2022-08-16||Das Boot-regisseur Wolfgang Petersen (81) overleden|| De Duitse filmregisseur Wolfgang Petersen is op 81-jarige leeftijd overleden. Zijn bekendste werk is de oorlogsfilm Das Boot uit 1981. Petersen stierf in zijn huis in de Amerikaanse stad Los Angeles aan de gevolgen van alvleesklierkanker, meldt zijn productiemaatschappij. Zijn familie was daarbij aanwezig. Das Boot is een West-Duitse productie en gaat over de Duitse bemanning van een onderzeeër tijdens de Tweede Wereldoorlog. De film werd geroemd om de beklemmende beelden van angstige bemanningsleden, die dicht op elkaar zitten in de kleine duikboot. Oorspronkelijk werd de productie uitgebracht als een miniserie, maar later werd die gemonteerd tot één film, van ruim drie uur. Het script van Das Boot was gebaseerd op het gelijknamige boek uit 1973 van Lothar-Günther Buchheim. Petersen regisseerde eveneens een reeks Hollywood-films. Denk aan Enemy Mine (1985), In the Line of Fire (1993) met Clint Eastwood, Outbreak (1995) met Dustin Hoffman en Troy (2004) met Brad Pitt.||https://nos.nl/artikel/2440910-das-boot-regisseur-wolfgang-petersen-81-overleden
2022-08-16||Levenslang voor man die in 2020 in Trier op voetgangers inreed|| De man die eind 2020 in de Duitse stad Trier met zijn auto op voetgangers inreed, is veroordeeld tot een levenslange gevangenisstraf. Ook moet de 52-jarige aanslagpleger in een psychiatrische instelling worden geplaatst, zo oordeelde de rechtbank in Trier. De Duitser reed op die fatale dag in een SUV op hoge snelheid door de binnenstad. Hij raakte over een afstand van honderden meters tientallen mensen. Vijf mensen werden gedood: een 45-jarige vader en zijn baby, en drie vrouwen van 25, 52 en 73. De rechtbank acht bewezen dat de man schuldig is aan de moord op de vijf omgekomen personen, ook is hij veroordeeld voor poging tot moord op achttien anderen. Voor het proces zijn tientallen getuigen gehoord. Voor hen is de aanslag een traumatische ervaring geweest: ze zagen hoe de man doelbewust inreed op voetgangers en dat mensen door de lucht vlogen. Nog steeds hebben ze last van herbelevingen, en herinneren zij zich het geschreeuw van die dag, zo tekende persbureau DPA op. Een psychiatrisch deskundige heeft geconstateerd dat de dader lijdt aan paranoïde schizofrenie met waanbeelden. Op het moment van de aanslag was hij alleenstaand en werkloos en had hij geen vast verblijfsadres. Volgens de officier van justitie was hij gefrustreerd over zijn persoonlijke omstandigheden. Hij heeft gedurende het gehele proces gezwegen. De man wordt eerst in de kliniek geplaatst, waar hij waarschijnlijk jarenlang behandeld zal worden. Mocht hij ooit genezen verklaard worden, dan komt hij in een reguliere gevangenis. Bekijk hieronder de beelden die werden gemaakt van de arrestatie van de man:||https://nos.nl/artikel/2440906-levenslang-voor-man-die-in-2020-in-trier-op-voetgangers-inreed
2022-08-16||Opnieuw vechtpartijen en mensen die buiten moeten slapen in Ter Apel|| Het is vanavond opnieuw erg onrustig bij het landelijke aanmeldcentrum in Ter Apel. Er is voor ongeveer 300 mensen geen slaapplaats gevonden, zegt het COA. Zij wachten voor de poort van het terrein. Ook is de N366, die bij het aanmeldcentrum ligt, uit voorzorg afgesloten voor regulier wegverkeer, schrijft RTV Noord. Eerder vandaag werd bekend dat het kabinet voor het eerst zelf een vergunning heeft verleend voor een asielzoekerscentrum en daarmee een gemeente heeft gepasseerd. In de Overijsselse plaats Albergen wordt een hotel ingericht voor asielzoekers. Zeker tientallen mensen verzamelden zich vanavond uit protest bij het hotel, melden lokale media. Het zou gaan om overwegend jongeren. Aan de gevel van het hotel is een spandoek opgehangen en voor het pand zou vuurwerk zijn afgestoken. De politie wil hierover niets bevestigen. De gemeente Tubbergen, waar Albergen onder valt, zegt "onaangenaam verrast" te zijn door het kabinetsbesluit. "Wij zijn als gemeente niet tijdig geïnformeerd en hebben de directe omgeving hierover ook niet kunnen informeren", staat in een verklaring. Volgens de gemeente past de opvang niet "in het huidige bestemmingsplan". Het spandoek aan de gevel: Bij het aanmeldcentrum in Ter Apel is het al maandenlang overvol. Er is daardoor geregeld geen opvangplek voor mensen die hun aanmeldprocedure moeten doorlopen. Al eerder sliepen veel mensen gedwongen buiten op het grasveld bij het centrum omdat er te weinig bedden waren. Ook zondag kwam het tot een vechtpartij. Gisteren brachten vrijwilligers zo'n 200 tenten naar het terrein voor de mensen die anders buiten moesten slapen. Vandaag zijn die echter weggehaald, omdat er zorgen waren over de brandveiligheid van de tenten. Vandaag werd ook bekend dat de politie vanaf deze week extra personeel van de Vreemdelingenpolitie inzet bij het centrum in Ter Apel. Dat is onder meer om de wachttijd terug te dringen. Bekijk hieronder beelden van de vechtpartij, en de tenten die later werden weggehaald:||https://nos.nl/artikel/2440904-opnieuw-vechtpartijen-en-mensen-die-buiten-moeten-slapen-in-ter-apel
2022-08-16||Uitbuiting zwakbegaafde medewerker 'dieptriest', veroordeling is zeldzaam|| "Het slachtoffer heeft onmiskenbaar veel angst en stress ervaren en is ernstig vernederd." Het rechtbankvonnis over de jarenlange uitbuiting van een kwetsbare medewerker door een champignonkweker in Reusel laat zien hoe ingrijpend arbeidsuitbuiting kan zijn. Dat er vandaag twee mannen voor zijn veroordeeld, van wie een tot een jaar celstraf, is een zeldzaamheid. "Er komen überhaupt al weinig van dit soort zaken voor de rechter. En het komt nog minder tot een veroordeling", zegt Ina Hut, bestuurder van het Coördinatiecentrum tegen Mensenhandel (CoMensha). Jaarlijks melden opsporingsdiensten en hulporganisaties enkele honderden gevallen van veronderstelde arbeidsuitbuiting. Over 2020 waren het er 435 en over 2021 waren het er volgens Hut ongeveer een kwart minder. Ze benadrukt daarbij dat het werkelijke aantal slachtoffers vele malen hoger ligt. Gemiddeld komt het jaarlijks tot zo'n zeven veroordelingen wegens arbeidsuitbuiting, blijkt uit cijfers van de Nationaal Rapporteur Mensenhandel over de periode 2015 tot en met 2019. De zaak die vandaag diende in de rechtbank van Den Bosch is een extreem voorbeeld. De zwakbegaafde medewerker werkte over een periode van tien jaar volgens de rechtbank zes dagen per week. Hij begon om 04.30 uur 's en was klaar toen de meeste collega's al naar huis waren. Hij kreeg minder dan 20 uur per week uitbetaald en mocht niet of nauwelijks vakantiedagen opnemen. Bij ziekte werd de man gedwongen door te werken. De twee veroordeelden hebben volgens de rechtbank bewust misbruik gemaakt van zijn kwetsbaarheid. "Dit is een diep trieste zaak en volgens mij ook een zeldzame", zegt arbeidsrechtadvocaat Maarten van Gelderen. "Onze praktijk heeft duizenden zaken gedaan en ik ben niet één uitbuitingszaak tegengekomen." Cijfers wijzen inderdaad uit dat dit soort rechtszaken relatief weinig voorkomt. Gemiddeld zijn er jaarlijks zo'n vijftien opsporingsonderzoeken naar de uitbuiting van arbeidskrachten, staat in een ander rapport van de Nationaal Rapporteur Mensenhandel. Juridisch gezien valt uitbuiting onder mensenhandel. Binnen die categorie gaan veruit de meeste strafzaken over seksuele uitbuiting. Ook deze zaken komen volgens Hut maar weinig voor de rechter. Wel komt het dan vaker tot een veroordeling (zo'n 70 procent van de gevallen) dan bij arbeidsuitbuiting (zo'n 45 procent). Dat komt mede doordat het moeilijker aan te tonen kan zijn, in vergelijking met seksuele uitbuiting, dat er sprake is geweest van dwang. Maar volgens de rechtbank in Den Bosch was dat bij de zaak in Reusel wel duidelijk. "Op zijn laatste werkdag is de auto van het slachtoffer klemgezet, om te voorkomen dat hij het bedrijf verliet." De 52-jarige eigenaar van de champignonkwekerij in Brabant, die alle beschuldigingen tegenspreekt, kreeg een jaar cel opgelegd. Zijn 84-jarige vader kreeg een voorwaardelijke gevangenisstraf en een geldboete van 15.000 euro. Daarnaast krijgt het bedrijf 100.000 euro boete en moet de onderneming een schadevergoeding betalen aan het slachtoffer. "Ik vind de straf eigenlijk best wel laag", zegt CoMensha-directeur Hut. "Voor mensenhandel kun je maximaal twaalf jaar cel krijgen, dan is een jaar heel weinig. Maar het goede nieuws is dat er nu in ieder geval een veroordeling en celstraf is gekomen." Over de onfortuinlijke medewerker van de kwekerij is weinig bekend. Vermoedelijk om hem in bescherming te nemen zijn zijn nationaliteit, woonplaats of leeftijd niet bekendgemaakt. Het Eindhovens Dagblad schreef een maand geleden dat hij in 1994 in dienst was getreden bij de kwekerij in Reusel en dat er "lange tijd niets aan de hand was". Meestal hebben uitbuitingsslachtoffers geen Nederlandse nationaliteit. Het gaat bijna altijd om arbeidsmigranten, meestal uit Midden- of Oost-Europa. Deze mensen zijn kwetsbaar voor malafide werkgevers vanwege meerdere factoren. Zo hebben ze vaak een beperkte kennis van de taal en van hun rechten als medewerker en zijn ze geregeld afhankelijk van een onderneming voor zowel werk als onderdak.||https://nos.nl/artikel/2440900-uitbuiting-zwakbegaafde-medewerker-dieptriest-veroordeling-is-zeldzaam
2022-08-16||Hoe maak je rivieren klimaat- en toekomstbestendig? || Zo laag als de Rijn, de Waal en de IJssel dit jaar staan, komt zo vroeg in het jaar niet vaak voor. Toch moeten we met de lage waterstand in de toekomst vaker rekening houden, onder meer door klimaatverandering.  Wat zijn manieren om de rivieren toekomst- en klimaatbestendig te maken? Een onvermijdelijke oplossing volgens waterbouwkundigen: het rivierbed moet omhoog. Een andere oplossing is het opdelen van rivieren. "In de afgelopen honderd jaar is de rivier wel een tot twee meter gedaald, op sommige plekken zelfs drie", vertelt Saskia van Vuren, rivierexpert van Rijkswaterstaat. Ze legt uit dat dit schadelijk is voor zowel de natuur, de landbouw als de scheepvaart. "Het waterpeil en het grondwaterpeil zakken. De natuur in de omgeving verdroogt daardoor. Omdat de rivierbodem niet overal zakt en ook niet overal even snel, ontstaan er ondieptes en neemt de vaardiepte af." De rivier wordt minder goed bevaarbaar, legt Van Vuren uit, ook doordat de door de mens aangelegde stenen oevers, kribben en sluizen niet meezakken. Die worden daardoor een obstakel of onbereikbaar, zoals laatst bij de sluis in Weurt gebeurde. Die gedaalde rivierbodem leidt nu al tot allerlei problemen, zegt ook Frans Klijn van onderzoeksinstituut Deltares. "Je ziet nu bijvoorbeeld dat er minder water via de IJssel gaat, doordat de Waal dieper is uitgeschuurd. Dat betekent ook minder aanvoer in de richting van het IJsselmeer, onze nationale regenton." Het IJsselmeer is belangrijk voor de watervoorziening van het noorden van het land, voornamelijk voor de landbouw en om het grondwater op peil te houden. Een klein deel wordt gebruikt voor drinkwater. Het is dus zaak de rivierbodem weer omhoog te brengen en oneffenheden 'glad te strijken', zegt zowel Klijn als Van Vuren. De beste manier is het bijstorten van zand en grind in de diepste, meest uitgeschuurde, delen. "Het klinkt misschien tegenstrijdig, maar het water wordt niet ondieper, het water en de schepen stijgen gewoon met de bodem mee", zegt Klijn. De eerste pilots met het storten van zand en grind op de rivierbodem zijn al gedaan. Maar in Duitsland wordt de rivierbodem al decennia verhoogd. Daar wordt in de Rijn jaarlijks 200.000 kubieke meter sediment gestort. Hij waarschuwt voor grote verschillen in de bodemhoogte tussen Nederland en Duitsland. "Anders ontstaat er bij de grens een stroomversnelling." Kunnen we de rivieren juist niet beter uitdiepen, zoals we jaren hebben gedaan? Dat is volgens Van Vuren nu een 'no go'. "Daarmee maak je het probleem alleen maar erger. In Duitsland wordt op sommige plekken nog wel gebaggerd, maar dan moet het sediment dat opgegraven wordt, even verderop weer worden teruggestort." Van Vuren ziet ook veel potentie in een ander pilotproject van Rijkswaterstaat. In de Waal bij het Gelderse Wamel zijn over een afstand van tien kilometer zogenoemde 'langsdammen' aangelegd. Daarmee wordt het rivierbed in twee delen opgedeeld. Bij laagwater wordt alleen de smalle watergeul gebruikt, het waterpeil stijgt dan door de dam in de rivier. Bij hoogwater, dat in verband met de klimaatverandering ook vaker zal voorkomen, krijgt de rivier juist meer ruimte. In de discussie over laagwater komt regelmatig ook het idee van een gestuwde Rijn naar voren. De voorzitter van het Vlaamse kenniscentrum Binnenvaart pleit voor een supersluis in de Duitse Rijn om het water langer te kunnen vasthouden. Zowel Van Vuren als Klijn noemt dat onrealistisch. "Er zijn enorme hoogteverschillen in de Rijn, dus je zou sowieso meerdere sluizen moeten bouwen", zegt Klijn. Hij wijst erop dat er jaarlijks tussen de 100.000 en 120.000 vaarbewegingen op de Rijn zijn. "Je zou sluizen moeten bouwen die twee keer de breedte van de rivier zijn en dan nog ontstaan er enorme files. Een schip moet elke keer zeker twintig minuten wachten tot het door kan, en tijd is geld, dus ook economisch is dit geen haalbaar plan." Ook het ophogen van tientallen kilometers rivier is natuurlijk een enorm project. En duur. Naar schatting kost het honderden miljoenen. Maar het aanpassen aan klimaatverandering gaat nu eenmaal heel veel geld kosten, zegt Klijn. Rijkswaterstaat gaat eerst nog op andere plekken pilots met het ophogen van de rivierbodem doen. Of het uiteindelijk in alle rivieren wordt uitgevoerd, daarover moet Den Haag beslissen.||https://nos.nl/artikel/2440898-hoe-maak-je-rivieren-klimaat-en-toekomstbestendig
2022-08-16||Man (58) verdronken in zee bij Noordwijk|| Langs de kust bij Noordwijk is een man verdronken. Het gaat om een 58-jarige man uit Voorhout. Zijn lichaam werd rond 16.00 uur gevonden in de branding. Onduidelijk is nog hoe de man is verdronken en wanneer dat precies is gebeurd, zegt de politie. De KNRM en hulpdiensten rukten massaal uit na de vondst, schrijft Omroep West. De man is nog gereanimeerd, maar dat mocht niet meer baten.||https://nos.nl/artikel/2440893-man-58-verdronken-in-zee-bij-noordwijk
2022-08-16||Ministerie maakt stukken over mondkapjesdeal openbaar|| Het ministerie van VWS heeft interne nota's en e-mailberichten openbaar gemaakt over de mondkapjesdeal met Sywert van Lienden. Over het al dan niet naar buiten brengen daarvan was eerder veel te doen naar aanleiding van WOB-verzoeken van de Volkskrant. De rechter droeg het ministerie op de interne communicatie over de deal openbaar te maken, op straffe van een dwangsom. De ministers Kuipers (Volksgezondheid) en Helder (Medische Zorg) vonden dat aanvankelijk onbegonnen werk. Maar de bewindslieden kondigden een maand geleden aan dat ze de communicatie toch naar buiten zouden brengen, al zou dat volgens hen het uiterste vragen van de ambtenaren die ermee bezig zijn. De bewindslieden schreven toen aan de Kamer dat het "helaas feitelijk onmogelijk is om in alle individuele zaken aan de opgelegde rechterlijke termijnen te voldoen". De ministers hebben nu dus documenten als nota's en e-mails gepubliceerd. Het gaat dan onder meer om de inkoopvoorwaarden en financiering van de mondkapjesdeal. De openbaarmaking komt juist op de dag dat de FIOD opnieuw beslag heeft gelegd op eigendommen van Van Lienden en zijn zakenpartners van de Stichting Hulptroepen Alliantie. Inmiddels is beslag gelegd voor een bedrag van 18 miljoen euro. Het is de bedoeling dat het ministerie later ook nog sms- en chatberichten naar buiten brengt, maar dat gebeurt waarschijnlijk pas volgende maand. Volgens de ministers zijn tot nu toe 5200 pagina's aan chatberichten verzameld.||https://nos.nl/artikel/2440891-ministerie-maakt-stukken-over-mondkapjesdeal-openbaar
2022-08-16||Geurstof voor gas gelekt, inwoners De Meern ongerust|| Bij werkzaamheden aan een gasleiding bij De Meern is een odorant vrijgekomen, een stof die aardgas de bekende geur geeft. Meerdere inwoners van de Utrechtse plaats namen vanwege de gaslucht ongerust contact op met de landelijke gasnetbeheerder, Gasunie Transport Services. De Gasunie wilde de geurstof toevoegen aan het gas bij een mengstation bij buurtschap Reijerscop. "In de loop van de middag kregen we de eerste meldingen al binnen. Normaal waait het snel weg, maar omdat het nu zo goed als windstil is, blijft het langer hangen", aldus een woordvoerder bij RTV Utrecht. De Gasunie meldt op Twitter dat de gaslucht nog enige dagen te ruiken kan zijn. Daarnaast benadrukt het bedrijf dat de geurstof ongevaarlijk is. "Alleen bij direct contact kun je je misselijk voelen of hoofdpijn krijgen. Omdat het nu in de lucht hangt, is daar geen sprake van. Het kan geen kwaad voor mensen." Gas is van zichzelf geurloos. De odorant THT wordt daar expres aan toegevoegd, zodat mensen een eventueel gaslek kunnen ruiken.||https://nos.nl/artikel/2440890-geurstof-voor-gas-gelekt-inwoners-de-meern-ongerust
2022-08-16||Kabinet passeert voor het eerst gemeente: vergunning voor azc in hotel|| Het kabinet trekt de vergunningverlening voor een asielzoekerscentrum in de Overijsselse plaats Albergen naar zich toe. Daarmee passeert het kabinet de gemeente Tubbergen, waar Albergen ligt. Staatssecretaris Van der Burg schrijft aan de Tweede Kamer dat het Centraal Orgaan opvang asielzoekers (COA) een hotel in Albergen heeft gekocht. Al sinds april wordt met de gemeente gesproken over opvang van asielzoekers in dat gebouw, maar tot een akkoord is het niet gekomen. Omdat de nood hoog is en er te weinig opvangplekken zijn, neemt Van der Burg de naar eigen zeggen uitzonderlijke stap om zelf over de vergunning te beslissen. Hij had vorige week al in het algemeen aangekondigd dat het kabinet van die mogelijkheid gebruik wil gaan maken. Dat gebeurt nu voor de eerste keer. "Op die manier is het Rijk niet gebonden aan de bereidwilligheid van gemeenten om een COA-locatie te openen", schrijft Van der Burg. Het hotel in Albergen is nu ingericht voor 80 gasten, maar volgens de staatssecretaris kunnen er in potentie 300 asielzoekers worden gehuisvest. Het COA meldt dat het hotel begin volgende maand aangepast moet zijn voor de komst van de asielzoekers. In het pand zelf is volgens het orgaan ruimte voor 200 asielzoekers. Indien nodig zouden daarnaast nog 100 mensen in tenten of cabines op het terrein kunnen verblijven. VluchtelingenWerk Nederland noemt het passeren van gemeenten niet fraai. "Maar wij zien ook dat er geen andere optie is." De organisatie roept Van der Burg op om werk te maken van een wet waardoor de opvang van asielzoekers eerlijker over gemeenten kan worden verdeeld. In de Kamerbrief benadrukt Van der Burg dat het kabinet met de gemeente Tubbergen wil blijven samenwerken en dat de gemeenteraad en de omwonenden er goed bij moeten worden betrokken.||https://nos.nl/artikel/2440883-kabinet-passeert-voor-het-eerst-gemeente-vergunning-voor-azc-in-hotel
2022-08-16||Trekkerbestuurder (26) komt om bij ongeluk in Apeldoorn|| Een 26-jarige bestuurder van een tractor is overleden bij een ongeluk in Apeldoorn, meldt de politie. Bij het incident waren geen andere voertuigen betrokken. De man komt uit Bathmen. Het voertuig raakte volgens Omroep Gelderland door nog onbekende oorzaak van de weg en belandde daardoor op zijn kant. De man zou onder de trekker zijn beland.||https://nos.nl/artikel/2440879-trekkerbestuurder-26-komt-om-bij-ongeluk-in-apeldoorn
2022-08-16||Camerabeelden masturberende man in trein gewist door fout politie|| De politie geeft toe fouten te hebben gemaakt bij de aangifte van een jonge vrouw die eind vorige maand werd lastiggevallen in een trein. Een man masturbeerde tegenover haar terwijl hij naar haar keek, maar de politie vond het niet nodig dat ze dezelfde dag aangifte zou doen. Door die beslissing gingen camerabeelden verloren. De vrouw deed haar verhaal afgelopen weekend bij RTV Noord. Op 28 juli nam ze 's avonds de trein van Buitenpost naar Groningen. Toen ze de masturberende man opmerkte, schreeuwde ze het uit, maar hulp van andere passagiers bleef uit. Eenmaal uit de trein belde ze de politie, maar die vroeg haar om twee weken later aangifte te doen. Toen de aangifte eenmaal in behandeling was, bleek Arriva de camerabeelden van het incident al te hebben verwijderd. Dat is een standaardprocedure, na drie dagen. "Achteraf gezien hadden we daar sneller en directer op moeten handelen, door bijvoorbeeld collega's langs te sturen om de aangifte op te nemen", zegt een woordvoerder van de politie Noord-Nederland vandaag tegen de regionale omroep. "Die keuze is op dat moment niet gemaakt. Dat had anders gemoeten. Dan hadden we ook camerabeelden veilig kunnen stellen." De woordvoerder zegt dat de kwestie intern is uitgezocht en besproken. "We doen er alles aan om te voorkomen dat dit nog een keer gebeurt. Iemand doet melding van dit feit en dan willen we zo snel mogelijk kunnen handelen." De politie roept getuigen van het incident in de trein nu op om zich te melden. Hetzelfde geldt voor mensen die na aankomst van de trein in Groningen de verdachte hebben zien uitstappen. Erna liep hij richting het centrum. Volgens het signalement van de politie droeg de man een grijze trainingsbroek, een blauw shirt en slippers. Op zijn gezicht had hij een tatoeage van een spin.||https://nos.nl/artikel/2440874-camerabeelden-masturberende-man-in-trein-gewist-door-fout-politie
2022-08-16||FvD mikt op september voor start eerste Forumschool in Almere|| Het ziet ernaar uit dat volgende maand de eerste basisschool van Forum voor Democratie zijn deuren opent, zegt Ralf Dekker tegen de NOS. Dekker is voor Forum lid van Provinciale Staten van Noord-Holland en speelt een belangrijke rol in het streven van de partij om eigen scholen te beginnen. Het is de bedoeling dat de eerste privéschool in Almere komt te staan. "We hebben al een locatie en een eerste docent aangetrokken en de eerste achttien vooraanmeldingen zijn binnen." Volgens de initiatiefnemer is het voor 80 procent zeker dat de school in september kan beginnen. Dekker wil met twee of drie klassen beginnen. "Er zijn nog een paar hobbels te nemen. We moeten nog docenten aannemen en gesprekken met de ouders voeren. Die moeten ook gaan betalen, maar een locatie is er al." Hij verwacht dat er uiteindelijk minder dan achttien leerlingen beginnen, maar dat het aantal gedurende het schooljaar weer toeneemt. Het plan om eigen scholen te stichten, past binnen de wens van partijleider Baudet dat Forum meer wordt dan alleen een politieke partij, maar ook een zuil of beweging. In totaal lopen er aanvragen in vijf gemeenten voor 'Renaissancescholen', zoals Forum ze noemt. Het gaat om Den Haag, Apeldoorn, Almere, Hoogeveen en Tilburg. Dat zijn aanvragen voor reguliere, door de overheid gefinancierde scholen. Voor zulke reguliere basisscholen zijn echter wel ouderverklaringen nodig en dat traject kan jaren duren. Daarom wil de partij in Almere beginnen met een privéschool, waarvoor de ouders moeten betalen. Volgens Forum zou het later wel een reguliere school kunnen worden. Op zo'n Renaissanceschool zijn volgens Dekker drie dingen wezenlijk anders dan op andere basisscholen. "We willen geen woke-denken in de lesstof", zegt hij. Volgens de FvD'er is er op basisscholen te veel aandacht voor de klimaatcrisis, gender en negativiteit rond de witte man. Daarnaast ligt op een FvD-school volgens hem veel nadruk op basisvaardigheden als lezen, schrijven en rekenen en wordt niet gebruikgemaakt van digitale hulpmiddelen als een digibord en school-tv. "Dat leidt alleen maar af." Als derde kenmerk noemt Dekker de korte lijntjes met het schoolbestuur: "We willen geen grote scholenkoepels waardoor leraren alleen maar bezig zijn met administratie. De nadruk moet liggen op lesgeven." De Inspectie van het Onderwijs noemt het in een reactie vrij eenvoudig om een particuliere school op te richten. Volgens de inspectie kan het kloppen dat er in september een school wordt geopend. "Je moet binnen vier weken na oprichting je school aanmelden bij de Dienst Uitvoering Onderwijs. Die aanmelding wordt dan doorgegeven aan ons en dan komen wij in de beginfase twee keer kijken of de school aan de regels voldoet", zegt een woordvoerder. Daarna brengt de inspectie een bindend advies uit aan de leerplichtambtenaar van de vestigingsplaats. Als dat advies positief is, is de school erkend. Is het negatief, moet de school zo snel mogelijk sluiten.||https://nos.nl/artikel/2440873-fvd-mikt-op-september-voor-start-eerste-forumschool-in-almere
2022-08-16||Schutters doden Pakistaanse agenten die polioteam beschermden|| In het noorden van Pakistan zijn twee politiemannen doodgeschoten die een poliovaccinatieteam beveiligden. De twee vaccinatiemedewerkers die ze begeleidden, bleven ongedeerd. Een woordvoerder van de politie zegt tegen persbureau AFP dat de twee schutters zich verscholen bij een klein kanaal en van zeer korte afstand het vuur openden op de agenten. Vervolgens vluchtten ze op motors. De verantwoordelijkheid voor de aanval is nog niet opgeëist. In Pakistan werd in april het eerste poliogeval in vijftien maanden tijd geregistreerd. Sindsdien zijn er dertien nieuwe besmettingen vastgesteld. Als reactie daarop startte de overheid een nieuwe vaccinatiecampagne, die 12,6 miljoen kinderen moet bereiken. Pakistan en Afghanistan zijn de enige landen waar de ziekte polio, die in ernstige gevallen tot verlamming kan leiden, door de Wereldgezondheidsorganisatie nog als een endemie wordt beschouwd. De ziekte is daar nooit volledig uitgeroeid en wordt af en toe nog doorgegeven. Vaccinatiecampagnes worden in die twee landen vaker aangevallen door militante bewegingen. In juni werden in Pakistan ook al drie vaccinatiemedewerkers doodgeschoten. Sommige militante islamitische groeperingen geloven dat de polioprikken onderdeel zijn van een westers complot om islamitische kinderen te steriliseren. Ook verspreiden ze valse informatie dat er varkensvet in de inentingen zit, waardoor ze niet halal zouden zijn. Het aantal aanvallen nam toe sinds in 2011 bekend werd dat de Amerikaanse inlichtingenorganisatie CIA een nep-vaccinatiecampagne had opgezet om meer informatie te verzamelen over de verblijfplaats van Osama bin Laden, die toen leider van de terroristische organisatie al-Qaida was.||https://nos.nl/artikel/2440868-schutters-doden-pakistaanse-agenten-die-polioteam-beschermden
2022-08-16||Droogtemonitor: verwachte neerslag niet genoeg om watertekort te verminderen|| De problemen door de aanhoudende droogte nemen verder toe. Het wordt in steeds meer gebieden lastig om aan de vraag naar water te voldoen. Toch is dat op dit moment geen reden voor het Management Team Watertekorten om verdere maatregelen te nemen, staat in de nieuwe Droogtemonitor. Het neerslagtekort is de afgelopen week toegenomen, maar zal naar verwachting enigszins stabiliseren als het de komende dagen gaat regenen. Er wordt tot en met vrijdag in het stroomgebied van de Rijn en de Maas vooral plaatselijk veel neerslag verwacht. Dan zal ook de aanvoer van water in de rivieren wat toenemen. Nu is de waterstand in met name de Rijn uitzonderlijk laag, met een aanvoer van minder dan 700 m3 water per seconde bij Lobith. Dat zit dicht bij de laagste aanvoer ooit gemeten in deze tijd van het jaar. Hoeveel water er bij Lobith binnenkomt, is bepalend voor de vaardiepte voor de scheepvaart en de beschikbaarheid van water voor landbouw, natuur en drinkwater in een groot deel van het land. De waterstand nadert ook een recordlaagte. Het peil in de Rijn staat nu bij Lobith op 6,53 meter boven NAP. Het laagste peil dat op die plek werd gemeten is 6,49 meter, op 29 oktober 2018. Het is bijzonder dat de waterstand in de zomer zo laag is. Het gemiddelde in deze tijd van het jaar is 8,70 meter. Er is geen tekort aan drinkwater. Op dit moment treft het watertekort vooral de scheepvaart, de natuur en de landbouw. Om genoeg water aan te voeren, worden in sommige regio's extra pompen ingezet. Met name in het westen van het land neemt het risico op verzilting toe en wordt gericht extra zoet water aangevoerd. De lage waterstand in de rivieren leidt tot toenemende hinder voor de scheepvaart. De vaardiepte blijft afnemen, er ontstaan langere wachttijden en in sommige gevallen zijn sluizen gestremd. Steeds meer waterschappen voeren extra inspecties van droogtegevoelige kades en dijken uit. De droogte en het dalende grondwaterpeil hebben grote invloed op de landbouw en de natuur. Op steeds meer plekken is een verbod ingesteld op het onttrekken van oppervlaktewater, bijvoorbeeld om te sproeien. Zo mag in Twente en delen van Salland geen grondwater meer worden opgepompt rond kwetsbare natuurgebieden.||https://nos.nl/artikel/2440864-droogtemonitor-verwachte-neerslag-niet-genoeg-om-watertekort-te-verminderen
2022-08-16||Winkeliersorganisatie Inretail: allemaal de deur dicht om energie te besparen|| Inretail, de brancheorganisatie van winkeliers, roept alle winkels op om hun deuren dicht te doen om energie te besparen. Met open deuren verbruiken winkels met airco in de zomer meer energie. Hetzelfde geldt in de winter voor winkels met verwarming.  De organisatie komt de komende weken met een campagne om te bewerkstelligen dat een gesloten deur de standaard wordt. "Als je als winkelier je deur openhoudt, dan heb je iets uit te leggen aan de maatschappij", zegt Inretail-directeur Jan Meerman. Inretail vertegenwoordigt non-foodwinkels, zoals kledingzaken en woonwinkels, en hoopt dat ook voedselverkopers als supermarkten en groentezaken zich bij het initiatief aansluiten. "We willen niet dat de ene zaak de deur dicht heeft en de andere 'm openhoudt. Het zou goed zijn als er uniform beleid komt", aldus Meerman. Volgens de organisatie maken veel winkeliers zich zorgen over hun stijgende energierekening en doen ze van alles om die zo laag mogelijk te houden. Zo installeren ze zuinigere verlichting en zetten ze met dit warme weer de airco minder hard. Ongeveer de helft van de winkeliers is volgens Inretail eigenaar van het winkelpand. Die winkeliers kijken ook naar bespaarmogelijkheden die meer investeringen vergen, zoals zonnepanelen en isolatie. "Bij winkeliers die huren is er volop discussie met de verhuurder over dit soort maatregelen", zegt Meerman. Hij vindt dat de overheid meer moet doen om verhuurders tot energiebesparende maatregelen te bewegen. "De overheid moet hierin een faciliterende en stimulerende rol hebben." Voor kantoorgebouwen is er een verplichting om in 2023 minstens energielabel C te hebben. Het gaat Inretail te ver om ook zo'n verplichting voor winkelpanden in te voeren. "Je kunt dit niet zo veralgemeniseren. Het is niet overal even makkelijk te realiseren, veel winkels zitten in oude panden in binnensteden." Lokaal is er al ervaring met het dichthouden van winkeldeuren. Zo stimuleert Wageningen dit al sinds 2018. "Veel winkeliers waren bang dat mensen dan wegbleven", zegt centrummanager Robert Frijlink. "Maar ik kan uit eigen ervaring zeggen dat dat niet zo is, ik had tot eind vorig jaar zelf een winkel. Het is een paar weken wennen en de klant waardeert het." In Haarlem heeft de gemeente winkeliers en andere ondernemers een energiescan aangeboden. Daarmee kunnen ze kijken welke maatregelen ze kunnen nemen om minder energie te verbruiken. "Dan gaat het vaak over de deuren", zegt centrummanager Falco Bloemdal. "Het ligt er ook een beetje aan hoe druk je winkel bezocht is en hoe vaak de deur dan open- en dichtgaat. Maar de energiekosten zijn nu dusdanig hoog dat ondernemers natuurlijk kijken naar hoe ze kunnen besparen." Niet alleen winkels, ook andere ondernemers zijn ermee bezig. Een voorbeeld is wijnimporteur Wijnkameel in Haarlem. Die laat vandaag zo'n energiescan doen. "In onze loods wordt wijn gekoeld bewaard op 14 graden", zegt Chanan Wisse van Wijnkameel. "Daarvoor hebben we een grote airco. Vier maanden geleden schatte onze energieleverancier dat we zo'n 150 euro per maand kwijt zouden zijn. Maar nu kreeg ik een update dat we waarschijnlijk 2000 euro moeten bijbetalen op de jaarafrekening. Dat is een hoop extra geld." Hij gaat eventueel zonnepanelen op de loods leggen om die rekening omlaag te krijgen.||https://nos.nl/artikel/2440861-winkeliersorganisatie-inretail-allemaal-de-deur-dicht-om-energie-te-besparen
2022-08-16||Keniaanse oppositieleider Odinga vecht verkiezingsuitslag aan|| De Keniaanse oppositieleider Raila Odinga legt zich niet neer bij de uitslag van de presidentsverkiezingen. Hij is van plan de uitslag aan te vechten "met alle constitutionele en wettelijke opties", zo liet hij zijn aanhangers weten in een toespraak. "Kenia bevindt zich nu in een grote juridische en politieke crisis", voegde hij eraan toe. Het was Odinga's eerste publieke vertoning sinds hij het presidentschap gisteren nipt verloor van vicepresident William Ruto. Ruto won met 50,49 procent van de stemmen, tegen 48,5 procent voor Odinga. De uitslag werd bekendgemaakt door de voorzitter van de kiescommissie, maar vier leden van die commissie hadden zich kort voor de bekendmaking al gedistantieerd van de uitslag. Volgens hen was de laatste fase van het tellen van de stemmen niet transparant is gegaan.  De uitslag had dagenlang op zich laten wachten, en de bekendmaking ging gepaard met rumoer. In de uitslagenzaal waren er opstootjes en gingen mensen met elkaar op de vuist. Aanhangers van Odinga gingen de straat op. Kenia heeft een geschiedenis van verkiezingsgeweld. Om te voorkomen dat de gemoederen niet te hoog oplopen, zoals in het verleden, heeft Odinga zijn aanhang opgeroepen om kalm te blijven en de vrede te bewaren. Hoewel hij het niet expliciet heeft uitgesproken, hint hij erop de uitslag aan te vechten bij de Hoge Raad. Die moet besluiten of er onregelmatigheden zijn geweest bij de tellingen. Dit kan ertoe leiden dat verkiezingen opnieuw moeten plaatsvinden, zoals in 2017 is gebeurd.||https://nos.nl/artikel/2440857-keniaanse-oppositieleider-odinga-vecht-verkiezingsuitslag-aan
2022-08-16||Opnieuw beslag gelegd op eigendommen Van Lienden en zakenpartners|| De FIOD heeft, onder leiding van het Openbaar Ministerie, opnieuw beslag gelegd op eigendommen van Sywert van Lienden en zijn twee zakenpartners van de Stichting Hulptroepen Alliantie. Het gaat om financiële tegoeden, woningen en auto's. Niet alleen in Nederland, maar ook in Luxemburg en Zwitserland is beslag gelegd. Het OM wil niet zeggen of het gaat om vakantie- of woonhuizen. In april werd al beslag gelegd voor een totaalbedrag van 11,5 miljoen euro. Nu is dat verhoogd tot 18 miljoen euro, zegt het OM. De Stichting Hulptroepen Alliantie zei zonder winstoogmerk mondkapjes te leveren, maar in werkelijkheid verdienden de bestuurders er miljoenen aan. Onderzoeksplatform Follow the Money (FTM) berekende vorig jaar dat Van Lienden 9 miljoen euro had overgehouden aan de omstreden mondkapjesdeal met de overheid. Zijn compagnons Bernd Damme en Camille van Gestel zouden allebei 5 miljoen euro verdiend hebben. Volgens de onderzoeksjournalisten van FTM sluisde in elk geval Van Lienden het geld weg naar een persoonlijke holding. Volgens het OM blijkt uit onderzoek dat Van Lienden en zijn zakenpartners het netwerk en de goodwill van de stichting hebben gebruikt om orders binnen te halen voor hun eigen commerciële bedrijf. Ze worden verdacht van oplichting, verduistering en witwassen. Van Lienden zegt tegen de NOS nog niet geïnformeerd te zijn door het OM over de beslaglegging. Vorige keer was dat ook niet het geval. Hij zegt niet bekend te zijn met een beslaglegging op zijn rijtjeshuis en dat hij geen vakantiehuis heeft. "Je informeert de verdachten natuurlijk niet voor je beslag legt op de rekeningen", legde het OM in april uit. "Dan kunnen ze het geld nog wegsluizen."||https://nos.nl/artikel/2440850-opnieuw-beslag-gelegd-op-eigendommen-van-lienden-en-zakenpartners
2022-08-16||Steekpartij Wijlre eist tweede leven|| De man die gisteren zwaargewond naar het ziekenhuis werd gebracht na een steekpartij in het Limburgse Wijlre is overleden, meldt de politie. Het gaat om een man van 29. Een andere man (25) overleed gisteren al, vlak na het incident. De steekpartij was gisterochtend vroeg in een appartementencomplex waar arbeidsmigranten wonen. Een 31-jarige man zit vast op verdenking van betrokkenheid bij de steekpartij. Volgens 1Limburg komen de omgekomen mannen uit Spanje en Portugal. De verdachte is ook een Spanjaard, schrijft de regionale omroep.||https://nos.nl/artikel/2440849-steekpartij-wijlre-eist-tweede-leven
2022-08-16||Na 50 jaar excuses Oscars aan inheemse Amerikaanse actrice|| De organisatie achter de uitreiking van de Oscars, de Academy of Motion Picture Arts and Sciences, heeft na bijna vijftig jaar excuses aangeboden aan Sacheen Littlefeather. De inheems-Amerikaanse actrice en activiste weigerde in 1973 namens Marlon Brando de Oscar voor Beste Acteur. Brando kreeg de prijs voor zijn rol als Vito Corleone in The Godfather, maar weigerde de prijs uit protest tegen de behandeling van inheemse Amerikanen door de filmindustrie. Hij was het onder meer niet eens met het stereotype beeld van inheemse Amerikanen in films. Brando kwam niet zelf, maar in plaats van hem kwam Littlefeather het podium op. Het was volgens haar de bedoeling om een lange speech, geschreven door de acteur zelf, voor te lezen. Daar was echter geen tijd voor, zei ze. In plaats daarvan kwam er een korte verklaring. Met een mix van applaus en boe-geroep op de achtergrond, wenste ze meer liefde en vrijgevigheid in de toekomst: De actie leidde tot veel kritiek. In de zaal was bijvoorbeeld boegeroep te horen en ook zou western-acteur John Wayne door beveiligers in bedwang gehouden zijn om Littlefeather niet aan te vliegen. Verder was het volgens Littlefeather daarna lastig om werk te vinden in de filmindustrie, schrijft CNN. Toch kreeg ze ook steun na haar optreden, onder meer van activisten als Coretta Scott King en Cesar Chavez. Jaren later, in de discussie over meer diversiteit bij de Oscars, werd Littlefeather een inspiratie genoemd door actrice Jada Pinkett Smith. Gisteren zette de Academy een excuusbrief online die in juni naar Littlefeather werd gestuurd. "De misstanden die u heeft ondergaan door dit statement waren ongewild en ongerechtvaardigd", schrijft de Academy. "De moed die u heeft laten zien, is te lang niet erkend. Hiervoor bieden wij onze oprechte excuses aan en uiten we onze diepste bewondering." "Wij indianen zijn een heel geduldig volk", reageert Littlefeather op de excuses. "Het was slechts vijftig jaar! We moeten ons gevoel voor humor hierover altijd behouden. Het is onze manier van overleven." "Ze zei dat Hollywood inheemse Amerikanen decennialang in een kwaad daglicht heeft gesteld als bloeddorstige krijgers", zegt filmjournalist Ab Zagt. "Een zeer eenzijdig beeld. Dat was de teneur van haar toespraak. Ze had natuurlijk groot gelijk." Brando maakte al eerder opmerkingen over dit onderwerp, zegt Zagt. "Het was een geniale oplossing om dit onderwerp voor de schuldigen, de filmproducenten daar in de zaal, zo aan te kaarten. Het was moedig van haar om op vijandig terrein met deze opmerkingen te komen." Ook is het weigeren van een Oscar volgens Zagt een groots gebaar. "Tegenwoordig doet bijna niemand dat meer, omdat de prijs zo belangrijk is voor je carrière. Je gaat er veel meer door verdienen en het betekent erkenning van de collega's die op je stemmen." De excuses werden openbaar gemaakt op hetzelfde moment dat naar buiten kwam dat Littlefeather is uitgenodigd voor een evenement in september bij het Oscar-museum in Los Angeles. Tijdens An Evening with Sacheen Littlefeather wordt onder meer teruggeblikt op haar ervaring bij de Oscars. Ook zijn er optredens van inheems-Amerikaanse artiesten, verschillende sprekers en wordt de excuusbrief voorgelezen. "Het is hartverwarmend om te zien hoeveel er is veranderd sinds ik de Academy Award vijftig jaar geleden weigerde", zegt de actrice. Het evenement in september noemt ze een droom die uitkomt. Ook is ze "heel trots op iedereen die dan op het podium staat". Volgens Zagt zijn er in de loop der jaren meer films gekomen die vriendelijk zijn voor inheemse Amerikanen. "Zo gaf Dances with Wolves een heel ander beeld van de indianen dan eerder. Ook Clint Eastwood maakte films die veel genuanceerder waren. Niet meer dat platte schietwerk." Verder werden er steeds meer rollen door echte inheemse Amerikanen vertolkt, in plaats van door witte acteurs, zegt Zagt.||https://nos.nl/artikel/2440848-na-50-jaar-excuses-oscars-aan-inheemse-amerikaanse-actrice
2022-08-16||Servicepunt Rode Kruis in Ter Apel morgen weer open|| Het humanitair servicepunt van het Rode Kruis bij het aanmeldcentrum voor asielzoekers in Ter Apel gaat morgen weer open. Dat meldt een woordvoerder van de hulporganisatie. Het Rode Kruis sloot het servicepunt bij de ingang zondag, nadat er een vechtpartij was uitgebroken bij het aanmeldcentrum. Inmiddels hebben medewerkers een extra training gekregen, zegt de woordvoerder tegen RTV Noord. "Zodat ze beter weten hoe ze moeten reageren mocht zo'n situatie zich opnieuw voordoen." Bij het humanitair servicepunt kunnen asielzoekers die voor de deuren van Ter Apel wachten, terecht voor eerste hulp en informatie. Per dag komen er 155 hulpverzoeken binnen bij het servicepunt, aldus de woordvoerder, die blij is dat ze weer open kunnen. Het aanmeldcentrum zit al maandenlang overvol. Er is daardoor geregeld geen opvangplek voor mensen die hun aanmeldprocedure nog moeten doorlopen. Normaal worden asielzoekers binnen één of twee dagen geregistreerd in Ter Apel. Door de lange wachtrijen moeten asielzoekers nu soms een maand wachten. Om de wachttijd terug te dringen, zet de politie sinds deze week extra personeel van de Vreemdelingenpolitie in. Dat gebeurt niet alleen in Ter Apel, maar ook in het Noord-Brabantse Budel, waar het registratieproces eveneens doorlopen kan worden. De bedoeling is een flinke inhaalslag te maken bij de registratie en identificatie van de 2000 asielzoekers die nog op de wachtlijst staan. De asielzoekers die nog niet geregistreerd zijn, verblijven op dit moment op locaties voor crisisnoodopvang door het hele land. Om ervoor te zorgen dat zij op tijd op hun afspraak in Ter Apel of Budel komen, zet ook de Dienst Vervoer & Ondersteuning extra mensen in. Die organisatie regelt het vervoer van arrestanten, gedetineerden en vreemdelingen. Als de lange wachtrijen zijn opgelost, moeten de asielzoekers na hun registratie ook nog langs de Immigratie- en Naturalisatiedienst (IND) voor een eerste gesprek. Maar ook daar dreigt meer vertraging. "De verwachting is dat de wachttijden voor het aanmeldgehoor zullen oplopen", zegt een woordvoerder van de IND tegen RTV Noord. De dienst bekijkt de komende dagen hoe die wachttijden kunnen worden beperkt.||https://nos.nl/artikel/2440842-servicepunt-rode-kruis-in-ter-apel-morgen-weer-open
2022-08-16||Tien jaar na aardbeving in Huizinge gebeurt er 'nog steeds niet genoeg'|| Vandaag is het tien jaar geleden dat het Groningse dorp Huizinge werd getroffen door een aardbeving met een kracht van 3,6, de zwaarste beving ooit gemeten in de provincie Groningen. Om aandacht te vragen voor de problemen als gevolg van de gaswinning, voeren de Groningers vanaf vandaag een maand lang actie. De actiemaand is een initiatief van de actiegroepen Groninger Gasberaad en de Groninger Bodem Beweging en begint met een protestwandeling van Huizinge naar Groningen: Komende maand zijn in de provincie Groningen verschillende themabijeenkomsten, zoals over cultureel erfgoed, gezondheid en jongeren. De actievoerders sluiten de actiemaand op 16 september af met de presentatie van een eisenlijst aan de beleidsmakers. De aardbeving in Huizinge leidde tien jaar geleden tot een grote landelijke discussie over gaswinning in Groningen. Bovendien kwam er een regeling voor de schade aan gebouwen. Toch zijn de problemen in Groningen nog steeds enorm groot, zei Merel Jonkheid van de Groninger Bodem Beweging in het NOS Radio 1 Journaal. "De versterkingsoperatie loopt ver achter op schema: naar schatting zijn 13.000 huizen onveilig." De actiegroepen willen dat de gaswinning in Groningen zo snel mogelijk stopt. "De winning is al fors afgebouwd, maar het gasveld is nog steeds niet gesloten", aldus Jonkheid. Ook willen de actievoerders dat er een ruimhartige vergoeding voor fysieke schade komt en dat de versterkingsoperatie zo snel mogelijk wordt afgerond. Anneke de Jong uit Ten Boer, een dorp in de buurt van Huizinge, vindt de actiemaand enorm belangrijk. "Den Haag heeft niet van de bevingen geleerd", zegt zij. "Er gebeurt nog steeds niet genoeg." Tijdens de beving tien jaar geleden waren De Jong en haar vriend toevallig in Amsterdam, maar van de buren kregen zij berichtjes dat er scheuren in hun huis waren gekomen. "Toen zijn we heel hard naar huis gereden." Het was de eerste keer dat de aardbevingsschade bij het huis van De Jong goed zichtbaar was. "Boven de voordeur, het keukenraam en de garagedeur zaten scheuren." De woning moest worden gesloopt omdat die bij een zware beving niet zou blijven staan, net als dertig andere woningen in dezelfde straat. Twee jaar en drie maanden brachten De Jong en haar gezin door in een tijdelijke woning. Nu wonen zij een half jaar in een nieuwbouwhuis, dat werd gebouwd op dezelfde plek als hun oude woning. Bij de vraag hoe zij de afgelopen tien jaar heeft ervaren, schiet De Jong vol. "Ons leven heeft zo'n zeven jaar in het teken van de ellende door de bevingen gestaan." Bij een voorbijrijdende vrachtwagen of een duw tegen de tafel was er steeds weer de angst voor een nieuwe beving. Ook de vele vergaderingen hebben er volgens De Jong ingehakt. "Het getouwtrek en steeds maar opkomen voor je recht." De Jong is naar eigen zeggen "doodmoe". Nu ze in haar nieuwe huis woont, is er eindelijk tijd om bij te komen. Vandaag, tien jaar na de aardbeving bij Huizinge, vermijdt De Jong het nieuws. "Het rakelt te veel op." Om die reden besloot ze ook om vandaag niet mee te lopen met de protestwandeling. Tegelijkertijd voelt ze zich schuldig. "Ik wil niet de indruk wekken dat ik niet meer strijdbaar ben, nu ik een nieuw huis heb." Om zich heen ziet ze veel Groningers die nog op een nieuwe woning wachten. "Het zijn schrijnende gevallen. Ik wil dat mijn provinciegenoten niet worden vergeten."||https://nos.nl/collectie/13902/artikel/2440839-tien-jaar-na-aardbeving-in-huizinge-gebeurt-er-nog-steeds-niet-genoeg
2022-08-16||Zwakbegaafde man jarenlang uitgebuit op kwekerij: eigenaar de cel in|| De 52-jarige eigenaar van een champignonkwekerij uit Reusel moet een jaar de cel in, omdat hij een zwakbegaafde medewerker langdurig heeft uitgebuit. Het slachtoffer is tien jaar lang ernstig vernederd, zo oordeelde de rechter vandaag in Den Bosch. Het slachtoffer werkte zes dagen per week, begon meestal rond 04.30 uur en eindigde pas als de andere werknemers al naar huis waren. Hij werd structureel voor minder dan twintig uur per week uitbetaald en kreeg geen reiskostenvergoeding. Verder mocht hij niet of nauwelijks vrije dagen opnemen en op dagen dat hij ziek was, werd hij gedwongen om toch te gaan werken. Toen in 2019 de maat vol was voor het slachtoffer en hij wilde vluchten, probeerde de vader van de eigenaar van de champignonkwekerij te voorkomen dat de man het bedrijf verliet. Hij zette een heftruck achter de auto van het slachtoffer en gooide daarna een schop naar hem. De rechter stelt dat "de persoonlijke vrijheid van het slachtoffer langdurig op ernstige wijze is ingeperkt". Dit leidde tot veel angst en stress. De eigenaar van het bedrijf en zijn vader wordt verweten dat ze misbruik hebben gemaakt van de kwetsbare situatie waarin hun werknemer verkeerde. Dat de 52-jarige verdachte op geen enkele wijze spijt heeft betuigd voor zijn handelen vindt de rechter bovendien zeer kwalijk. Op zitting ontkende de verdachte zelfs alle beschuldigingen, meldt Omroep Brabant. De eigenaar van de champignonkwekerij krijgt een jaar gevangenisstraf en nog eens drie maanden cel als hij opnieuw in de fout gaat. Ook de 84-jarige vader van de eigenaar stond terecht. Hij krijgt een voorwaardelijke gevangenisstraf van een half jaar en een boete van 15.000 euro. De vader had volgens de rechter een kleinere rol bij de uitbuiting. Bij de voorwaardelijke straf wordt ook rekening gehouden met zijn broze gezondheid. Beide mannen moeten ook een schadevergoeding van in totaal 50.000 euro betalen voor de materiële schade die het slachtoffer heeft geleden. Samen met de 51-jarige vrouw van de eigenaar moeten ze daarbovenop nog eens 10.000 euro betalen voor de immateriële schade. De vrouw is verder vrijgesproken in de zaak, omdat haar aandeel volgens de rechter nauwelijks noemenswaardig was. Tot slot kreeg de champignonkwekerij waar het slachtoffer werkte een boete van 150.000 euro, waarvan 50.000 euro voorwaardelijk. Dit is hoger dan was geëist door de officier van justitie, omdat een lager geldbedrag naar het oordeel van de rechtbank te weinig effect heeft op het bedrijf. De verdachten gaven eerder al aan dat zij het slachtoffer in hun ogen nooit hebben uitgebuit. Ze wilden daarom vrijgesproken worden. Ze zeiden dat ze de zwakbegaafde man uit liefdadigheid bij de kwekerij lieten werken. "Hij moest niet werken, maar hij mocht werken", aldus de advocaat van de eigenaar.||https://nos.nl/artikel/2440834-zwakbegaafde-man-jarenlang-uitgebuit-op-kwekerij-eigenaar-de-cel-in
2022-08-16||Nieuw-Zeelandse familie vindt lichaamsdelen in koffers gekocht op veiling|| In de Nieuw-Zeelandse stad Auckland is de politie een moordonderzoek gestart nadat menselijke resten waren aangetroffen in koffers. De vondst werd gedaan door een familie die de koffers op de kop had getikt op een veiling van opslagboxen. De inhoud van de opslagbox werd te koop aangeboden omdat de eigenaar de huur niet meer betaalde. Op de veiling kunnen de bieders niet uitgebreid door alle spullen gaan. Pas bij thuiskomst ontdekten de kopers de gruwelijke inhoud van de koffers. De Nieuw-Zeelandse politie heeft de lichaamsdelen nog niet kunnen identificeren en sluit niet uit dat het om meerdere slachtoffers gaat. De familie wordt niet verdacht van betrokkenheid bij de moord. Buren zeggen tegen lokale nieuwssite Stuff dat er een "verschrikkelijke lucht" uit het huis van de kopers kwam. Niet lang daarna arriveerde de politie. Een woordvoerder van de politie zegt dat het onderzoek naar de moord in volle gang is, maar dat dat "wegens de aard van de vondsten" nog lang kan duren.||https://nos.nl/artikel/2440831-nieuw-zeelandse-familie-vindt-lichaamsdelen-in-koffers-gekocht-op-veiling
2022-08-16||Gasopslag in Norg stokt, gashandelaar Gasterra wil financiële garanties|| Het vullen van de ondergrondse gasopslag bij het Drentse Norg ligt stil. De hoge gasprijzen leiden tot te grote financiële risico's om nog meer gas op te slaan, zegt gashandelsbedrijf Gasterra. Het kabinet wil dat de gasopslagen vóór 1 oktober voor minimaal 80 procent gevuld zijn en heeft daarvoor een financiële garantieregeling verstrekt. Norg is inmiddels voor 80,5 procent gevuld, dus conform het doel, maar voor de resterende 20 procent gas wil Gasterra ook financiële garanties van de overheid. Reden is dat het gas dat in de opslag gaat nu tegen een hoge prijs moet worden gekocht en het nog maar de vraag is of die prijs kan worden terugverdiend. "De gasprijs is nu zo hoog dat je vrij zeker weet dat je die op moment van verkopen niet kunt terugverdienen", aldus de woordvoerder van Gasterra. Met de nog resterende gasvolumes zijn miljarden euro's gemoeid. De gasprijs is de laatste weken scherp gestegen door de schaarste aan Russisch gas en de enorme vraag in heel Europa als gevolg van het vullen van de gasvoorraden. De grote ondergrondse gasopslagen in Bergermeer, Alkmaar, Grijpskerk en Norg worden allemaal voor minimaal 80 procent gevuld. Daarmee wordt het gasverbruik voor de komende winter afgedekt. Het kabinet wil het liefst dat de gasvoorraad tot 100 procent gevuld wordt. De Nederlandse ondergrondse gasopslag heeft een maximale capaciteit van 16,7 miljard m3. Vullen tot minimaal 80 procent betekent een gasvoorraad van 13,4 miljard m3, Dat komt overeen met het jaarlijkse gasverbruik van de 8,1 miljoen Nederlandse huishoudens.  "Het is oorlog in gasland", zegt Geert Greving, energie-expert en oud-Gasterra-medewerker, "We doen er goed aan om de gasopslagen maximaal te vullen, op oorlogssterkte. We kunnen het ons gewoon niet permitteren om met lege handen te komen zitten." Het ministerie van Economische Zaken heeft inmiddels laten weten dat kabinet onderhandelt met Gasterra. Gasterra verhandelt van oudsher het in Groningen gewonnen gas en is eigendom van ExxonMobil, Shell en de Staat. De Gasterra-woordvoerder hoopt dat over de handelingen "zo snel mogelijk" meer over bekend is, zodat GasTerra hopelijk verder kan met het vullen van de gasopslag.||https://nos.nl/artikel/2440825-gasopslag-in-norg-stokt-gashandelaar-gasterra-wil-financiele-garanties
2022-08-16||Vrouw wordt vervolgd vanwege fietsongeluk Sander Dekker|| De vrouw die betrokken was bij het fietsongeluk waarbij oud-minister Sander Dekker zwaargewond raakte, wordt vervolgd. Het Openbaar Ministerie verdenkt de vrouw van het toebrengen van zwaar lichamelijk letsel of mishandeling met zwaar lichamelijk letsel tot gevolg. Dekker (oud-minister voor Rechtsbescherming) kwam in juni ten val met zijn racefiets in de duinen bij Monster in Zuid-Holland. Hij zou door een wandelende vrouw van zijn fiets zijn getrokken, omdat hij volgens haar te hard reed. Volgens de lokale nieuwssite westlanders.nu gebaarde de wandelaar naar Dekker en een andere fietser dat ze langzamer moesten rijden. Hierbij zou ze Dekker hebben aangeraakt, waarna hij met de racefiets over de kop sloeg. Wat er precies is gebeurd, wordt onderzocht. De 42-jarige vrouw uit Monster werd aangehouden, maar kort daarna weer vrijgelaten. Wanneer ze voor de rechter moet komen, is nog niet bekend. Dekker liep bij de val 15 botbreuken op aan onder meer zijn ribben, sleutelbeen en bekken. Na vijf weken ziekenhuis en revalidatiecentrum mocht hij naar huis om verder te herstellen. Op 15 juli liet Dekker via sociale media weten dat hij weer naar huis mocht:||https://nos.nl/artikel/2440821-vrouw-wordt-vervolgd-vanwege-fietsongeluk-sander-dekker
2022-08-16||Oppositieleider Navalny geïsoleerd in 'betonnen hondenhok' || De Russische oppositieleider Aleksej Navalny zegt dat hij in een isoleercel is gezet, vermoedelijk omdat hij vorige week een eenmansvakbond heeft opgericht in de strafkolonie waar hij gevangenzit. Via Twitter laat de Kremlin-criticus weten dat de omstandigheden in de cel van 2,5 bij 3 meter penibel zijn. "Het is heel heet en er is bijna geen frisse lucht." Vorige week bracht Navalny naar buiten dat hij een vakbond had opgericht voor zijn medegevangenen, waarvan hijzelf vooralsnog het enige lid was. Naar eigen zeggen kreeg hij in die hoedanigheid voor elkaar dat de krukjes in de ruimte waar de gevangenen naaiwerkzaamheden moeten verrichten werden vervangen door stoelen met een rugleuning. "De route van vakbond naar eenzame opsluiting was korter dan ik dacht", meldt de oppositieleider op Twitter. Officieel heeft de gevangenisleiding volgens hem een andere reden gegeven voor de opsluiting in de isoleercel: Navalny maakt het bovenste knoopje van zijn gevangenisjas regelmatig los en dat zou een overtreding van de kledingvoorschriften zijn. De 46-jarige Rus zei gisteravond dat hij inmiddels drie dagen in isolatie zit en dat hij daar permanent moet blijven als hij zijn houding niet verandert. "Het is niet duidelijk om welke houding het gaat", zegt hij. "Tegenover slavenarbeid? Of tegenover Poetin?" Navalny zit sinds juni gevangen in strafkamp IK-6, op zo'n 250 kilometer ten oosten van Moskou. Daarvoor zat hij al ruim een jaar in een andere strafkolonie in dezelfde regio. De Russische oppositieleider noemt de zogeheten 'Special Housing Unit' (SHU) waar hij nu in isolatie zit de zwaarste straf in het gevangeniswezen. Het raam zou er klein zijn en er zou geen ventilatie of vorm van luchtcirculatie mogelijk zijn. "Zelfs de spinnenwebben bewegen niet." "Er is een ijzeren tafel, een ijzeren bankje, een gootsteen, een gat in de vloer en twee camera's op het plafond", aldus Navalny, die zijn verblijfplek omschrijft als een "betonnen hondenhok". Over een matras en kussen zou hij slechts tussen 21.00 uur en 05.00 uur de beschikking hebben. De gevangenisleiding heeft vooralsnog geen commentaar gegeven op de uitspraken van Navalny. Het Russische staatspersbureau Ria Novosti schreef vorige week wel over de "onaanvaardbare" vakbondsactiviteiten van de oppositieleider. Hij zou daarvoor een officiële waarschuwing hebben gekregen. NOS op 3 maakte vorig jaar deze video over Navalny: Navalny zit vast sinds hij vorig jaar januari op een luchthaven in Moskou werd opgepakt. Hij werd toen veroordeeld tot 2,5 jaar cel omdat hij zich volgens de Russische autoriteiten niet had gehouden aan een meldplicht die hij eerder opgelegd had gekregen. Toen de oppositieleider werd opgepakt, was hij net teruggekeerd uit Duitsland. Daar heeft hij maanden in het ziekenhuis gelegen om te herstellen van een aanval met zenuwgas. Volgens onderzoekscollectief Bellingcat zat de Russische geheime dienst achter die aanval. Navalny moet inmiddels langer vastzitten dan de genoemde 2,5 jaar. Dat komt doordat hij afgelopen maart ook tot negen jaar is veroordeeld voor grootschalige fraude en minachting van de rechtbank. ||https://nos.nl/artikel/2440820-oppositieleider-navalny-geisoleerd-in-betonnen-hondenhok
2022-08-16||Kabinet wil dat werkgevers lonen verhogen om koopkracht || Het kabinet zegt mee te voelen met de zorgen van veel Nederlanders die door de inflatie en hoge energieprijzen de eindjes niet aan elkaar kunnen knopen, maar kijkt vooral naar de werkgevers voor een oplossing op de korte termijn. Zij moeten de salarissen zo snel mogelijk verhogen, zeiden verschillende ministers na een overleg vanmorgen. "Het zijn uitzonderlijke tijden die vragen om uitzonderlijke maatregelen", zei minister Van Gennip van Sociale Zaken na het gesprek met haar collega's van Financiën en Economische Zaken. "We kunnen dit alleen met elkaar oplossen, dus ook met de werkgevers. Er is ruimte om de salarissen te verhogen." De regering deed al eerder een oproep aan de werkgevers om de lonen te verhogen. Van Gennip: "Hier en daar zie je ook wel dat de lonen stijgen, maar het houdt geen gelijke tred met de prijsstijgingen. We hebben echt een groot probleem als je hoort dat mensen boodschappen terugleggen als ze bij de kassa komen omdat ze het niet kunnen betalen." Minister Kaag van Financiën liet zich in vergelijkbare woorden uit. "Hogere lonen zijn een structurele oplossing. Niet alles kan van de overheid komen", zei ze. Toch klinkt uit de samenleving ook een grote roep om extra overheidsmaatregelen, zoals het verlagen van belastingen. Kaag wilde daar niet op vooruitlopen en herhaalde dat het in een lopend belastingjaar erg moeilijk is om iets te doen. "We kijken met name naar 2023." Volgens ingewijden gaat het dan niet om eenmalige ondersteuningsmaatregelen voor de koopkracht, maar structurele. De komende twee weken praat het kabinet over de begroting voor volgend jaar, die op Prinsjesdag wordt gepresenteerd. Belangrijk zijn daarbij de nieuwste ramingen van het Centraal Planbureau over de economie en de koopkracht, die aanstaande vrijdag komen. Ook morgen is er nog overleg tussen het kabinet en de coalitiepartijen. Toch sloten de bewindslieden niet categorisch uit dat er ook voor dit jaar nog iets extra's gedaan wordt voor minima en mensen met een laag middeninkomen. "We worden een beetje armer met z'n allen, maar voor bepaalde groepen zijn de gevolgen heel groot. Daar moeten we naar kijken", zei minister Adriaansens van Economische Zaken. Minister Van Gennip riep mensen die in financiële problemen dreigen te komen op om contact op te nemen met de gemeente of het energiebedrijf voor hulp of betalingsregelingen. "Er zijn heel veel mogelijkheden om je te helpen." "Werkgevers nemen hun verantwoordelijkheid", reageert de woordvoerder van werkgeversorganisatie VNO-NCW. "Maar ze kunnen nooit alleen de problematiek rondom de hoge energieprijzen compenseren. Zestig procent van de ondernemers kan de kosten nauwelijks doorberekenen", zegt hij, verwijzend naar een onderzoek van onder meer het CBS. "Wij zijn in gesprek met kabinet en vakbeweging om te zien wat nu verstandig economisch beleid is en wat ook wij kunnen doen in deze unieke en onzekere situatie."||https://nos.nl/artikel/2440818-kabinet-wil-dat-werkgevers-lonen-verhogen-om-koopkracht
2022-08-16||Europa's droogvallende rivieren in beeld || De droogte heeft Europa in zijn greep. Door relatief droge winter- en voorjaarsmaanden, recordtemperaturen in de zomer en hittegolven stroomt er veel minder water door de Europese rivieren. En dat water is ook nog eens veel warmer dan normaal. Doordat er ook weinig neerslag wordt verwacht de komende tijd, kan de droogte op het continent de ergste worden in honderden jaren, zeggen meteorologen van het European Commission Joint Research Centre. "In 2018 was de droogte zo extreem dat, als je kijkt naar de afgelopen 500 jaar, er geen vergelijkbare situatie is voorkomen als die van 2018", aldus Andrea Toreti van het instituut. "Maar dit jaar is het denk ik nog erger dan in 2018." De droogte is op veel plaatsen goed te zien. In Frankrijk bijvoorbeeld is de Loire op sommige plaatsen te voet doorwaadbaar. Sommige kleinere rivieren in Frankrijk zijn zelfs volledig drooggevallen: Ook in Duitsland staan de rivieren laag. De Rijn is op een aantal plaatsen onbevaarbaar voor vrachtschepen: De lage stand van de Rijn is ook in Nederland te merken. Op de Waal, de waterrijkste arm van de Rijn in ons land, ondervindt het scheepvaartverkeer er hinder van. In Italië dreigen oogsten te mislukken door de lage stand van de Po, de langste rivier van het land: De lage waterstanden in combinatie met hoge temperaturen hebben ook gevolgen voor het leven in de rivieren. In de Donau bijvoorbeeld. Daar loopt de temperatuur van het rivierwater op tot boven de 25 graden, en daardoor zakt ook het zuurstofgehalte, wat fataal kan zijn voor bijvoorbeeld forellen. Ook het transport over de rivier is sterk verstoord. Veel rivieren zijn niet meer per veerboot over te steken. Dit is de Vistula in Polen: De lage waterstanden hebben ook gevolgen voor de elektriciteitsvoorziening. Kerncentrales hebben het rivierwater nodig voor de koeling, maar als de temperatuur van het water oploopt, dreigen centrales reactoren stil te moeten leggen. In Frankrijk is de energieopwekking al tijdelijk teruggeschroefd. En in Noorwegen zorgt de droogte voor problemen met de waterkrachtcentrales, die goed zijn voor 90 procent van de stroomvoorziening in het land.||https://nos.nl/artikel/2440817-europa-s-droogvallende-rivieren-in-beeld
2022-08-16||Gemeenten schieten eikenprocessierupsen uit de boom met paintballpistolen|| Wie deze zomer iemand met een paintballpistool in bomen ziet schieten, moet daar niet gek van opkijken. In tien gemeenten wordt een proef gedaan om de eikenprocessierups te bestrijden door het paringsproces van de vlinders te verstoren met een lokstof. "We brengen met een paintball-geweer feromonen aan in de bomen", legt boomtechnisch adviseur Henry Kuppen uit aan Omrop Fryslân. Het gaat om de feromenen (lokstoffen) die vrouwelijke vlinders uitzenden om mannetjes te lokken. "Door de grote hoeveelheden van deze lucht in de omgeving proberen we zowel mannetjes als vrouwtjes te verwarren." Volgens Zweedse onderzoekers die de methode hebben ontwikkeld, komen er minder vrouwtjes naar deze bomen, omdat ze denken dat er al heel veel concurrenten actief zijn. Mannelijke vlinders worden juist aangetrokken door de lokstof, maar treffen minder vrouwelijke vlinders aan. Daardoor worden er minder eitjes afgezet. De proef loopt onder meer in de Friese gemeente Ooststellingwerf. Daar is Guus Hellingman gevraagd om te helpen, omdat hij over de benodigde wapenvergunning beschikt. "Ik heb nu ongeveer veertig bomen gehad, dus we zijn net iets over de helft", zegt hij. In totaal worden er aan een weg zeventig bomen behandeld. De strijd tegen de eikenprocessierups: Boomtechnisch adviseur Kuppen is tot nu toe erg positief over de methode, omdat het "nul neveneffecten heeft" op andere flora en fauna. "Het feromoon is heel specifiek. Alleen de mannetjes van de eikenprocessievlinder kunnen dit waarnemen en alleen zij raken verstoord", legt hij uit. Of de methode ook het gewenste resultaat heeft, wordt in de zomer van 2023 bekend. De effectiviteit van de paintball-techniek wordt dan beoordeeld. Daarna wordt gekeken of deze methode vaker kan worden ingezet in de strijd tegen de eikenprocessierups. De overlast van eikenprocessierupsen is dit jaar minder dan vorige jaren. De nesten zijn kleiner en hangen hoger in de boom. De haartjes van rupsen komen daardoor minder snel op de grond en bij mensen terecht en dat betekent minder jeuk en rode plekken. Ook zijn gemeenten beter geworden in de bestrijding van de rupsen. Toch moeten we volgens Silvia Hellingman, van het Kenniscentrum Eikenprocessierups nog niet denken dat we er van af zijn. "Ook al worden wij beter in bestrijding, de rups wordt ook slimmer."||https://nos.nl/artikel/2440816-gemeenten-schieten-eikenprocessierupsen-uit-de-boom-met-paintballpistolen
2022-08-16||Broncos eerste NFL-team met zwarte eigenaren: 'Wilden ander perspectief, dat is gelukt'|| Sinds twee weken heeft Denver Broncos als eerste club in de geschiedenis van het American football zwarte eigenaren. "We wilden mensen met een ander perspectief en andere ervaringen binnenhalen en dat is zeker gelukt", stelt Greg Penner, mede-eigenaar van de Walton-Penner Group. De investeringsmaatschappij van Penner nam de Broncos over met een recorddeal van meer dan 4,5 miljard euro. Het maakte de club in een klap de duurste sportclub ter wereld. In de Walton-Penner Group zit onder andere (de witte) miljardair Rob Walton, de zoon van de oprichter van Walmart, de grootse supermarktketen in de Verenigde Staten. Daarnaast hebben ook Formule 1-coureur Lewis Hamilton en de vrouwen Condoleezza Rice (voormalig minister van Buitenlandse Zaken in de Verenigde Staten) en Mellody Hobson een aandeel in de club. De laatste drie zijn allemaal zwart. Quarterback en sterspeler Russel Wilson noemde de komst van zwarte eigenaren in juni al "een historische stap naar diversiteit in de NFL". Penner is trots op de samenstelling bij de eigenaren: "Lewis is de beste Formule 1-coureur ooit, dokter Rice heeft ruime ervaring in de wereldpolitiek en academische wereld en Mellody is een ongelooflijk goede zakenvrouw." Ondanks dat bijna zeventig procent van de spelers in de NFL zwart is, wordt de sport vooral als wit gezien. Onder de eigenaren zijn maar twee mensen met een niet-witte achtergrond. Ook de fans die naar de stadions komen zijn overwegend wit. De NFL probeert al jaren diversiteit te stimuleren. Zo hoopt men meer coaches en werknemers van kleur aan te nemen bij de clubs. Op het beleid van de NFL is ook veel kritiek. Zo klinken er geluiden dat de bond veel te weinig doet aan diversiteit. Ook zijn er rechtszaken geweest tegen de NFL, waarbij de bond racistisch werd genoemd.||https://nos.nl/artikel/2440811-broncos-eerste-nfl-team-met-zwarte-eigenaren-wilden-ander-perspectief-dat-is-gelukt
2022-08-16||E-bike opvoeren? Veilig Verkeer Nederland wil dat dat wordt verboden|| Veilig Verkeer Nederland (VVN) wil dat er een verbod komt op apparatuur waarmee mensen hun e-bike kunnen opvoeren. Met een 'opvoerset' kan een elektrische fiets, die normaal gesproken trapondersteuning biedt tot 25 kilometer per uur, veel hogere snelheden halen. Een VVN-woordvoerder zegt tegen De Telegraaf, die als eerste over de oproep schreef, dat opgevoerde e-bikes soms zelfs boven de 50 kilometer per uur uitkomen. Volgens VVN levert dat levensgevaarlijke situaties op. "Autoverkeer heeft nu al moeite met het inschatten van de snelheid van e-bikes", licht woordvoerder Rob Stomphorst toe in het NOS Radio 1 Journaal. "Als ze nog harder gaan, lukt dat helemaal niet meer." Een jaar geleden pleitte ook de Fietsersbond al voor een verbod op het opvoeren van elektrische fietsen. De bond keek vooral met argusogen naar apps waarmee e-bikes eenvoudig kunnen worden opgevoerd. Er zijn ook e-bikes die legaal harder kunnen dan 25 kilometer per uur - de speed pedelecs - maar daarvoor geldt een helmplicht. Ook moeten eigenaren van speed pedelecs een aansprakelijkheidsverzekering afsluiten. De snelle fietsen, die maximaal 45 kilometer per uur mogen, moeten bovendien een achteruitkijkspiegel en bromfietskentekenplaat hebben. Fietsers op een gewone e-bike hoeven geen helm te dragen. Ook geldt geen verzekeringsplicht voor dit type elektrische fietsen. Volgens VVN-woordvoerder Stomphorst gelden voor speed pedelecs niet voor niets strengere regels. Hij wijst erop dat mensen die hun e-bike met een digitaal setje opvoeren vaak ook niet verzekerd zijn als ze schade veroorzaken. Eind juni nam de Tweede Kamer een motie van het CDA aan over een verbod op het opvoeren van e-bikes. Het ministerie van Infrastructuur en Waterstaat laat weten dat die motie wordt uitgevoerd, maar onduidelijk is wanneer precies. Rijkswaterstaat doet momenteel onderzoek naar de aard en omvang van het opvoeren van e-bikes. Als de resultaten van dat onderzoek beschikbaar zijn, waarschijnlijk voor het einde van dit jaar, kijkt het ministerie naar eventuele vervolgstappen.  Momenteel is het wettelijk toegestaan om een gewone elektrische fiets om te bouwen tot speed pedelec. Het is pas strafbaar als de opgevoerde e-bike niet is gekeurd door de RDW en er bijvoorbeeld geen kentekenplaatje op wordt gemonteerd. Verder is de vraag hoe een eventueel verbod kan worden gehandhaafd. In De Telegraaf zegt de politie dat er momenteel geen rollerbank voor e-bikes bestaat, zoals voor bromfietsen. Wel wordt volgens een woordvoerder af en toe een lasergun ingezet, maar de politie treedt nu niet actief op tegen de eigenaren van opgevoerde e-bikes.||https://nos.nl/artikel/2440804-e-bike-opvoeren-veilig-verkeer-nederland-wil-dat-dat-wordt-verboden
2022-08-16||Weer explosies op de Krim, 'munitiedepot en verdeelstation in brand'|| Op de door Rusland geannexeerde Krim hebben vanochtend weer explosies plaatsgevonden. Het Russische ministerie van Defensie bevestigt dat er een munitiedepot is ontploft in het noorden van het schiereiland, bij de stad Dzjankoj, en spreekt van sabotage. Ook was er brand in een transformatorstation in de regio, zijn elektriciteitskabels beschadigd en is er schade aan spoorwegen, aldus het ministerie. De explosies komen een week na explosies op een Russische vliegbasis, waarbij een aantal gevechtsvliegtuigen werd vernietigd. Een hoge Oekraïense functionaris die anoniem wil blijven, zegt dat een Oekraïense militaire elite-eenheid die achter de vijandelijke linies opereert verantwoordelijk is voor de explosies, schrijft de New York Times. Ook een adviseur van de Oekraïense president Zelensky, Michajlo Podolyak, verwijst op Twitter naar de explosies. "De demilitarisatie is in volle gang", zegt hij, zonder expliciet te zeggen wie er achter de explosies zit. De explosies vandaag vonden vroeg in de ochtend plaats in een dorp in de buurt van de stad Dzjankoj: Twee burgers raakten gewond, zeggen de Russische autoriteiten op de Krim. Er wordt niet gemeld hoeveel explosies er zijn geweest. De branden worden geblust en de oorzaak wordt onderzocht, melden Russische media. Meer dan 3000 inwoners in de omgeving zijn geëvacueerd. Op de online berichtendienst Telegram zijn beelden te zien die van het brandende verdeelstation zouden zijn gemaakt. Ook van de andere explosie worden beelden verspreid, onder meer door een adviseur van de gevluchte burgemeester van Marioepol, dat door de Russen is ingenomen. De explosies van vorige week op een Russisch militair vliegveld waren naar alle waarschijnlijkheid het gevolg van Oekraïense raketaanvallen. Daarbij vielen volgens de lokale Russische autoriteiten een dode en vijf gewonden. Het was de eerste aanval op het schiereiland sinds het uitbreken van de oorlog in februari. Aangenomen wordt dat de Oekraïense strijdkrachten achter de aanval zaten. Op satellietbeelden was grote schade te zien op het vliegveld. Beelden van de explosies op de Krim vorige week:||https://nos.nl/artikel/2440803-weer-explosies-op-de-krim-munitiedepot-en-verdeelstation-in-brand
2022-08-16||Arbeiders uit Gaza blij met werk in Israël, maar hun vergunning is onzeker|| Het staakt-het-vuren tussen Israël en de Islamitische Jihad houdt nu ruim een week stand. De dagenlange bombardementen leidden tot veel onzekerheid in Gaza, bijvoorbeeld voor de arbeiders die geregeld de streng bewaakte grens passeren om in Israël te werken. Wie een vergunning krijgt om in Israël te mogen werken, kan zijn geluk niet op. De meesten werken in de landbouw of de bouw. Het is zwaar werk, maar de lonen zijn een stuk hoger dan in Gaza. Toch brengt het ook veel onzekerheid met zich mee. Miriam Marmur vindt dat problematisch. Zij werkt voor Gisha, een Israëlische organisatie die zich inzet voor bewegingsvrijheid van Palestijnen uit Gaza. "Het Israëlische beleid heeft in Gaza tot economische wanhoop geleid. Vervolgens wordt deze wanhoop gebruikt om Gazanen hier aan het werk te zetten. Want uiteindelijk beslist Israël hoeveel vergunningen er worden uitgeven en wanneer die worden ingetrokken." Er werken zo'n 80.000 Palestijnen voor Israëlische bouwbedrijven. De meeste wonen op de Westelijke Jordaanoever, tien procent komt uit Gaza. De directeur van de Israëlische bouwvereniging is er trots op. Hij ziet het heel anders dan Marmur: "Palestijnse arbeiders aannemen, is een win-win situatie", zegt Raul Sarugo. "Als Palestijnen hier aan het werk zijn, hebben ze geen tijd zich met terrorisme bezig te houden. Daarnaast krijgen ze een goed inkomen en doen het werk dat Israëliërs zelf niet willen doen." Zo simpel is het volgens stichting Gisha niet. "Decennia van bewegingsbeperkingen en vijftien jaar bijna algehele afsluiting hebben de lokale economie in Gaza de das om gedaan. Mensen zijn dus blij om in Israël te mogen werken, maar het gevolg is dat Israël het niet als zijn plicht ziet om de rechten en belangen van de Palestijnen te beschermen." Een van die arbeiders is Nasser Abu Jarad. De bouwvakker werkt onder meer in Israël om zijn twintig kleinkinderen te kunnen ondersteunen. Elke keer is het weer spannend of zijn papieren worden vernieuwd. Vijf dagen in de week werkt hij in Israël aan bouwprojecten in de buurt van Tel Aviv. Na zijn werkdagen verblijft hij met andere arbeiders in speciale appartementen. Als zijn werkweek erop zit, gaat hij voor het weekend weer terug naar Gaza. Voor de bombardementen op Gaza van vorige week gaf Abu Jarad de NOS een kijkje in zijn leven. Hij was het weekend thuis, en bracht het door met zijn kinderen en kleinkinderen:  Begin 2021 breidde Israël het aantal vergunningen uit. Dat heeft het aantal arbeiders uit Gaza flink doen stijgen. Om de zoveel tijd stelt Israël een nieuwe quotum op voor het aantal vergunningen. Dit hangt vaak samen met de politieke situatie. Volgens Marmur wordt dat quotum ook bijna nooit gehaald. Momenteel zouden er zo'n honderdduizend aanvragen lopen voor een werkvergunning. De verwachting is dat maar een fractie daadwerkelijk een vergunning krijgt. "Iedereen die voor ons wil werken, moet 25 jaar zijn of ouder en getrouwd", vertelt Sarugo van de bouwvereniging. "De persoon zelf en zijn omgeving worden door het Israëlische leger nagetrokken." Hij snapt dat de procedure streng is, maar voor zijn sector zijn de arbeiders van groot belang. "Als de Israëlische overheid het aantal vergunningen afschaalt, duurt het voor ons langer om bouwprojecten af te krijgen." Je zou denken dat de economie in Gaza ook een boost krijgt door het geld dat de arbeiders in Israël verdienen. Maar dat is volgens stichting Gisha niet zo. "Dat komt doordat het Israëlische vergunningenbeleid zo inconsequent en bureaucratisch is", legt Marmur uit. "We zien dat zelfs mensen die een vergunning hebben vanwege die onzekerheid hun hand op de knip houden." Sarugo denkt dat het voor het vredesproces goed is om Palestijnen in Israël aan het werk te zetten. "Het brengt de twee kanten samen. Ik denk dat als er vrede komt, Israëlische bedrijven ook in Gaza zullen investeren. Dat we nu al samenwerken, is een mooi vooruitzicht voor de toekomst." Maar volgens Marmur zal er geen vrede zijn zolang Israël zichzelf niet verplicht om ook de mensenrechten van Palestijnen te beschermen. "Ondertussen worden de vergunningen gebruikt als chantagemiddel. Na de raketaanvallen op Israël kunnen ze allemaal worden ingetrokken om zo de inwoners van Gaza collectief te straffen."||https://nos.nl/artikel/2440802-arbeiders-uit-gaza-blij-met-werk-in-israel-maar-hun-vergunning-is-onzeker
2022-08-16||Philips-topman Van Houten vervroegd weg|| Philips-topman Frans van Houten stapt op per 15 oktober. Hij was bijna twaalf jaar lang de baas van het gezondheidstechnologieconcern. Hij wordt opgevolgd door de Nederlander Roy Jakobs, die sinds 2010 bij Philips werkt. Van Houten vertrekt een half jaar vroeger dan voorzien. Onder zijn leiding is Philips omgebouwd van consumentenelektronica- en verlichtingsreus tot een technologiebedrijf op het gebied van gezondheid en medische zorg. De laatste twee jaar van zijn leiderschap werden getekend door het schandaal rond de slaapapneu-apparaten van Philips, die mogelijk gezondheidsproblemen opleverden. Philips is nog druk doende de crisis op te lossen en de apparaten te repareren en te vervangen. Jakobs is momenteel bij Philips de eindverantwoordelijke voor de terugroepactie met deze apparaten.||https://nos.nl/artikel/2440801-philips-topman-van-houten-vervroegd-weg
2022-08-16||Eerste kraanvogeljong ooit in de Limburgse Peel: 'Dit is uniek'|| In het hoogveengebied de Peel in Brabant en Limburg vliegt voor het eerst een kraanvogeljong. "We waren heel erg verrast door de geboorte", vertelt boswachter Rick Verrijt. Kraanvogels komen vooral in het noorden van Nederland voor. In het natuurgebied Fochteloërveen op de grens van Friesland en Drenthe zitten jaarlijks zo'n zeven koppels die jongen kunnen voortbrengen. In de Peel gebeurde dat nog niet eerder. "Het is heel uniek dat het nu eindelijk in het zuiden van het land gebeurt", aldus Verrijt. De kraanvogel, die groter is dan een ooievaar, heeft zich sinds 2015 definitief gehuisvest in de Peel. Dit is daar het eerste broedsucces. De boswachter zag het dit voorjaar gebeuren. Kort nadat de eerste koppels het gebied kwamen verkennen, zag hij dat ze een nest aan het maken waren. Daar kwamen twee jongen uit voort, waarvan één het niet heeft overleefd. Het andere jong maakt het goed. Samen met zijn ouders vliegt hij inmiddels de hele Peel door. De kraanvogel houdt van hoogveen en moeras. De boswachter is er trots op dat de kraanvogels de Mariapeel hebben uitgekozen als broedgebied. "In de Peel werken we er hard aan om het gebied moerassig te krijgen en hoogveen te herstellen", zegt hij tegen 1Limburg. "Dit geeft aan dat we op de goede weg zijn." Vanwege de aanwezigheid van het kraanvogeljong heeft Staatsbosbeheer sommige gebieden in de Mariapeel afgesloten voor publiek. "Kraanvogels zijn heel erg gevoelig voor verstoring. Als er mensen door dit gebied lopen, verplaatst de vogel zich meteen verder het bos in. Elke vorm van verstoring kan funest zijn voor het jong."||https://nos.nl/artikel/2440800-eerste-kraanvogeljong-ooit-in-de-limburgse-peel-dit-is-uniek
2022-08-16||Dodental vuurwerkexplosie bij winkelcentrum Armenië opgelopen|| Het dodental van de explosie in een vuurwerkopslag in Armenië is opgelopen naar zestien. Eerder waren er berichten over één dode en tientallen gewonden. De brandweer hield er al meteen rekening mee dat er meer doden zouden zijn en bleef daarom in het puin naar slachtoffers zoeken. De explosie in de hoofdstad Jerevan was zondag. De vuurwerkopslag lag naast een winkelcentrum. Daar werden veel mensen geraakt door rondvliegende brokstukken. Ook ontstond een grote brand nadat een gasleiding was gesprongen. Reddingswerkers gaan door met het zoeken naar slachtoffers, want er worden nog steeds mensen vermist. Na zware knallen trok een dikke rookwolk door de straten:||https://nos.nl/artikel/2440798-dodental-vuurwerkexplosie-bij-winkelcentrum-armenie-opgelopen
2022-08-16||Wekdienst 16/8: Groningse acties tien jaar na zware aardbeving • Femke Bol in actie op EK atletiek || Goedemorgen! Groningers in het aardbevingsgebied gaan een maand lang actievoeren, precies tien jaar na de zware aardbeving in Huizinge. En Femke Bol komt op het EK atletiek in München bij de halve finale in actie op de 400 meter. Eerst het weer: geregeld zon en zomers warm met 25 tot lokaal 30 graden. In het zuiden van het land later vandaag zeer lokaal een bui. Na vandaag wordt het geleidelijk minder warm. Zon en wolken wisselen elkaar af en soms regent het.  Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Het Amerikaanse ministerie van Justitie wil niet dat het onderliggende document wordt vrijgegeven op basis waarvan de FBI de villa van oud-president Trump in Florida heeft doorzocht. Openbaarmaking van deze affidavit zou volgens het ministerie een negatief effect kunnen hebben op de bereidheid van getuigen om mee te werken aan dit onderzoek en andere belangrijke onderzoeken. Er staat namelijk "zeer gevoelige informatie over getuigen" in. Vorige week maandag doorzocht de FBI het huis van Trump in Mar-a-Lago op zoek naar documenten met staatsgeheime informatie die Trump uit het Witte Huis zou hebben meegenomen. De landing van de de Airbus A321neo op het vliegveldje van het Griekse eiland Skiathos lijkt maar net goed te gaan. Vlak voordat het toestel de landingsbaan bereikt, zoeft het over de hoofden van nieuwsgierige toeristen die zich voor de landingsbaan hebben opgesteld. Beelden van de landing zijn de afgelopen dagen massaal gedeeld. Gespeculeerd wordt of het 'de laagste landing ooit' is op het vliegveld, dat slechts één landingsbaan heeft. Fijne dinsdag!||https://nos.nl/artikel/2440789-wekdienst-16-8-groningse-acties-tien-jaar-na-zware-aardbeving-femke-bol-in-actie-op-ek-atletiek
2022-08-16||China zet zeven Taiwanezen op sanctielijst|| China heeft zeven Taiwanezen op een sanctielijst gezet. Volgens staatsmedia steunen de zeven de onafhankelijkheid van Taiwan. Het gaat om politici van de Democratische Progressieve Partij, de partij die aan de macht is op het eiland. Ook een diplomaat in Washington en de voorzitter van Taiwans veiligheidsraad staan op de lijst. Eerder werden ook andere politici op de sanctielijst geplaatst. De sancties houden in dat de zeven China, Hongkong en Macau niet in mogen. Ook kunnen bedrijven die gelieerd zijn aan mensen op de sanctielijst niet opereren in China. De spanningen liepen deze maand hoog op na een bezoek van de Amerikaanse toppoliticus Nancy Pelosi aan Taiwan. Peking reageerde met grootschalige militaire oefeningen rond het eiland. Afgelopen weekend landde een tweede Amerikaanse delegatie in Taiwan. Vijf Congresleden hadden een ontmoeting met onder andere de president.||https://nos.nl/artikel/2440787-china-zet-zeven-taiwanezen-op-sanctielijst
2022-08-16||Grote brand in historisch centrum Deventer, zeker een zwaargewonde|| In het centrum van Deventer heeft een grote brand gewoed. De brand brak rond 04.00 uit in een woning boven een winkel aan de Brink en sloeg over naar een kaaswinkel ernaast. Rond 07.00 uur werd het sein brand meester gegeven. Zeker één bewoner is zwaargewond naar een brandwondencentrum gebracht. In het pand waar de brand uitbrak, wonen arbeidsmigranten. Ongeveer tien bewoners van omliggende panden zijn geëvacueerd en opgevangen in een hotel aan de overkant. De brandweer schaalde direct groot op, om te voorkomen dat het vuur zou overslaan naar andere panden in het kwetsbare historische centrum van Deventer. Voor het blussen van de brand werd water uit de IJssel gepompt, een paar honderd meter verderop. De brandweer was massaal aanwezig in het centrum van Deventer: Eigenaar Wim Maassen van den Brink van de getroffen kaashandel is aangeslagen door de brand. "Dertig jaar geleden heb ik hier hetzelfde meegemaakt. Ook toen was er brand in het pand hiernaast. Het is een triest gebeuren." Maassen van den Brink is nog niet in zijn winkel geweest, want de omgeving is afgesloten met hekken. "Maar ik beschouw de hele voorraad als verloren. Er is sowieso veel waterschade." De kaasspecialist denkt dat hij voorlopig ergens anders moet gaan zitten met zijn winkel, net als dertig jaar geleden. "Van alle kanten wordt al hulp aangeboden en ik denk dat ik daarvan gebruik ga maken."||https://nos.nl/artikel/2440785-grote-brand-in-historisch-centrum-deventer-zeker-een-zwaargewonde
2022-08-16||Oud-premier Australië had stiekem bevoegdheden over vijf ministersposten|| De Australische oud-premier Scott Morrison heeft zichzelf tijdens de coronapandemie de bevoegdheden over niet drie, maar vijf ministersposten gegeven. Dat zegt premier Albanese (Labor) op basis van nieuw ontvangen informatie van het ministerie van Algemene Zaken. Morrison zou op die posten zijn benoemd naast de ministers op die departementen, zonder dat het parlement ervan op de hoogte werd gebracht. Op die manier kreeg hij buitengewone bevoegdheden om het beleid te bepalen.  Naast Financiën, Volksgezondheid en Grondstoffen, kon Morrison (Liberal Party) ook beslissen over Binnenlandse Zaken en Economie. Albanese zegt dat dit de democratie heeft ondermijnd, meldt ABC News. "Het is een aanval op het systeem van parlementaire democratie zoals we dat kennen." Hij vindt dat niet alleen Morrison, maar ook zijn collega's die erbij betrokken waren, ter verantwoording moeten worden geroepen. De premier laat onderzoeken of het legaal is. "Ik zoek verder advies over het gebruik van deze buitengewone bevoegdheden door Scott Morrison en andere voorbeelden ervan." Twee journalisten deden de onthullingen over de drie ministersposten in een boek. Morrison verloor afgelopen mei de verkiezingen. Oud-premier Morrison zelf verdedigt zijn stappen. "We moesten een aantal buitengewone maatregelen nemen om waarborgen in te voeren", zei hij in een interview met de radiozender 2GB. Hij zegt dat de coronapandemie een 'ongekende' tijd was. Tijdens het interview was nog niet bekend dat het om vijf posten ging. Op het gebied van Grondstoffen had Morrison een gasboringsproject tegengehouden, terwijl de oorspronkelijke minister Keith Pitt (National Party) juist vóór de boringen was. In het geval van Financiën en Volksgezondheid nam hij geen besluiten die langs de zittende ministers heen gingen, zei hij tegen de zender. Wel vindt Morrison het 'betreurenswaardig' dat zijn rol als tweede minister van Financiën niet met toenmalig minister van Financiën is gedeeld. Deze Mathias Cormann liet gisteren weten dat hij niet op de hoogte was van de constructie.||https://nos.nl/artikel/2440784-oud-premier-australie-had-stiekem-bevoegdheden-over-vijf-ministersposten
2022-08-16||Justitie VS wil geen details vrijgeven over reden voor huiszoeking Trump|| Het Amerikaanse ministerie van Justitie wil niet dat het onderliggende document wordt vrijgegeven op basis waarvan de FBI de villa van oud-president Trump in Florida heeft doorzocht. Openbaarmaking van deze affidavit zou volgens het ministerie een negatief effect kunnen hebben op de bereidheid van getuigen om mee te werken aan dit onderzoek en andere belangrijke onderzoeken. Er staat namelijk "zeer gevoelige informatie over getuigen" in. Dit is volgens het ministerie niet "slechts een hypothetische zorg". Zo zijn politiediensten veelvuldig bedreigd na de huiszoeking en probeerde donderdag een gewapende man een kantoor van de FBI in Cincinnati in de staat Ohio binnen te komen.  Uit de argumentatie van het ministerie komt naar voren dat het huiszoekingsbevel niet alleen om het terugvorderen van regeringsdocumenten ging, maar dat het onderdeel was van een lopend strafrechtelijk onderzoek. Openbaarmaking van de affidavit zou op dit moment "aanzienlijke en onherstelbare schade" veroorzaken aan dit onderzoek. Het ministerie wijst erop dat het in het onderzoek om "zeer geheime materialen" gaat. Dat "onderstreept nog eens de noodzaak om de integriteit van het onderzoek te beschermen en vergroot de potentiële schade als informatie voortijdig of foutief aan het publiek wordt bekendgemaakt". Het ministerie zegt verder dat er zoveel zou moeten worden weggelakt, dat wat er over zou blijven, weinig betekenis zou hebben en "geen publiek belang zou dienen". Media hadden om openbaarmaking van het document gevraagd, om licht te kunnen schijnen op "ongekende acties en motivaties" van de federale regering, schrijft CNN, een van de media die het verzoek hadden ingediend.  Vorige week maandag doorzocht de FBI het huis van Trump in Mar-a-Lago op zoek naar documenten met staatsgeheime informatie die Trump uit het Witte Huis zou hebben meegenomen. FBI-agenten hebben ongeveer twintig dozen met daarin zeer geheime documenten, ringmappen met foto's en een handgeschreven briefje in beslag genomen. Trump zegt vandaag op zijn sociale medium dat de FBI ook drie paspoorten, waarvan één is verlopen, heeft meegenomen. Een medewerker van het ministerie van Justitie ontkent dat tegenover een journalist van CBS. Vrijdag gaf de rechter het huiszoekingsbevel vrij. Daaruit bleek dat Trump wordt onderzocht vanwege een mogelijke overtreding van de Amerikaanse Spionagewet, het verwijderen van regeringsdocumenten en obstructie van justitie. Trump ontkent dat hij de wetten heeft overtreden.||https://nos.nl/artikel/2440783-justitie-vs-wil-geen-details-vrijgeven-over-reden-voor-huiszoeking-trump
