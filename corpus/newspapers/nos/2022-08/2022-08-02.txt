2022-08-02||Ouders Archie (12) na laatste vonnis: 'Morgen stopt behandeling'|| De beademing van de Britse jongen Archie Battersbee (12) wordt morgenmiddag om 12.00 uur (Nederlandse tijd) stopgezet. Zijn moeder heeft dat gezegd tegen Britse media. Samen met Archies vader probeerde zij de afgelopen maanden om de behandeling van hun zoon te laten voortduren, maar verder verzet is volgens haar niet meer mogelijk. De jongen werd begin april aangetroffen met zwaar hersenletsel, en ligt sindsdien comateus in een Londens ziekenhuis. Volgens artsen is hij hersendood, en is herstel uitgesloten. Het ziekenhuis wil daarom al enige tijd stoppen met de beademing, maar zijn ouders trachtten dat met meerdere rechtszaken te voorkomen. Vandaag diende de laatste beroepsmogelijkheid, en oordeelde het Britse Hooggerechtshof dat het ziekenhuisbestuur en eerdere rechters het bij het rechte eind hadden, toen zij oordeelden dat de jongen geen baat zou hebben bij een langere behandeling. "De rechters hebben veel begrip en medeleven met het lot van Archies toegewijde ouders, die voor een situatie staan die voor iedere ouder een nachtmerrie zou zijn", zegt het hof. Maar eerdere rechters hebben volgens het hof de juiste afweging gemaakt bij hun besluit om het ziekenhuis toe te staan de behandeling te stoppen. Volgens Archies moeder zijn alle beroepsmogelijkheden nu uitgeput, en gaat het ziekenhuis de behandeling van Archie de komende middag stoppen. Tegen Britse journalisten zei ze dat het Britse rechtssysteem haar zoon "in de steek heeft gelaten". Archie werd begin april bewusteloos gevonden in zijn huis in het Engelse Southend. Sindsdien is hij niet meer bij bewustzijn geweest. Zijn moeder denkt dat de jongen meedeed aan een challenge op TikTok: de blackout challenge, waarbij gebruikers van het platform worden aangemoedigd om hun adem in te houden tot ze flauwvallen. Toen Archie werd gevonden, had hij iets om zijn nek hangen.||https://nos.nl/artikel/2439227-ouders-archie-12-na-laatste-vonnis-morgen-stopt-behandeling
2022-08-02||Dj's Sander Hoogendoorn en Frank van der Lende van 3FM naar Veronica|| Radio-dj's Sander Hoogendoorn en Frank van der Lende stappen over naar Radio Veronica, meldt de zender. Ze hadden tot voor kort een prominente plaats in de programmering van de publieke zender NPO 3FM. De 34-jarige Hoogendoorn zal bij Veronica vanaf oktober in de vroege avond te beluisteren zijn van maandag tot en met donderdag, Van der Lende (33) op vrijdagavond. Wat voor programma's ze gaan maken, is nog niet bekend. Hoogendoorn presenteerde tot voor kort de ochtendshow op NPO 3FM en Van der Lende maakte daar met Eva Koreman een programma van 16.00 tot 19.00 uur. Ze werden onlangs van hun tijdstippen afgehaald. "Veronica voelt als een groep muziekvrienden op een rokerige zolderkamer, omringd door duizenden platen en cd's" zegt Hoogendoorn. "Ik heb heel veel zin om me bij deze groep vrienden te voegen en mijn liefde voor muziek te delen!" Van der Lende: "Zeg je Frank, dan zeg je livemuziek en die neemt een belangrijke plek in op de vrijdagavond bij Veronica. Ik ben ontiegelijk blij dat ik straks omringd door al mijn muzikale vrienden, radio op Veronica kan maken." De rest van de week gaat Van der Lende freelancen, schrijft hij op Instagram. Zendermanager en Radio Veronica-dj Rob Stenders vindt het "fantastisch" dat de twee dj's deze stap maken. Eerder werd al bekend dat Sander Lantinga per oktober van Radio 538 naar Radio Veronica verhuist. BNNVara, de huidige werkgever van de dj's, vindt het "heel jammer" dat de twee vertrekken. "Het zijn eigenzinnige radiomakers, die ons en NPO 3FM verder hebben geholpen en op de kaart hebben gezet. Wij waren graag met Sander en met Frank doorgegaan, maar we gunnen beiden uiteraard alle goeds voor de toekomst." NPO 3FM heeft te maken met kelderende luistercijfers. In mei had de publieke zender zo'n 2,2 procent van de markt in handen, de helft minder dan vijf jaar geleden en nog slechts een kwart van het 3FM-marktaandeel in 2012. Zendermanager Sharid Alles kondigde eind vorig jaar haar vertrek aan, Menno de Boer volgde haar op.||https://nos.nl/artikel/2439223-dj-s-sander-hoogendoorn-en-frank-van-der-lende-van-3fm-naar-veronica
2022-08-02||Spanje pint airco's vast op 27 graden|| Snikhete straten en winkelcentra die voelen als ijskasten als je er binnenloopt. Dat laatste is in Spanje voorbij: de regering gaat in zowel de zomer als de winter de temperatuur in gebouwen, winkels en restaurants wettelijk regelen. De airconditioning in overheidskantoren, warenhuizen, bioscopen en horeca mag vanaf volgende week niet lager staan dan 27 graden. In de winter mag de verwarming niet hoger dan 19. Ook worden winkels verplicht hun deuren dicht te houden, om zo min mogelijk energie te verliezen. Alleen voor een aantal specifieke gebouwen zoals bijvoorbeeld kapperszaken, scholen, ziekenhuizen en het openbaar vervoer komt er een uitzondering. De maatregelen worden genomen nu de levering van gas aan de Europese Unie door Rusland steeds verder wordt teruggeschroefd. "We kunnen geen kilowatt stroom meer verliezen", zegt Teresa Ribera, de Spaanse minister van Energietransitie. Milieugroepen juichen de besluiten toe. "We verspillen nu eenmaal ontzettend veel energie aan het koelen en verwarmen van onze huizen", zegt Rodrigo Irurzun van Ecologistas en Acción. "Maar de regels komen wel laat, en ze zijn echt alleen maar genomen vanwege de oorlog in Oekraïne. En niet vanwege het klimaat." De grootste milieuwinst zit niet in de verwarming van huizen, meent Irurzun. "De grote energieverslinder is transport. Denk aan het vrachtverkeer op de weg en het woon-werkverkeer rond de grote steden. En daar doet de regering helemaal niets aan. Terwijl juist daar zo veel te winnen valt." Ronduit sceptisch zijn winkeleigenaren in het snikhete oude centrum van Madrid. Veel panden hebben alleen maar rolluiken, waardoor klanten makkelijk kunnen binnenlopen. Bij andere grote warenhuizen staan de deuren wagenwijd open en loeien de airco's als je er binnenstapt. Een briesende eigenaar van een souvenirwinkel zegt niet anders te willen. "Waar bemoeit de overheid zich mee? Ik mag zelf beslissen hoe laag ik de airco in de zaak zet. Ik betaal daarvoor en dus mag ik beslissen. Hoe dan ook komt er warme lucht naar binnen, iedere keer als de deur open- en dichtgaat." De regering heeft al aangekondigd winkelbedrijven te gaan controleren op het naleven van de milieuregels. Boetes beginnen bij 3000 euro en kunnen oplopen tot 90.000 euro. Maar het is de vraag of het zover komt. Het regionale bestuur van Madrid vindt dat de Spaanse overheid ver buiten haar boekje gaat door de nieuwe normen landelijk op te leggen. Het deelstaatbestuur is zeker ook niet van plan om te controleren of winkeliers na 22.00 uur de lichten in hun etalages uitdoen. Volgens de plannen worden die daartoe wel verplicht. "Dat leidt alleen maar tot gevaarlijke situaties in de steden. Het zorgt voor armoede en het schrikt toeristen af", schrijft regiopresident Isabel Ayuso in een tweet. Maar andere voorbijgangers in het winkelgebied rond de Madrileense Puerta del Sol zijn het best eens met de nieuwe milieunormen. "Ik vind het niet slecht dat de overheid regels opstelt over het gebruik van airco's in kantoren en bedrijven", zegt een man. "Iedereen doet maar wat. De koeling wordt heel laag gezet en vervolgens hebben mensen het ijskoud. Het is niet zo slecht dat we ons gezond verstand gaan gebruiken." De nieuwe Spaanse besparingsregels gelden in ieder geval tot november 2023.||https://nos.nl/artikel/2439221-spanje-pint-airco-s-vast-op-27-graden
2022-08-02||China kondigt militaire oefeningen rond Taiwan aan als reactie op bezoek Pelosi|| Het Chinese ministerie van Defensie heeft "gerichte militaire actie" aangekondigd rondom Taiwan. Wat daarmee bedoeld wordt, is niet helemaal duidelijk, maar de kolonel die gaat over het oostelijke deel van China spreekt van militaire oefeningen rondom het eiland. Die oefeningen moeten vanaf vanavond tot en met zondag plaatsvinden in de Straat van Taiwan, zowel ten westen als ten oosten van dat eiland, blijkt uit een verklaring die het Chinese staatspersbureau Xinhua heeft vrijgegeven. Het gaat om oefeningen op zee en in de lucht. Volgens China zullen er onder meer raketten worden afgevuurd. China zegt dat de militaire bewegingen een reactie zijn op het bezoek van de Amerikaanse toppoliticus Nancy Pelosi aan Taiwan. Dat bezoek ligt erg gevoelig in China, dat Taiwan beschouwt als afvallige provincie. In Chinese ogen is het niet mogelijk officiële diplomatieke banden te hebben met zowel China als Taiwan. In een verklaring noemt China de kwestie-Taiwan "de belangrijkste en gevoeligste kwestie in het hart van de relatie tussen China en de VS". Toen het bezoek van Pelosi aanstaande leek, vorige week, zei China al dat Amerika "speelt met vuur". Er is Peking veel aan gelegen Taiwan op een gegeven moment weer onder Chinees bestuur te krijgen. Daarbij is China bereid om ook militaire middelen te gebruiken, maar experts denken niet dat het bezoek van Pelosi aanleiding is voor een dergelijke escalatie. Amerika heeft desondanks vier oorlogsschepen bij de oostkust van Taiwan liggen. President Biden heeft eerder aangekondigd bij een Chinese invasie Taiwan militair te hulp te schieten.||https://nos.nl/artikel/2439217-china-kondigt-militaire-oefeningen-rond-taiwan-aan-als-reactie-op-bezoek-pelosi
2022-08-02||Ziekenhuis Sneek sluit operatiekamer, te veel medewerkers ziek|| Het Antonius Ziekenhuis in Sneek sluit per direct een van de vier operatiekamers voor een maand. Volgens het ziekenhuis zijn er te veel medewerkers ziek. Er blijven twee operatiekamers open voor geplande ingrepen en één voor spoedoperaties. Deze week en volgende week belt het Friese ziekenhuis in totaal negentig mensen af. De planning voor de periode erna moet nog worden bekeken, laat een woordvoerder weten. "Er was een dalende trend in het ziekteverzuim te zien, maar het kortdurend ziekteverzuim neemt nu weer toe", meldt het ziekenhuis in een verklaring. "Hierdoor zijn er te weinig zorgprofessionals beschikbaar om de gewenste zorg te kunnen bieden." In de afgelopen weken werden al allerlei maatregelen genomen om de werkdruk voor de aanwezige medewerkers niet nog hoger te laten oplopen, schrijft Omrop Fryslân. Het Friese ziekenhuis is niet het enige dat kampt met een personeelstekort. De spoedeisende hulp van het LangeLand Ziekenhuis in Zoetermeer gaat tot 1 oktober drie dagen in de week dicht. Vanwege een hoog ziekteverzuim en krapte op de arbeidsmarkt slaagt het ziekenhuis er naar eigen zeggen niet in om genoeg personeel te vinden om de afdeling 24/7 te bemensen.||https://nos.nl/artikel/2439215-ziekenhuis-sneek-sluit-operatiekamer-te-veel-medewerkers-ziek
2022-08-02||Nederland Europees koploper zonnepanelen, maar hoe kan het beter?|| Na een flinke inhaalslag behoort Nederland nu tot de Europese kopgroep als het gaat om het opwekken van zonne-energie. De stijgende energieprijzen zorgen voor nog meer interesse in zonnepanelen, maar door de grote vraag is ook de grens bereikt van wat op korte termijn aan uitbreidingen mogelijk is. Momenteel telt ons land ruim anderhalf miljoen woningen met zonnepanelen, zegt Techniek Nederland. Dat betekent dat een op de vijf huizen panelen op het dak heeft. Nederland is daarmee Europees koploper als het gaat om geïnstalleerd vermogen zonne-energie per persoon, meldde de Europese branche-organisatie SolarPower Europe eerder. "Wij hebben minder zon en ruimte voor zonnepanelen dan veel andere landen. We zijn daarom voor veel mensen een onverwachte koploper", zegt Wim Sinke, voormalig hoogleraar zonne-energie aan de Universiteit van Amsterdam. "Tien jaar geleden stonden we veel lager in de ranglijsten. Maar we hebben van ons nadeel een voordeel gemaakt en zijn daardoor juist erg creatief geworden met de ruimte die we hebben." Die stijging op de ranglijsten heeft nog meer oorzaken, volgens Wijnand van Hoof, directeur van zonne-energiebrancheorganisatie Holland Solar. "In Nederland zijn er gunstige stimuleringsregelingen voor duurzame energieproductie en we hebben een bevolking die steeds meer betrokken is geworden. Ook zijn we in Nederland relatief welvarend en kunnen veel mensen zich dit veroorloven." Hoewel Nederland het dus relatief goed doet in Europa, werd in 2021 slechts 2,1 procent van het totale energieverbruik van Nederland gedekt door zonne-energie. Als je naar de totale energievraag kijkt, dus bijvoorbeeld ook die van warmte, kwam een kleine 14 procent uit hernieuwbare energiebronnen. "Dat zegt dat we in Nederland en Europa een groot probleem hebben", aldus Van Hoof. "Ik zie de gascrisis vooral als een wake-upcall die ons vertelt dat we nu echt versneld ons energiesysteem moeten verduurzamen." Omdat de Europese Commissie door de oorlog in Oekraïne van Russisch gas af wil, is er extra urgentie voor verduurzaming. De snelste resultaten verwacht Brussel van zonne-energie. Volgens sommige schattingen kunnen zonnepanelen op daken uiteindelijk 25 procent van de Europese elektriciteitsvraag opwekken, schrijft de commissie. Zo moeten bijvoorbeeld alle nieuwe grote gebouwen per 2025 uitgerust worden met zonnepanelen, en vanaf 2029 ook alle nieuwbouwwoningen. Dat er meer zonnepanelen geïnstalleerd moeten worden om aan de klimaatplannen te voldoen, is dus duidelijk. Maar er zijn hobbels op de weg. Zoals het overbelaste elektriciteitsnet. Het is op verschillende plekken niet mogelijk om een nieuw zonnepark aangesloten te krijgen op het elektriciteitsnet. Ook schakelen zonnepanelen van particulieren af als er te veel energie wordt opgewekt, om te voorkomen dat de spanning op het net te veel oploopt en de panelen daardoor beschadigd raken. Particulieren lopen dan geld mis. Een gebrek aan zogeheten omvormers is momenteel ook een probleem. Zulke apparaten zijn nodig om de opgewekte stroom geschikt te maken voor gebruik in huis, maar de microchips die erin zitten zijn slecht leverbaar. Meerdere installateurs bevestigen dat er momenteel panelen worden geplaatst die pas werken als er weer omvormers beschikbaar zijn. En dan is er nog een ander bekend tekort: dat aan geschikt personeel. Het tekort aan installateurs dreigt ook verder op te lopen. "Dat gaat niet snel verdwijnen, want de vraag naar zonnepanelen zal alleen maar toenemen", zegt Van Hoof. Nieuwe installateurs van zonnepanelen vind je volgens hem niet zomaar: "Dat is echt een vak, waarvoor je een goede opleiding moet volgen."||https://nos.nl/artikel/2439211-nederland-europees-koploper-zonnepanelen-maar-hoe-kan-het-beter
2022-08-02||Russisch hooggerechtshof: Azov-bataljon is terroristische groep|| Het Russische hooggerechtshof heeft het Oekraïense Azov-bataljon bestempeld tot terroristische organisatie, zo meldt een verslaggever van persbureau Reuters vanuit de rechtszaal. Leden van de militie kunnen daardoor nu twintig jaar cel krijgen in Rusland, commandanten mogelijk zelfs levenslang. Hoeveel leden van de militie nu gevangen zitten in Rusland, is niet bekend. Het Azov-bataljon begon in 2014 als nationalistische burgermilitie die streed tegen pro-Russische separatisten in het oosten van Oekraïne, maar werd daarna opgenomen in de officiële strijdkrachten van Oekraïne. Veel vroege leden droegen extreemrechtse of nazistische sympathieën uit, een gegeven dat door Rusland nu gebruikt wordt om de oorlog in Oekraïne neer te zetten als strijd tegen 'nazi's'. In de huidige oorlog was het bataljon vooral betrokken bij de verdediging van de havenstad Marioepol, die uiteindelijk na drie maanden in handen viel van de Russen. Veel Azov-leden werden toen opgepakt als krijgsgevangenen. Bestuurders van de pro-Russische 'Volksrepubliek Donetsk', die Marioepol nu tot haar grondgebied rekent, zeiden in mei al dat Azov-leden daar de doodstraf kunnen krijgen voor hun rol in de strijd om de havenstad. In een reactie op het vonnis van vandaag zegt het bataljon dat Rusland "op zoek is naar nieuwe excuses om oorlogsmisdaden te kunnen plegen". Dat is een verwijzing naar de dood van tientallen Oekraïense krijgsgevangenen door explosies in een gevangenenkamp in bezet Donetsk, vorige week. Volgens Rusland kwam dat door een raketaanval van het Oekraïense leger, volgens Oekraïne en zijn westerse bondgenoten kwamen de krijgsgevangenen om het leven door pro-Russische separatisten en was er geen raketaanval. In een reactie op de dood van de krijgsgevangenen zei de Russische ambassade in Londen al dat leden van het Azov-bataljon "een executie verdienen, niet door een vuurpeloton maar door ophanging omdat ze geen echte soldaten zijn. Ze verdienen een vernederende dood." Vandaag kwamen er ook Russische raketten neer in de Oekraïense stad Tsjervonohrad, op enkele kilometers van de Poolse grens. Dat meldt gouverneur Maksym Kozytsky van de regio Lviv, waarin de stad ligt. Hij zegt dat er hulpdiensten uitgerukt zijn, maar zegt verder niets over eventuele schade. Volgens de Poolse nieuwssite Polsatnews is de aanval vermoedelijk een Russische reactie op het bezoek van de Poolse buitenlandminister Rau vandaag aan Kiev, in zijn functie als voorzitter van de Organisatie voor Veiligheid en Samenwerking in Europa (OVSE). Rusland claimt vandaag ook beschietingen te hebben uitgevoerd op militaire doelen nabij Mykolajiv en Charkov, twee Oekraïense steden die dicht bij het front liggen. Het is niet onafhankelijk te verifiëren of deze beschietingen daadwerkelijk zijn uitgevoerd en welke schade ze hebben aangericht. Het Azov-bataljon heeft een neonazistische oorsprong, maar kreeg ook een heldenstatus na overwinningen in 2014. Wat is er nog over van hun nazi-gedachtengoed?||https://nos.nl/artikel/2439209-russisch-hooggerechtshof-azov-bataljon-is-terroristische-groep
2022-08-02||Buschauffeurs uur gegijzeld en bedreigd met wapen in Bergen op Zoom|| Twee buschauffeurs zijn gisterochtend in Bergen op Zoom gegijzeld en bedreigd. Dat gebeurde in het pand bij de remise van Arriva. De chauffeurs werden aangevallen door twee gewapende en gemaskerde overvallers. Ze gijzelden de chauffeurs onder bedreiging van een vuurwapen. Dat duurde ongeveer een uur, weet Omroep Brabant. Toen een derde werknemer het gebouw binnenkwam, vluchtten de twee. De politie weet nog niet wie het zijn. Volgens BN De Stem was het de daders te doen om camerabeelden. Onduidelijk is wat ze daarmee wilden. Arriva laat weten dat er ondersteuning is voor de betrokken medewerkers. Het bedrijf heeft aangifte gedaan.||https://nos.nl/artikel/2439207-buschauffeurs-uur-gegijzeld-en-bedreigd-met-wapen-in-bergen-op-zoom
2022-08-02||Nederlandse deel Noordzee heeft meer gas dan gedacht|| Er kan meer gas op de Noordzee worden gewonnen dan tot nu toe werd aangenomen. Dat blijkt uit onderzoek van TNO in opdracht van het ministerie van Economische Zaken en Klimaat. Het instituut wijst erop dat het vanwege de hoge gasprijs ook aantrekkelijker wordt om gasvelden langer open te houden. Omdat de markt uitgaat van een langere periode van hoge gasprijzen, denkt TNO verder dat het weer lucratief wordt om naar nieuwe gasvelden te boren. Al eerder zegde het kabinet toe om de vergunningsprocedure voor het boren naar gasvelden op zee te versnellen. De reden is het dreigende gastekort in Europa. Uit het onderzoek komt naar voren dat de totale winbare voorraad met 16,8 miljard kubieke meter naar boven is bijgesteld. Er kan volgens het ministerie in totaal nog 78,2 miljard kuub gas gewonnen worden in het Nederlandse deel van de Noordzee. Het afgelopen jaar produceerde Nederland 8,9 miljard kuub aardgas op zee. In totaal lag het Nederlandse gasverbruik van huishoudens en bedrijven jarenlang op 40 miljard kuub, al is dat nu vanwege de hoge gasprijs teruggelopen naar zo'n 30 miljard. Een aanzienlijk deel van het in Nederland gebruikte gas wordt geïmporteerd sinds het kabinet in 2018 besloot om de gaskraan in Groningen dicht te draaien. Gaswinning op de Noordzee was de laatste jaren een aflopende zaak. Veel velden stonden te koop en de discussie ging vooral over het opruimen van overbodig geworden platforms. Met gasprijzen die rond de 20 eurocent per kuub lagen, was de exploitatie van gas op zee nauwelijks nog rendabel. Bovendien kozen veel bedrijven die nog wel geïnteresseerd waren in gaswinning op zee liever voor velden in de territoriale wateren van Noorwegen en het Verenigd Koninkrijk. Die landen kennen kortere vergunningsprocedures. Nu de gasprijzen rond de 2 euro per kuub liggen, wordt het weer interessanter voor bedrijven. Het aantal boringen naar olie en gas op het Nederlandse deel van de Noordzee is dit jaar al gestegen naar zes, terwijl er dat vorig jaar twee waren. In twee gevallen is er dit jaar daadwerkelijk gas gevonden. "De investeringen in nieuwe velden kan leiden tot een stabilisatie van de opbrengsten uit de Noordzee maar niet de 6 miljard kuub uit Rusland vervangen," zegt René Peters, gasexpert bij TNO. Vooral in het noordwestelijke deel van de Noordzee boven de Waddeneilanden liggen nog nieuwe velden met potentieel die de afhankelijkheid van Russisch gas in Nederland en Europa zouden kunnen verminderen. De winning van dat gas is niet onomstreden. Zo verzetten de Nederlandse en Duitse Waddeneilanden zich tegen de exploitatie van het veld dat het olie- en gasbedrijf ONE-Dyas in productie neemt boven Schiermonnikoog en Borkum. Ook milieuorganisaties vinden het boren naar gas achterhaald en pleiten voor versnelde energiebesparing en de ontwikkeling van duurzame alternatieven. In het gunstigste geval duurt het enkele jaren om nieuw ontdekte gasvelden te exploiteren. Op korte termijn zijn nieuwe gasvelden op de Noordzee daarom volgens Greenpeace geen oplossing voor het huidige gastekort, dat veroorzaakt wordt door de verminderde levering van Russisch gas. Zowel in Duitsland als in Nederland lijkt het verzet tegen nieuwe gasboringen op de Noordzee tevergeefs. Het winnen van gas in het eigen deel van de Noordzee is milieuvriendelijker dan de productie in Rusland en veroorzaakt geen aardbevingen zoals in Groningen. Het gas uit de Noordzee is ook minder slecht voor het milieu dan vloeibaar gas (lng), dat onder meer geïmporteerd wordt uit de Verenigde Staten. Lng is oorspronkelijk vooral schaliegas dat door het kraken van de bodem wordt gewonnen en veel meer methaanuitstoot veroorzaakt dan gas uit de bodem van de Noordzee. René Peters van TNO gaat ervan uit dat bedrijven de komende jaren weer meer gaan boren, maar het duurt even voor huishoudens en bedrijven daar profijt van hebben: "Velden die al ontdekt zijn, kun je binnen twee à drie jaar in productie brengen. Als de proefboringen nog moeten beginnen, kan er zomaar vier of vijf jaar overheen gaan. Het is dus geen oplossing voor dit jaar maar kan ons de komende tien jaar wel minder afhankelijk maken van import."||https://nos.nl/artikel/2439204-nederlandse-deel-noordzee-heeft-meer-gas-dan-gedacht
2022-08-02||Bij zonsopkomst trof een 'ninjabom' Zawahiri op zijn balkon|| Afgelopen weekend doodde een Amerikaanse drone al-Qaida-leider Ayman al-Zawahiri in de Afghaanse hoofdstad Kabul. President Biden heeft dat gisteravond gezegd. Hard bewijs hebben de Amerikanen nog niet gegeven, maar uit de spaarzame details die Amerikaanse bronnen hebben vrijgegeven, komt een beeld naar voren van een minutieus geplande operatie waaraan maanden voorbereidingstijd voorafgingen. Hoe wisten de Amerikanen de Egyptenaar om te brengen? Het kopstuk van al-Qaida hield zich jarenlang schuil in de bergen van Afghanistan. Nadat de Taliban vorig jaar augustus de macht in het land hadden overgenomen, verhuisde de voormalig oogarts naar Kabul. Hij kwam terecht in de gegoede wijk Sherpoor, waar voorheen Afghaanse legerleiders woonden. De meeste huizen beschikken er over een tuin, sommige over een zwembad. In de wijk bevinden zich allerlei ambassades, waaronder de voormalige Amerikaanse. Sinds de machtsovername vorige zomer wonen er kopstukken van de Taliban in de wijk. Afgelopen april zou hooggeplaatste Amerikaanse ambtenaren voor het eerst zijn verteld dat ook de al-Qaida-leider en zijn familie zich in Sherpoor ophielden, in een safe house. Op beelden op sociale media - die overigens niet geverifieerd zijn - is een ruime woning te zien, afgezet met hek en prikkeldraad. Het balkon is vanaf de straat nagenoeg onzichtbaar. Toch werd Zawahiri er sinds april door de veiligheidsdiensten in de gaten gehouden. Het balkon speelde een cruciale rol in de operatie. Het aan de Taliban gelieerde Haqqani-netwerk wist dat Zawahiri zich in de wijk schuilhield, zeggen de Amerikanen. Maar de Amerikaanse inlichtingendiensten hadden maanden de tijd nodig om zijn identiteit bevestigd te krijgen en zijn bewegingen te monitoren. Een kaart van de wijk Sherpoor in Kabul: In het geheim werd een model van het huis nagebouwd, zodat bronnen in Washington de operatie voor president Biden konden voordoen. Doel van die simulaties was om tot een scenario te komen waarbij geen familieleden van Zawahiri of burgers om het leven zouden komen. In mei en juni werd Biden constant op de hoogte gehouden. Uiteindelijk schoof op 1 juli CIA-directeur William Burns bij een bespreking in het Witte Huis aan. Aan Biden werd op die dag een scenario voor een mogelijke operatie in Kabul voorgelegd, schrijft Reuters. De operatie werd tot in detail met Biden besproken en de president zou op zijn beurt hebben gevraagd naar de constructie van het safe house en de potentiële invloed van het weer. Op 25 juli gaf hij groen licht voor de speciale operatie. De luchtaanval werd zondagochtend bij zonsopkomst uitgevoerd door de CIA. Twee raketten, bevestigd aan een drone, werden afgevuurd op Zawahiri. Die stond op dat moment buiten op zijn balkon. Volgens de Amerikaanse veiligheidsdiensten was hij het enige doelwit en kwamen er geen familieleden van hem om. Zijn vrouw, dochter en haar kinderen zouden tijdens de aanval binnen zijn geweest. Op de beelden van de vermoedelijke woning is geen explosieschade te zien. Verschillende media speculeren daarom dat de CIA een Hellfire R9X-raket gebruikte. Daarmee werd in 2017 ook al-Qaida-kopstuk Abu al-Khayr al-Masri in Syrië omgebracht. De anderhalve meter lange Hellfire ontploft niet, maar doorboort het doelwit gericht met zes vlijmscherpe messen. Het leverde het wapen de bijnaam 'Ninja bomb' op. Officieel hebben de Amerikanen hierover geen details naar buiten gebracht. Ondertussen wordt over Zawahiri's opvolging al druk gespeculeerd.||https://nos.nl/artikel/2439201-bij-zonsopkomst-trof-een-ninjabom-zawahiri-op-zijn-balkon
2022-08-02||696 migranten staken maandag Kanaal over naar Engeland, record voor dit jaar|| De Britse grenswacht heeft gisteren 696 migranten op bootjes aangetroffen die de oversteek van Frankrijk naar Engeland probeerden te maken. Het gaat om het hoogste aantal dit jaar. Het vorige record werd in april gevestigd, toen op één dag 651 mensen de boottocht over het Kanaal waagden. In totaal zijn er dit jaar al ruim 17.000 migranten geweest die naar Engeland overstaken en door de Britse autoriteiten aan land zijn gebracht. Vorig jaar duurde het tot september voordat een dergelijk aantal werd bereikt. In heel 2021 telden de Britten 28.526 Kanaalmigranten. Het absolute dagrecord is 1185 en werd gevestigd in november van dat jaar. De migranten maken hun oversteek vaak in overvolle gammele rubberbootjes. Gisteren waren de 696 mensen verdeeld over veertien boten; gemiddeld waren er per bootje dus zo'n vijftig mensen aan boord. De Britse regering probeert al tijden greep te krijgen op de aantallen migranten. Bij Frankrijk wordt erop aangedrongen om meer te doen om de vertrekkende migranten tegen te houden, maar het Verenigd Koninkrijk hoopt migranten ook te ontmoedigen met een omstreden plan. Het is het voornemen van de Britse regering om een deel van de asielzoekers die illegaal de oversteek over het Kanaal maken te deporteren naar Rwanda. Daar kunnen ze vervolgens een asielaanvraag indienen. Als die wordt toegekend, kunnen ze een aantal jaar in Rwanda blijven. In juni zou de eerste vlucht naar Rwanda gaan. Meerdere verzoeken om de vlucht niet te laten vertrekken werden afgewezen door Britse rechters, maar uiteindelijk greep het Europees Hof voor de Rechten van de Mens in in een individuele zaak. Daarop besloten de Britten het vliegtuig toch niet te laten vertrekken. Een nieuwe datum voor de start van het Rwanda-plan is nog niet bekend.||https://nos.nl/artikel/2439198-696-migranten-staken-maandag-kanaal-over-naar-engeland-record-voor-dit-jaar
2022-08-02||Amerikaanse toppoliticus Pelosi ondanks dreigementen China aangekomen in Taiwan|| Nancy Pelosi, voorzitter van het Amerikaanse Huis van Afgevaardigden, is geland in Taiwan. Ze is de hoogste Amerikaanse functionaris die de eilandstaat aandoet sinds 1997. Pelosi landde iets voor 17.00 uur Nederlandse tijd in een Amerikaans militair toestel. Kort na de landing gaf zij een verklaring. "De solidariteit van de VS aan Taiwan is belangrijker dan ooit", liet de toppoliticus weten. Het belangrijkste doel van haar bezoek is het uitdragen van steun aan Taiwan, aldus Pelosi. Dit zijn beelden van Pelosi vlak na de landing: Pelosi vertrok eerder vandaag vanaf een militaire basis in Maleisië, waar ze een korte ontmoeting had met premier Ismail Sabri Yaakob. Haar toestel vloog via een omweg naar de staat, onderweg werd de Zuid-Chinese Zee zoveel mogelijk vermeden. Kort voordat het toestel landde, meldden Chinese staatsmedia dat Peking gevechtsvliegtuigen bij de Straat van Taiwan had ingezet. De zeestraat scheidt Taiwan van China. Volgens Taiwanese media brengt Pelosi morgen een bezoek aan het parlement en heeft ze een ontmoeting met de Taiwanese president Tsai Ing-wen. Taiwan heeft gezegd dat het haar verwelkomt, al bestaan er sterke twijfels hoe het bezoek voor de staat zal uitpakken. Pelosi is op werkbezoek in Zuidoost-Azië en zal ook Zuid-Korea en Japan aandoen. Taiwan stond niet op de officiële agenda. Sinds de geruchten op gang kwamen dat Pelosi ook de eilandstaat zou bezoeken, heeft China stevige kritiek geuit. Pelosi geldt als criticus van het regime in Peking, met name op het gebied van mensenrechten. China ziet in haar bezoek een harde steunbetuiging aan Taiwan. Sinds gisteren werd sterk rekening gehouden met een bezoek van de voorzitter, maar haar komst werd door Washington niet bevestigd. Pentagon-woordvoerder John Kirby onderstreepte dat de keuze om te gaan bij Pelosi zelf lag. Kort na Pelosi's aankomst publiceerde The Washington Post een opiniestuk van haar hand, getiteld 'Waarom ik met een Congresdelegatie naar Taiwan ga'. Daarin schrijft ze dat de onafhankelijkheid van Taiwan een belangrijk speerpunt van de Amerikaanse buitenlandpolitiek is. In het artikel bekritiseert ze Peking, dat zich volgens Pelosi de laatste jaren meer en meer met Taiwan is gaan bemoeien. "We kunnen niet toekijken terwijl de CCP Taiwan en de democratie zelf bedreigt", schrijft ze, refererend aan de Chinese Communistische Partij. Het bezoek - hoewel dit niet officieel werd bevestigd - heeft de spanningen tussen Washington en Peking doen oplopen. De Chinese president Xi Jinping dreigde eerder dat de Amerikanen "niet met vuur moeten spelen". Het land dreigde "resolute maatregelen" te treffen als de toppoliticus zou komen, maar gaf geen details. Rusland spreekt ook van een escalatie en heeft gezegd dat het Peking steunt. Peking ziet Taiwan als afvallige provincie. Xi wil de onafhankelijke staat terugbrengen onder Chinees bestuur en heeft eerder al gezegd dat hij bereid is geweld te gebruiken om dat doel te bereiken. Maar deskundigen gaan er niet van uit dat het bezoek van Pelosi nu onmiddellijk tot een escalatie leidt. Toch hebben de Amerikanen vier oorlogsschepen voor de oostkust van Taiwan gestationeerd. "Ze kunnen elk moment in actie komen als dat nodig blijkt", aldus een anonieme legerfunctionaris tegen persbureau Reuters. De Chinezen voeren de afgelopen dagen al met oorlogsschepen langs de kust van Taiwan.||https://nos.nl/artikel/2439195-amerikaanse-toppoliticus-pelosi-ondanks-dreigementen-china-aangekomen-in-taiwan
2022-08-02||Geen ontgroening bij Amsterdams studentencorps na ophef|| Nieuwe leden kunnen zich dit jaar wel inschrijven bij het Amsterdamse studentencorps, maar een ontgroening met 'beproevingen' zal achterwege blijven. Dat schrijft het bestuur van ASC/AVSV in een brief aan de leden. De inschrijving was opgeschort vanwege de ophef die ontstond na meerdere seksistische speeches tijdens het lustrumfeest. De bestuursvoorzitter van de vereniging stapte op vanwege de zaak. "Inmiddels hebben wij met verschillende belanghebbenden gesproken, waaronder de universiteiten en onze reünisten", staat in de brief. "Wij kunnen u mededelen dat de inschrijving voor het lidmaatschap opengaat. Daarbij vermelden wij meteen dat de kennismakingstijd anders zal verlopen dan voorgaande jaren." Zo is er dit keer anders dan voorheen geen enkele vorm van beproeving tijdens de kennismakingstijd. "Het doel is uitsluitend om aspirant-leden bekend te laten worden met het bestuur, de leden en de geschiedenis van de vereniging", aldus het bestuur. Leden worden nog geïnformeerd over extra voorzorgsmaatregelen, melden AT5 en NH Nieuws. Al voor het schandaal rond de uitspraken op het herendiner liet het corps weten de ontgroening aan te passen, omdat de ontgroening van afgelopen jaar afgebroken moest worden vanwege grensoverschrijdend gedrag. Dat zou gaan om gewelddadige incidenten waarbij studenten gewond raakten. Het nachtelijke programma zou dit jaar daarom sowieso al niet doorgaan. Ook zouden er geen 'onnodige' ontgroeningsactiviteiten zijn en zou er meer toezicht komen.||https://nos.nl/artikel/2439194-geen-ontgroening-bij-amsterdams-studentencorps-na-ophef
2022-08-02||Eeuwenoud beeld van krijger duikt op tussen garnalen bij Texel|| Vissers hebben gisteren voor de kust van Texel een unieke vondst gedaan. Tijdens het vissen op garnalen kwam een stuk hout mee dat een eeuwenoud beeld blijkt te zijn. Volgens archeologen gaat het om een "zeldzaam topstuk" en "een juweel". Visser Victor Ayal is er nog van onder de indruk. "We krijgen duizenden stukken hout aan boord. Er zaten maar twee seconden tussen of ik had het overboord gegooid. Tot een gezicht me aankeek", vertelt hij aan NH Nieuws. Het waren de priemende ogen van een man met een snor en een muts. Ze zaten op een houten beeld van ongeveer 30 bij 40 centimeter groot. Volgens archeoloog Michiel Bartels van het maritieme museum Kaap Skil op Texel gaat het waarschijnlijk om een beeld uit de 16de of 17de eeuw. "Het is een krijger met een Frygische muts. Die muts stond in de Romeinse tijd symbool voor vrijheid uit slavernij. Die symboliek is ook gebruikt in de periode van de Tachtigjarige oorlog", legt hij uit. De Frygische muts is een zacht kegelvormig hoofddeksel waarvan de top naar voren wijst en wat naar beneden valt. De Frygiërs leefden in het gebied dat nu tot Turkije behoort en waren een bergvolk dat door de Romeinen tot slaaf was gemaakt. Als ze uit de slavernij verlost werden, droegen ze een Frygische muts. Vermoedelijk gaat het om een kaagstuk, een eindstuk van een hekwerk aan stuur- of bakboord op een schip, zegt Bartels. Hij wil graag onderzoek doen om te achterhalen hoe oud het beeld precies is en welke kleuren het heeft gehad. "Mogelijk zitten er in de plooien pigmentresten, want dit soort beelden waren altijd compleet beschilderd." Volgens Bartels is de vondst zeer uniek. "Zo vaak gebeurt het niet dat een beeld zo gaaf boven water komt uit de Waddenzee. Meestal hebben paalwormen het helemaal kapot gevreten", aldus de archeoloog. Ook Ayal heeft nooit eerder zoiets gevonden. "Vaak halen we botten op, mammoetkiezen of houten katrollen uit de VOC-tijd, maar zoiets bijzonders als dit heb ik nog nooit meegemaakt." Waar het beeld uiteindelijk terechtkomt is nog niet duidelijk. Vissers mogen in principe hun vondsten houden. Ze hebben alleen een meldingsplicht en daaraan is voldaan. Wat Ayal betreft gaat het beeld naar het Kaap Skil-museum op Texel. "Mijn bedoeling is niet om er geld mee te verdienen. Uiteindelijk, als 'ie een mooi plekje krijgt bij Kaap Skil, mooi geconserveerd, dan is dat prima en kunnen we het nog eens bekijken." Voorlopig heeft hij het beeld in een palingkuip met zeewater gezet, om het goed te houden.||https://nos.nl/artikel/2439191-eeuwenoud-beeld-van-krijger-duikt-op-tussen-garnalen-bij-texel
2022-08-02||Biljettenregen op snelweg bij Oosterhout tijdens politie-achtervolging|| Een bijzonder beeld gisteren op de A59 ter hoogte van Oosterhout in Noord-Brabant. Meerdere automobilisten zetten hun auto aan de kant om biljetten op te rapen die tijdens een politie-achtervolging uit een vluchtauto werden gegooid. "Collega's die op de plek aankwamen, troffen een chaos aan", zegt een woordvoerder van de politie. Het begon allemaal op het Veilingterrein in Rotterdam-Kralingen. Daar werd een man beroofd van een supermarkttas met daarin een grote hoeveelheid biljetten. Agenten kregen dat te horen en begonnen een achtervolging op de auto met de daders. Via de A16 draaide de wagen de A59 op richting Brabant. Ter hoogte van Oosterhout openden de vluchtende dieven een van de raampjes om er vervolgens biljetten uit te gooien. Op videoplatform Dumpert staat een filmpje waarop dat te zien is. Jesse zat in de auto, niet ver achter de vluchtende dieven. "Het regende geld", laat hij aan RTV Rijnmond weten. "Ze gooiden het geld recht op onze auto. De busjes van de politie zaten er net achter." Jesse stopte niet om de biljetten te verzamelen. "Ik wilde geen gevaar veroorzaken. Maar achter me zag ik in ieder geval één vrouw uitstappen." De politie bevestigt het verhaal van Jesse en zegt ook dat de vrouw niet de enige was. Meerdere weggebruikers waren uitgestapt om geldbiljetten op te rapen. "Maar een aantal van die mensen heeft dat geld wel meteen overhandigd aan de politie", zegt de woordvoerder. Hoeveel geld precies is gedumpt en hoeveel mensen dat geld níet hebben teruggegeven, kan de politie niet zeggen. "Maar het is wel zo dat het niet inleveren van dat geld strafbaar is." Het is de verdachten niet gelukt om de politie van zich af te schudden. Bij Raamsdonksveer werden de drie inzittenden van de vluchtauto gearresteerd. Het gaat om een 17-jarige jongen uit Den Bosch, een 21-jarige man uit Groningen en een 26-jarige man zonder vaste woon- of verblijfplaats. Agenten van de politie Maas-Rotte vonden eenmaal terug bij het bureau nog twee briefjes van 50 euro tussen de grille van de auto.||https://nos.nl/artikel/2439186-biljettenregen-op-snelweg-bij-oosterhout-tijdens-politie-achtervolging
2022-08-02||Kraamzorg Eindhovense moeders in hotel: te weinig personeel voor thuiszorg|| In Eindhoven wordt, vanwege het personeelstekort in de zorg, een deel van de kraamtijd in een hotel georganiseerd. Moeders en hun pasgeboren baby's moeten daar hun toevlucht zoeken omdat thuiszorg niet altijd meer mogelijk is. Vanaf morgen worden in het Holiday Inn twee maanden lang kersverse moeders en hun baby's opgevangen. Moeders die opname in het hotel weigeren en op thuishulp hopen, lopen het risico geen kraamzorg te ontvangen. Het 'kraamzorghotel' is een samenwerking tussen grote zorgverzekeraars in de regio -ZilverenKruis, CZ, Menzis en Coöperatie VGZ - en de kraamzorgorganisaties Kraamzus, Kraamzorg VDA en Zorgmed. Het biedt vooralsnog alleen een oplossing voor de klanten van die kraamzorgorganisaties. Zorg in het hotel is geen verplichting, maar vanwege de personeelstekorten zeggen de organisaties niet te kunnen garanderen dat kraamzorg thuis mogelijk is. "Natuurlijk wordt er altijd getracht aan de zorgplicht te voldoen. Maar als we niet kunnen leveren, kunnen we niet leveren", zegt een woordvoerder van Coöperatie VGZ tegen Omroep Brabant. Op meer plekken in Nederland gaat het volgens VGZ spannend worden, maar Eindhoven spant de kroon. "Dat komt door een unieke combinatie van personeelstekort, vakanties, ziekteverzuim én een piek in het aantal verzoeken voor kraamzorg voor augustus en september." In het Holiday Inn is minder personeel nodig, omdat de kraamverzorgers er meerdere vrouwen tegelijk kunnen bedienen. "Waar een kraamverzorgende normaal in acht uur tijd twee cliënten kan helpen, zijn dat er in het zorghotel waarschijnlijk vier, misschien zelfs vijf of zes. Alleen al omdat er geen reistijd meer is, is dit een stuk efficiënter." In eerste instantie worden er vier kamers geopend. Dat kan worden uitgebreid tot negen kamers, het maximale aantal dat kan draaien met twee kraamverzorgenden overdag en eentje in de nacht. Iedere moeder krijgt een eigen kamer. Partners kunnen blijven slapen, maar kinderen niet - uitgezonderd de pasgeboren baby uiteraard. Na het verblijf in het hotel kunnen de ouders thuis nog kraamzorg ontvangen, maar volgens de organisaties zal dit waarschijnlijk digitale kraamzorg zijn. Dat betekent dat ouders inloggen op een website met instructiefilmpjes.||https://nos.nl/artikel/2439183-kraamzorg-eindhovense-moeders-in-hotel-te-weinig-personeel-voor-thuiszorg
2022-08-02||Rotterdamse brug hoeft toch niet te worden ontmanteld voor superjacht Bezos|| Het leidde begin dit jaar tot ophef in Rotterdam en ver daarbuiten: de markante Koningshavenbrug moest worden ontmanteld, omdat anders een peperduur superjacht van Amazon-oprichter Jeff Bezos niet naar Rotterdam kon varen. Maar inmiddels is duidelijk dat het schip zonder het uit elkaar halen van de brug toch in de Maasstad is aangekomen. De maritieme nieuwssite Schuttevaer schrijft dat Project Y721, zoals het schip heet, via een andere route en zonder masten met succes van de bouwwerf in Alblasserdam naar Rotterdam is gevaren. Eerder veroorzaakten plannen om de brug te ontmantelen, die ook wel bekend staat als De Hef, veel ophef. Er werd een Facebookactie opgezet om eieren naar het schip te gooien als het voorbij zou varen en bouwer Oceanco werd bedreigd. In 2017 had Rotterdam na renovatie gezegd dat de brug, die stamt uit 1878, nooit meer gedemonteerd zou worden. Het is een rijksmonument, waar sinds 1993 geen treinen meer overheen rijden. De drie masten van 70 meter hoog van het vaartuig van Bezos worden nu op de scheepswerf van Greenport Rotterdam geplaatst op het schip. Vanuit die plek kan het vervolgens de Noordzee bereiken, zonder dat er bruggen worden gepasseerd. Project Y721 wordt straks het grootste superjacht dat ooit is gebouwd. In totaal is het jacht 127 meter lang en het zou 430 miljoen euro kosten. In Rotterdam waren inwoners verbaasd dat er plannen bestonden om De Hef te ontmantelen: ||https://nos.nl/artikel/2439178-rotterdamse-brug-hoeft-toch-niet-te-worden-ontmanteld-voor-superjacht-bezos
2022-08-02||Wie was de door de VS gedode al-Qaida-leider Zawahiri?|| Hij werd volgens de Amerikanen door een drone-aanval gedood in Kabul en VS plaatste eerder al een premie van 25 miljoen dollar op het hoofd van Ayman al-Zawahiri. De Egyptenaar wordt gezien als de man die samen met Osama bin Laden de aanslagen van 11 september 2001 in New York plande. Wie was de 71-jarige al-Qaida-leider? "Zawahiri was niet de rockster onder de jihadistische leiders. Het was een saaie man, een intellectueel", zegt VPRO-journalist Abdou Bouzerda in het NOS Radio 1 Journaal. "Hij kwam uit een middenklasse gezin in Egypte, en was chirurg." Zawahiri werd in 1951 geboren en groeide op in Caïro. Op foto's is te zien dat hij een bril droeg en een dikke grijze baard had. Ook droeg hij een witte tulband. Op latere leeftijd had hij een flinke bult op zijn voorhoofd, vermoedelijk ontstaan door het vele bidden. Zawahiri was bijna zijn hele leven aanhanger van de radicale islam. "Dat begon al als puber toen hij zich aansloot bij de Moslimbroederschap en later als activist tijdens zijn studie aan de universiteit van Caïro", zegt Jorrit Kamminga van Instituut Clingendael. "In de jaren 70 richtte zijn activisme zich vooral op het omverwerpen van de Egyptische regering. In de jaren 80, toen hij voor het eerst Pakistan bezocht, werd hij langzamerhand onderdeel van de internationale jihad." Zawahiri was volgens persbureau AP een van de honderden militanten die werden gearresteerd en gemarteld in de Egyptische gevangenis na de moord van president Anwar Sadat. Deze ervaring zou hem nog verder hebben geradicaliseerd. Zeven jaar later, in 1988, was hij aanwezig toen Bin Laden al-Qaida oprichtte. Zijn eigen Egyptische militante groep ging op in die terroristische organisatie. Waar Bin Laden een identiteit gaf aan al-Qaida en zorgde voor de geldstromen, was Zawahiri de man van de tactieken. Hij werd beschouwd als de ideoloog van de terreurorganisatie en was verantwoordelijk voor een georganiseerd netwerk militanten dat zich niet alleen in Afghanistan, maar over de hele wereld bevond. "Binnen al-Qaida was hij de intellectueel. Hij schreef tal van boeken. Bijvoorbeeld over hoe je een duistere jihad tegen de VS moest voeren", zegt Bouzerda. Hoewel er weinig bekend is over de relatie tussen Bin Laden en Zawahiri weten we wel dat die zeer nauw was, zegt Kamminga. "Want Zawahiri zou ook als de persoonlijke dokter van Bin Laden gefungeerd hebben." Zawahiri speelde samen met Bin Laden een belangrijke rol bij de terreuraanslagen in de VS op 11 september 2001. Toen werden vier burgerluchtvaartuigen gekaapt. Twee boorden zich in de World Trade Center-torens in New York. In totaal kwamen meer dan 2700 mensen om het leven. Eerder had Zawahiri een belangrijke rol bij de aanslagen op Amerikaanse ambassades in Kenia en Tanzania in 1998. Toen Bin Laden in 2011 werd gedood door de VS, nam Zawahiri zijn rol als leider van al-Qaida over. Hij was geen uitgesproken leider, zegt Bouzerda. "Hij was het belangrijkste symbool voor lokale jihadistische organisaties. Een symbool waar ze zich achter schaarden." Zawahiri werd volgens de VS op het balkon van zijn huis in Kabul gedood. Hij zou in augustus vorig jaar samen met zijn gezin naar de Afghaanse hoofdstad zijn verhuisd, toen de Taliban de macht overnamen in het land, schrijft persbureau Reuters op basis van bronnen bij de Taliban. Volgens correspondent Aletta André is het opvallend dat Zawahiri in een goede buurt verbleef. "Er is geen verbazing over dat Zawahiri in Afghanistan was, want de banden tussen al-Qaida en Taliban bestaan nog. Maar men is wel verbaasd over wáár hij in het land verbleef. In die wijk zijn veel ambassades en wonen welgestelde mensen." Ook Bouzerda noemt de locatie zeer opmerkelijk. Volgens hem zijn al-Qaida-leiders heel voorzichtig en verblijven ze vooral in het grensgebied tussen Pakistan en Afghanistan. "Leiders zijn zich bewust van het gevaar van drone-aanvallen. Dit laat ook zien hoe veilig al-Qaida zich voelt in het gebied van de Taliban, als Zawahiri - bewust van het gevaar - toch nog naar Kabul is gegaan." Dit zijn beelden van net na de aanval op Zawahiri: De dood van Zawahiri, die overigens nog niet is bevestigd door al-Qaida, is een klap voor de terroristische organisatie, zegt Bouzerda. Maar die klap zal de organisatie snel te boven komen. "Op een korte termijn zal al-Qaida weer een nieuwe leider hebben. Zij hebben er nooit moeite mee gehad om die vacature te vullen."||https://nos.nl/artikel/2439177-wie-was-de-door-de-vs-gedode-al-qaida-leider-zawahiri
2022-08-02||Waterpeil in Rijn zakt deze maand naar uitzonderlijk lage stand|| Het waterpeil van de Rijn is momenteel uitzonderlijk laag. De afvoer van de rivier bij Lobith, waar de Rijn Nederland binnenstroomt, zakt halverwege deze maand naar een stand die de afgelopen 100 jaar maar twee keer eerder is voorgekomen. Dat bevestigt een woordvoerder van Rijkswaterstaat na berichtgeving van persbureau ANP. De waterstand kan daarna nog verder dalen, omdat het droog en warm blijft. De afvoer van de Rijn zal deze week zakken onder de 800 kubieke meter per seconde en daarna nog verder, naar minder dan 750 kubieke meter per seconde, blijkt uit de droogtemonitor van Rijkswaterstaat. Deze uitzonderlijk lage waterstand heeft grote gevolgen voor de watervoorziening in Nederland. De landelijke commissie waterverdeling komt morgen samen om te kijken naar mogelijke maatregelen. Recent werden er al maatregelen ingesteld voor de scheepvaart op grote rivieren. Zo is er voor delen van de IJssel een passeerverbod ingesteld. Op sommige plekken is de vaargeul zo smal geworden, waardoor er nog maar één schip tegelijkertijd doorheen mag. Ook wordt er bij sluizen minder vaak geschut (het proces waarbij een schip in een sluis naar een ander waterniveau wordt verplaatst). De scheepvaart ondervindt veel hinder door de lange wachttijden bij de sluizen. Verder kan er minder lading mee op schepen, omdat ze anders te diep liggen. Ook schipper Van Mullem kan minder lading meenemen vanwege het lage water, vertelde hij eerder in deze video: De waterstand van de grote rivieren is laag, omdat er onvoldoende water wordt aangevoerd vanuit Duitsland en Zwitserland. De waterstand in de Bodensee, die op de grens van beide landen ligt, daalt al sinds half juni. Het peil gaat richting de laagste stand ooit gemeten in deze tijd van het jaar. Nederland en andere delen van Europa hebben deze zomer te maken met langdurige droogte. De nog verwachte regen zal niet genoeg water opleveren om de droogte teniet te doen. Het neerslagtekort gaat inmiddels richting de hoogste stand die in 2018 - het zeer droge jaar - werd bereikt. Toch zal de stand ver onder het recordjaar 1976 blijven, meldt het KNMI aan ANP. De droogte dwong Nederland er eerder al toe de zoetwaterkraan open te draaien en begin vorige week werd besloten een extra gemaal open te zetten, zodat een grote hoeveelheid water de Rijn ingepompt kon worden.||https://nos.nl/artikel/2439171-waterpeil-in-rijn-zakt-deze-maand-naar-uitzonderlijk-lage-stand
2022-08-02||Aantal passagiers op Schiphol moet ook na zomer omlaag|| Het aantal passagiers op Schiphol moet ook na de zomer omlaag. Om die reden blijft er in september en oktober een maximumaantal reizigers gelden: in september mogen 67.500 reizigers per dag vanaf de luchthaven vertrekken. In oktober zijn dat er 69.500. Vooral rond de herfstvakantie in oktober worden er nu te veel reizigers verwacht: gemiddeld kunnen er 3500 reizigers per dag niet mee door deze limiet. In september worden er op een aantal dagen een paar duizend reizigers te veel verwacht, maar op de meeste dagen ligt de capaciteit in lijn met het aanbod, zegt de luchthaven. Door limieten te stellen, hoopt de luchthaven de drukte beheersbaar te houden. Door personeelstekort, voornamelijk bij de beveiliging, zijn er al maanden grote problemen op Schiphol. Hoe dit wordt uitgevoerd, bepaalt de slotcoördinator in overleg met luchtvaartmaatschappijen. De slotcoördinator verwacht dat vergelijkbare maatregelen nodig zijn als in de tweede helft van augustus. Dat houdt in dat uiteindelijk veel mensen alsnog mee kunnen - al dan niet op een omgeboekte vlucht - en dat het boeken van nieuwe vluchten voor een deel wordt stilgelegd. Het zal zeer beperkt voorkomen dat reizigers die al geboekt hebben niet meer mee kunnen, zegt directeur Hugo Thomassen van slotcoördinator ACNL. Het overleg en de verdeling van de capaciteit kost naar schatting een week of twee. Over drie weken zullen naar verwachting de reizigers geïnformeerd zijn. KLM laat weten de verkoop van vliegtickets vanaf Schiphol in september en oktober te beperken. Annuleringen zullen daarom niet nodig zijn, verwacht de luchtvaartmaatschappij. Voor Transavia is het geen verrassing dat er een maximumaantal passagiers blijft gelden. Een woordvoerder omschrijft het wel als een teleurstelling. Het is volgens haar nog te vroeg om te zeggen of er annuleringen nodig zijn. Ook voor TUI is nog onduidelijk wat de impact zal zijn, maar het annuleren van vluchten is geen optie, zegt een woordvoerder. Rotterdam The Hague Airport laat weten geen extra vluchten van Schiphol te kunnen overnemen. Vanaf juni tot eind oktober neemt de luchthaven al vijf à zes vluchten van Schiphol over. Er is geen ruimte voor meer vluchten, zegt een woordvoerder. Door de maatregelen is de capaciteit van de luchthaven in september en oktober lager dan in de zomer. In augustus geldt namelijk een maximumaantal van 73.000 reizigers. Volgens een woordvoerder van de luchthaven moet de capaciteit na augustus worden teruggeschroefd, omdat mensen in de herfst meer bakken gebruiken bij de veiligheidscontroles, bijvoorbeeld omdat ze winterjassen dragen. Dat vergt meer inspanning van het personeel. Vanaf augustus stromen er 200 nieuwe beveiligers in, zegt de luchthaven, en vanaf oktober naar verwachting nog eens 80. Hoeveel beveiligers er uitstromen, is niet bekendgemaakt.||https://nos.nl/artikel/2439164-aantal-passagiers-op-schiphol-moet-ook-na-zomer-omlaag
2022-08-02||Bezoek Pelosi is 'gevaarlijke, maar voor Taipei belangrijke gok'|| Er was lang over gespeculeerd, maar aan het einde van de middag was het duidelijk: Nancy Pelosi, de voorzitter van het Amerikaanse Huis van Afgevaardigden, heeft ondanks dreigementen van China voet gezet op Taiwanese bodem. Na het verbale wapengekletter in de afgelopen dagen is het nu de vraag of China de daad bij het woord voegt. "We moeten ons zo goed mogelijk voorbereiden op het slechtst mogelijke scenario", waarschuwt Wu Chong-Han van de Chengchi-universiteit in Taiwan. Toen het officiële programma van de Azië-trip van Pelosi afgelopen weekend wereldkundig werd gemaakt, stond een bezoek aan Taiwan er nog niet op. Taiwanese media meldden de laatste dagen al zeker te weten dat ze zou komen. Oud-diplomaat en Taiwankenner Gerrit van der Wees van de George Washington Universiteit noemt het "meer dan een bliksembezoek" op basis van de tot nu toe uitgelekte plannen. De van oorsprong Hongkongse oppositiekrant Apple Daily, die enkel nog actief is in Taiwan, weet te melden dat Pelosi overnacht in het Grand Hyatt of het Marriott Hotel in Taipei. Morgenochtend zou ze de Taiwanese president Tsai Ing-wen ontmoeten, om halverwege de ochtend weer te vertrekken. Een officieel bezoek mag het niet heten. Washington zal het uitleggen als een weloverwogen tussenstop vanuit Zuidoost-Azië, onderweg naar Zuid-Korea en Japan. "Bezoeken als deze zijn belangrijk voor Taiwan om terug te kunnen duwen tegen China", zegt oud-diplomaat Van der Wees. "Men realiseert zich in Taiwan dat dat spanningen met zich meebrengt, maar het is altijd het streven geweest om hoge politici in functie op bezoek te krijgen." Dat dit bezoek eerder uitlekte, speelde Peking in de kaart, zeggen China-volgers. Het gaf Peking de tijd de druk verder op te voeren en meer gewicht in de schaal te leggen dan anders het geval was geweest. Dat is ook reden voor de autoriteiten in Taipei om de lippen nu nog even stijf op elkaar te houden. "Om de risico's beheersbaar te houden moet Taiwan hier slim mee omgaan", zegt Wu Chong-han van de Chengchi Universiteit. "We zitten gevangen tussen twee supermachten, tussen Amerika en China. Daarom kiest men er op dit moment voor low-profile te blijven." Want waar Washington trekt, duwt Peking terug. Het Chinese ministerie van Defensie stelde dat, als het bezoek inderdaad doorgang vindt, "het Chinese leger niet stilzwijgend zal toekijken en sterke tegenmaatregelen treft". Hoe die eruitzien, werd er niet bij verteld. Maar, zo voegde buitenlandwoordvoerder Zhao Lijian daaraan toe: "Wij Chinezen menen wat we zeggen." Zijn collega Hua Chunying noemde het voorgenomen bezoek vandaag "een gevaarlijke gok". Het Chinese Volksbevrijdingsleger bereidt zich voor op oorlog in Taiwan, viel verder te lezen op socialemediaplatform Weibo. Maar waar op verbaal niveau nieuwe kookpunten worden bereikt, blijft het qua daden tot nu toe bij speldenprikjes. Peking stelde dat het afgelopen week voor het eerst een drone om Taiwan had laten vliegen. Taipei had die vliegbeweging niet gerapporteerd, wat in Chinese staatsmedia wordt uitgelegd als 'kwetsbaarheid' van de Taiwanese luchtverdediging. Donderdag maakten de Taiwanezen tot tweemaal toe melding van een Chinese drone rond de Taiwanese Matsu-eilanden. Taipei zei de drone verjaagd te hebben. "Men zal op meerdere terreinen wel wat gaan proberen en spierballen laten zien", meent Gerrit van der Wees, over de mogelijke gevolgen van de Taiwan-trip van Pelosi. Hoe? "Dat is moeilijk in te schatten, maar als ze het te ingrijpend doen, snijden ze zichzelf in de vingers. Een bedrijf als Foxconn zullen ze bijvoorbeeld niet gaan pakken", zegt hij, refererend aan de Taiwanese maker van iPhones die voor veel werkgelegenheid in China zorgt. Vandaag maakten Taiwanese media al wel melding van een importban. Een honderdtal Taiwanese voedingsbedrijven mag hun waar niet meer in China verkopen. Eerder gebeurde er iets soortgelijks met Taiwanese ananassen. Partijbaas en president Xi Jinping riep in een telefoongesprek met zijn Amerikaanse ambtgenoot Biden afgelopen week op tot "deëscalatie" in de regio. Biden stelde voor in nauw contact te blijven om "miscalculaties" te voorkomen. Of er militaire reacties komen, valt te bezien. Voor Xi geldt dat hij Taiwan wil "terugbrengen" onder de vleugels van Peking, desnoods met geweld. Maar het lijkt onwaarschijnlijk dit voor hem het moment is om, zoals het in partijjargon heet, "de Chinese wederopstanding" te realiseren. "Op de korte termijn versterkt dit bezoek de relaties tussen Taiwan en de Verenigde Staten", zegt Wu, van de Taiwanese Chengchi-universiteit. "Op de langere termijn moet Taiwan voorzichtig te werk gaan en rekening houden met militaire manoeuvres van Peking." Op oorlog doelt hij daarbij niet direct. "Maar dat is wel waar Taiwan op moet zijn voorbereid. Voorzichtigheid is geboden." NOS op 3 legt uit welke rol Taiwan speelt in de twist tussen de supermachten China en de VS:||https://nos.nl/artikel/2439160-bezoek-pelosi-is-gevaarlijke-maar-voor-taipei-belangrijke-gok
2022-08-02||Vergunning circuit Zandvoort blijft in stand, grand prix mag doorgaan|| De natuurvergunning voor het circuit van Zandvoort wordt niet geschorst. Dat betekent dat de grand prix in september kan doorgaan. De Raad van State heeft dat in een voorlopige uitspraak beslist. Verschillende milieu- en natuurorganisaties hadden gevraagd om de natuurvergunning voor het circuit te schorsen, in afwachting van een definitieve uitspraak in het hoger beroep dat ze hebben aangespannen. Ze vonden dat de provincie Noord-Holland geen stikstofvergunning had mogen afgeven vanwege grote twijfels over de juistheid van de stikstofberekeningen. Er zou meer schade aan de natuur worden aangericht dan uit de berekeningen blijkt, zeiden de organisaties. De rechtbank Noord-Holland bepaalde een paar maanden geleden dat de bezwaren van de milieuorganisaties ongegrond zijn en dat de stikstofvergunning voor het circuit van Zandvoort dus in stand blijft. De milieugroepen gingen in hoger beroep, maar een definitieve uitspraak wordt pas volgend jaar verwacht. Daarom vroegen ze de Raad van State om een voorlopige uitspraak. De directeur van het circuit is blij met de uitspraak. "Wij zijn wederom verheugd dat ook de Raad van State erkent dat alle betrokken partijen en het College van Gedeputeerde Staten van de Provincie Noord-Holland hierin zorgvuldig gehandeld hebben", laat Robert van Overdijk weten. Hij zegt verder dat de organisatie bereid is om met natuur- en milieuorganisaties te praten over de langetermijnplannen van het circuit.||https://nos.nl/artikel/2439158-vergunning-circuit-zandvoort-blijft-in-stand-grand-prix-mag-doorgaan
2022-08-02||Politie in regio Den Haag heeft nieuwe strategie tegen jeugdbendes|| De politie in de regio Den Haag pakt criminele jeugdgroepen op een andere manier aan. De nieuwe strategie moet ervoor zorgen dat het aanhoudende geweld afneemt. Onder de nieuwe aanpak zijn er vorige maand vier jongeren aangehouden. De jongeren zijn tussen de 15 en 19 jaar oud en maken deel uit van rivaliserende groepen, meldt het AD. Bij huiszoekingen in acht woningen vonden agenten wapens en 30.000 euro. Hoofdofficier bij het OM Michiel Zwinkels zegt dat de politie wapens voorbij zag komen in video's. Via de beelden was het mogelijk de jongeren op te sporen en aan te houden. Ze worden verdacht van vergrijpen als diefstal tot poging tot doodslag, meldt het AD verder. Als onderdeel van de nieuwe aanpak is een politieteam van 25 mensen opgezet. Dat is een bijzondere stap, omdat zo'n groot team normaal gesproken alleen wordt opgetuigd na bijvoorbeeld een moord of een ontvoering, legt politiechef Paul van Musscher uit bij Omroep West. Als zo'n zaak is opgelost, wordt het team normaliter weer ontbonden. Dit collectief gaat juist voor langere tijd aan de slag. Het is de bedoeling dat zo in kaart wordt gebracht wat er tussen de rivaliserende jeugdbendes speelt. Onder anderen de leiders en de nieuwe aanwas moeten op die manier in beeld komen. "Die laatste hoop je er dan snel weer uit te kunnen trekken", aldus Van Musscher. Er wordt ook samengewerkt met jeugdzorg, scholen en de gemeentes in de regio. Bij de laatst opgepakte jongeren ging jeugdzorg gelijk aan de slag. De gezinnen zijn bezocht waar werd gesproken met de kinderen en ook met de ouders. De nieuwe aanpak is hard nodig, zo vinden het Openbaar Ministerie, gemeentes en de politie. Uit cijfers blijkt volgens het AD dat vooral in de Haagse regio jongeren het slachtoffer worden van geweld. Daarbij worden ook steeds vaker vuurwapens gebruikt, zegt hoofdofficier Zwinkels in het NOS Radio 1 Journaal. Hij zegt tegen Omroep West dat er zo'n dertig jeugdgroepen actief zijn, waarvan zes of zeven vaak de strijd met elkaar aangaan. Ze dagen elkaar uit via rapliedjes en op sociale media. Op straat barst vervolgens het geweld los. De andere jeugdbendes houden zich bezig met andere vergrijpen, zoals diefstal en inbraken. Naast jongeren worden ook onschuldige mensen getroffen door het geweld. Zo kregen bezoekers van een winkelcentrum in Delft te maken met jongeren die elkaar aanvielen met kapmessen. En in Zoetermeer is een vuurwerkbom bij het huis van een oude vrouw naar binnen gegooid. Later bleek dat een vergissing, omdat het huis van een van de jongeren het beoogde doelwit was. Twee jongeren vertelden eerder (onherkenbaar) aan de NOS waarom zij soms een mes op zak hebben: Het belangrijkste doel van de nieuwe aanpak is preventie. "De situatie is zorgelijk", zegt politiechef Van Musscher. "Ze weten dat we er bovenop zitten en toch gaan ze gewoon door. Ook al weten ze dat ze gepakt gaan worden." Hij benadrukt dat nagenoeg alle jongeren die betrokken waren bij zware incidenten inmiddels vastzitten. De politie gaat nu proberen door te dringen tot de jongeren om ervoor te zorgen dat het geweld stopt. Ook gaan ze kinderen die de bendes willen verlaten, helpen. Hoofdofficier Zwinkels benadrukt dat de nieuwe aanpak niet betekent dat het jeugdgeweld eerder niet serieus genomen werd. "De aanpak van jeugdgroepen was er al, maar de maatregelen worden nu niet meer per gemeente genomen. De regie wordt door de burgemeesters op regionaal niveau gepakt." Op die manier wordt het mogelijk om andere instanties bij de aanpak te betrekken, zoals jeugdzorg en de kinderbescherming.||https://nos.nl/artikel/2439156-politie-in-regio-den-haag-heeft-nieuwe-strategie-tegen-jeugdbendes
2022-08-02||Bedrijfsartsen waarschuwen voor overspannenheid door personeelstekort|| Door het tekort aan personeel neemt de druk op overige werknemers toe, waardoor er meer mensen overspannen thuis komen te zitten. Daarvoor waarschuwt de Nederlandse Vereniging voor Arbeids- en Bedrijfsgeneeskunde (NVAB), meldde BNR. Harde cijfers heeft de beroepsvereniging niet, maar in de spreekkamer zien bedrijfsartsen de eerste signalen, zegt NVAB-voorzitter Boyd Thijssens in het NOS Radio 1 Journaal. "Dat zijn dus mensen die met overspanning of burn-out thuis zijn komen te zitten en waarbij werkdruk, soms ten gevolge van weinig collega's, een rol heeft gespeeld", zegt hij. Thijssens noemt dat zorgwekkend. "Want die personeelskrapte is er nog wel even", legt hij uit, waardoor er een soort domino-effect ontstaat met uitvallend personeel en nog meer personeelskrapte tot gevolg. In juni bleek uit cijfers van het CBS dat het ziekteverzuim in de eerste drie maanden van dit jaar op recordhoogte lag. Dat ging om al het ziekteverzuim en niet enkel om overspannenheidsklachten. In die periode was er ook een golf aan coronabesmettingen. De bedrijfsartsen zien de problemen vooral terugkeren in de zorg, maar inmiddels ook in steeds meer andere sectoren zoals de bouw en horeca. Naast werkdruk spelen vaak ook andere factoren een rol bij het ontwikkelen van overspannenheidsklachten, zegt Thijssens. Als voorbeelden noemt hij karaktertrekken zoals perfectionisme of de thuissituatie. Volgens hem kan het helpen als mensen eerder naar de bedrijfsarts gaan, voordat klachten te ernstig worden. Ook zouden werkgevers ervoor kunnen kiezen om een bepaald stuk dienstverlening niet meer te doen omdat de werkdruk anders te hoog is, zegt hij.||https://nos.nl/artikel/2439155-bedrijfsartsen-waarschuwen-voor-overspannenheid-door-personeelstekort
2022-08-02||Vrouwen onder viaduct Haaksbergen blijken moeder en dochter|| De twee vrouwen die gisternacht werden gevonden onder een viaduct op de N18 bij Haaksbergen blijken een moeder en haar 36-jarige dochter. De moeder overleefde de val vanaf het viaduct niet. Haar dochter is zwaargewond opgenomen in het ziekenhuis, maar is buiten levensgevaar en aanspreekbaar. Toen gisternacht rond 01.30 uur de melding binnenkwam dat er twee personen onder het viaduct lagen, ging de politie in eerste instantie uit van een verkeersongeval. Maar omdat beide vrouwen naast de verwondingen van de val ook nog ander letsel hadden, werd het incident aangemerkt als een misdrijf. Op het moment dat de politie arriveerde, was de moeder al overleden. Haar dochter werd ernstig gewond naast haar aangetroffen. Nadat de dochter gisteren in het ziekenhuis zelf kon vertellen wie zij was en een eerste lezing gaf over wat er gebeurd zou zijn, werd ze aangehouden. Ze wordt verdacht van betrokkenheid bij de dood van haar moeder. In het ziekenhuis wordt ze door de politie bewaakt. Een woordvoerder van de politie zegt tegen RTV Oost dat het nog onduidelijk is wat zich in de nacht van zondag op maandag precies heeft afgespeeld. Er wordt daarom rekening gehouden met alle scenario's. Nader onderzoek moet uitwijzen wie het letsel heeft veroorzaakt dat losstaat van de val. Er wordt onder meer gekeken of de vrouwen zichzelf hebben verwond of dat er een derde persoon bij de zaak betrokken is. De plek waar de twee vrouwen werden gevonden, ligt zo'n twee kilometer van de bebouwde kom van Haaksbergen en bijna vier kilometer buiten Boekelo. Omdat het gaat om een afgelegen plek in het buitengebied, heeft de politie getuigen opgeroepen zich te melden en eventuele videobeelden van bewakingscamera's of dashcams te delen.||https://nos.nl/artikel/2439153-vrouwen-onder-viaduct-haaksbergen-blijken-moeder-en-dochter
2022-08-02||Betaald ouderschapsverlof gaat in: 'Nu niet genoeg voor kleinere portemonnee'|| Vanaf vandaag krijgen ouders een deel van het ouderschapsverlof betaald. Tot het kind 1 jaar is, kan een ouder negen weken lang met verlof terwijl 70 procent van het salaris wordt uitbetaald. Het UWV gaat dit geld uitkeren. Toen de uitbreiding van de wet werd aangekondigd, werd het doorbreken van de 'traditionele taakverdeling' tussen man en vrouw genoemd als een belangrijk argument. "Als je allebei een baan hebt, geeft dit betaalde verlof beide ouders meer tijd om hun kind te leren kennen en hun leven opnieuw in te richten", zegt Marjet Winsemius, directeur van de Stichting Voor Werkende Ouders. "Maar zeker in deze tijden van inflatie en hoge energiekosten is het niet genoeg." Winsemius doelt hierbij op de vergoeding van 70 procent. "Alleen de grotere portemonnee kan het dan prima veroorloven om verlof op te nemen, de kleine niet." Daarom pleit de stichting voor een vergoeding van 100 procent. "Maar dat kost natuurlijk meer geld." Uit onderzoek naar een andere betaalde regeling, het aanvullend geboorteverlof, is gebleken dat driekwart van de ouders dat opneemt. De mensen die dit niet doen, zien er vaak om financiële redenen vanaf. Ook bij dit verlof wordt 70 procent doorbetaald, hoewel in verschillende cao's een hoger percentage is afgesproken. Winsemius maakt er ook bezwaar tegen dat het verlof enkel in het eerste jaar kan worden opgenomen. "Alles draait om het eerste jaar en daarna los je het zelf maar op." Ze betoogt dat sommige ouders het verlof misschien wel meer nodig hebben na het eerste levensjaar van hun kinderen, bijvoorbeeld als die op latere leeftijd een ongeluk krijgen of als puber meer aandacht behoeven. Tegelijk is de arbeidsmarkt historisch krap en wordt de roep om meer te werken juist steeds luider. Is dit dan wel de tijd voor een uitbreiding van het betaalde ouderschapsverlof? "Verlof kan soms lastig te regelen zijn, zeker in tijden van krapte", beaamt een woordvoerder van werkgeversorganisatie VNO-NCW. "Maar werkende ouders hebben hier gewoon recht op en we gaan ervan uit dat werkgever en werknemer hier onderling in goed overleg uitkomen." Ook Winsemius van de Stichting Voor Werkende Ouders erkent dat de krapte op de arbeidsmarkt kan toenemen als meer ouders verlof nemen. "Maar hierdoor worden je medewerkers wel beter uitgerust en tevredener. Zo doen ze hun werk beter en kun je ze beter aan je binden." In 2019 was dit bedrijf in medische hulpmiddelen uit Leiden een van de koplopers op het gebied van ouderschapsverlof:||https://nos.nl/artikel/2439152-betaald-ouderschapsverlof-gaat-in-nu-niet-genoeg-voor-kleinere-portemonnee
2022-08-02||Meisje (8) verdronken in zwembad Franse camping|| Een 8-jarig meisje uit Nederland is afgelopen weekeinde verdronken op een camping aan de Franse westkust. Ze kwam met haar haren vast te zitten in een afvoer op de bodem van het zwembad, meldt het Franse medium Ouest-France. Bezoekers van de camping in de gemeente Les Sables-d'Olonne zagen het meisje volgens Franse media op de bodem liggen. Nadat ze uit het water was gehaald, begon de badmeester haar direct te reanimeren. De brandweer nam het daarna van hem over, maar de hulp mocht niet meer baten. Bezoekers van de camping waren in shock. Het zwembad werd na de dood van het meisje gesloten.||https://nos.nl/artikel/2439142-meisje-8-verdronken-in-zwembad-franse-camping
2022-08-02||Rutte nu echt de langstzittende premier van Nederland || Mark Rutte is nu dan echt de langstzittende premier van Nederland. Hij vervult het ambt vandaag 4311 dagen (elf jaar en ruim negen maanden) en dat is één dag langer dan CDA-premier Ruud Lubbers het heeft volgehouden. Rutte is sinds 2006 VVD-leider. Hij won een lijsttrekkersverkiezing van Rita Verdonk na een keiharde strijd, die bijna een splitsing in de partij veroorzaakte. Dat jaar moest zijn partij zes zetels inleveren. Bij de daaropvolgende verkiezingen had Rutte zijn draai gevonden. De VVD werd sinds 2010 steeds de grootste partij. Ook de jongste Tweede Kamerverkiezingen, in maart 2021, won Rutte glansrijk. In deze interactive van NOSop3 zijn vijftig pieken en dalen van Ruttes premierschap op een rij gezet. Klik er in willekeurige volgorde doorheen:  Rutte werd op 14 oktober 2010 de eerste minister-president van VVD-huize. Het kabinet-Rutte I werd een minderheidskabinet van VVD en CDA, met gedoogsteun van de PVV. Zijn eerste kabinet viel op 23 april 2012, toen PVV-leider Wilders de gedoogsteun introk. Met zijn 4311 dagen is Rutte deze voormalige premiers voorbijgestreefd: Het tweede kabinet met Ruttes naam werd gevormd na een van de snelste formaties ooit. De VVD haalde 41 zetels en had aan alleen de PvdA (38) genoeg om een meerderheidskabinet te vormen. Dat diende de hele regeerperiode uit en werd het langstzittende naoorlogse kabinet. Vier Nederlanders die te maken hebben gehad met belangrijke dossiers vertellen over hun contact met Rutte: Op 26 oktober 2016 trad het kabinet-Rutte III aan, met daarin VVD, CDA, D66 en ChristenUnie. Het viel in het zicht van de eindstreep, op 15 januari 2021 vanwege de harde conclusies van het parlementair onderzoek kinderopvangtoeslag. Er stonden toen al verkiezingen in maart gepland. Het huidige kabinet, Rutte IV, kwam tot stand na de langste formatie ooit. Ruim negen maanden na de verkiezingen stonden dezelfde partijen op het bordes die ook in Rutte III zaten: VVD, D66, CDA en ChristenUnie.||https://nos.nl/artikel/2439140-rutte-nu-echt-de-langstzittende-premier-van-nederland
2022-08-02||Wekdienst 2/8: Uitspraak over vergunning Zandvoort • SEH Zoetermeer deels dicht|| Goedemorgen! Vandaag komt de Raad van State met een voorlopige uitspraak over de stikstofvergunning van het Formule 1-circuit in Zandvoort en sluit een Zoetermeers ziekenhuis vanwege personeelstekorten drie dagen in de week de deuren van de spoedeisende hulp. Eerst het weer: in het noorden veel bewolking, soms even wat zon en plaatselijk wat regen. In het zuiden van het land is het zonnig. De zuidwestenwind waait matig en het wordt 20 graden op de Waddeneilanden tot lokaal 29 graden in Brabant en Limburg. Morgen is het in het hele land zonnig en warm. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. De Verenigde Staten hebben de leider van terreurbeweging al-Qaida, Ayman Al-Zawahiri gedood in Afghanistan. "De terroristenleider is niet meer", meldde de Amerikaanse president Biden in een persconferentie. De geboren Egyptenaar plande samen met Osama Bin Laden de aanslagen op 11 september 2001.  Al-Zawahiri is afgelopen zaterdag in de hoofdstad Kabul omgebracht bij een drone-aanval, uitgevoerd door de Amerikaanse inlichtingendienst CIA. Het wordt gezien als de belangrijkste aanval op de terreurbeweging sinds 2011, toen al-Qaida-oprichter Bin Laden werd gedood. Na een internationale duivenwedstrijd in de Zuid-Franse stad Narbonne afgelopen vrijdag zijn 20.000 duiven zoek. Waarschijnlijk zijn ze gedesoriënteerd geraakt door een onweersbui. Duivenmelkers vrezen een grote strop. In de branche gaan miljoenen om. Aan de wedstrijd namen zo'n 26.000 duiven deel, waarvan een aanzienlijk deel van Belgische duivenmelkers. De Belgische Duivenbond is teleurgesteld in de wedstrijdorganisatie. Fijne dinsdag!||https://nos.nl/artikel/2439139-wekdienst-2-8-uitspraak-over-vergunning-zandvoort-seh-zoetermeer-deels-dicht
2022-08-02||Gouverneur Californië roept noodtoestand uit voor apenpokken|| Gouverneur Gavin Newsom van de Amerikaanse staat Californië heeft de noodtoestand uitgeroepen vanwege het toenemende aantal besmettingen met apenpokken. Newsom hoopt dat mensen nu sneller kunnen worden ingeënt. Volgens nieuwszender NBC is de vraag naar vaccins in Californië op dit moment groter dan het aanbod. Het is de tweede staat in drie dagen waarin de noodtoestand is afgekondigd. In New York gebeurde dat afgelopen vrijdag. In de VS zijn bijna 6000 besmettingen met apenpokken vastgesteld, verspreid over 48 staten. Tot en met gisteren zijn er in Californië bijna 830 gevallen geregistreerd. Het overgrote deel van de besmettingen is in San Francisco vastgesteld. In die stad werd vorige week al de noodtoestand uitgeroepen. In de staat New York zijn tot nu toe de meeste besmettingen geteld: 1390. Dit weten we nu over apenpokken:||https://nos.nl/artikel/2439137-gouverneur-californie-roept-noodtoestand-uit-voor-apenpokken
2022-08-02||Man op straat doodgeschoten in Tilburg|| In Tilburg is een man op straat, voor een woning, neergeschoten. Hij overleed niet veel later aan zijn verwondingen. Reanimatie mocht niet meer baten, meldt de politie. Het slachtoffer is een man van 37 jaar uit Tilburg. Volgens meerdere media was hij een bekende van de politie. Het schietincident deed zich voor in de Borselestraat in stadsdeel De Reeshof, in het westen van de Brabantse stad. Twee donker geklede mannen zijn na het incident gevlucht. Naar hen wordt nog gezocht, zegt een woordvoerder van de politie. De straat werd na de schietpartij afgezet voor onderzoek. De aanleiding voor het schietincident is nog onduidelijk. Dit zijn beelden uit de straat na het incident: Een vrouw die een paar huizen verderop woonde heeft nog geprobeerd het slachtoffer te reanimeren. Ze werd wakker door haar hond en is meteen naar buiten gerend toen ze de knallen hoorde. "Maar ik wist meteen dat het geen zin had. Ik voelde geen hartslag. Hij was lijkbleek en ik zag kogelgaten", zegt ze tegen Omroep Brabant. De vrouw, die bij de politie heeft gewerkt, heeft naar eigen zeggen eerst gekeken of de schutters er nog waren. Dat bleek niet het geval. Vervolgens heeft ze de hulpdiensten gebeld. Een andere buurtbewoner werd rond twee uur wakker van sirenes in de straat. "Toen ik ging kijken, stond heel de straat vol politie. Vervolgens las ik dat iemand was doodgeschoten." Geschrokken was deze buurtbewoner niet: "Nee, er is wel vaker politie hier in de buurt en er is wel vaker overlast. Maar nog nooit eerder werd er iemand doodgeschoten." Weer een andere bewoner noemt de buurt waar schietpartij plaatsvond "op zich heel rustig": "Ik ken de mensen die hier wonen niet. De Reeshof is veranderd, hè. Veel jongeren en drugs, enzovoorts. Er rijdt wel vaak politie hier. Maar overlast? Nee."||https://nos.nl/artikel/2439136-man-op-straat-doodgeschoten-in-tilburg
2022-08-02||VS: al-Qaida-leider en '9/11-brein' Zawahiri gedood bij drone-aanval in Afghanistan|| De Verenigde Staten zeggen dat ze de leider van terreurbeweging al-Qaida, Ayman al-Zawahiri, hebben gedood in Afghanistan. "De terroristenleider is niet meer", zei de Amerikaanse president Biden in een persconferentie. Zawahiri plande samen met Osama bin Laden de aanslagen van 11 september 2001. Hij was een van de meest gezochte terreurleiders ter wereld. Zawahiri werd volgens de VS afgelopen zaterdag in de hoofdstad Kabul omgebracht bij een drone-aanval, uitgevoerd door de inlichtingendienst CIA. Hij was op dat moment op het balkon van zijn onderduikadres. Het wordt gezien als de belangrijkste aanval op de terreurbeweging sinds 2011, toen al-Qaida's oprichter Bin Laden werd gedood. De CIA lokaliseerde Zawahiri - een geboren Egyptenaar - in april van dit jaar, zei Biden. "Hij verhuisde naar het centrum van Kabul om zich bij familieleden te voegen", aldus de president. "Nadat we zeker waren geworden van zijn locatie, keurde ik een precisieaanval goed, waarmee hij voorgoed van het strijdtoneel zou verdwijnen", zei Biden. "Een week geleden, toen ik het advies kreeg dat de voorwaarden optimaal waren, gaf ik toestemming om hem te pakken. De missie was een succes. Niemand van zijn familie is geraakt en er zijn geen burgerslachtoffers gevallen." Dit zei Biden op de Amerikaanse televisie over de aanval: Het nieuws is niet bevestigd door al-Qaida zelf. Wel heeft een woordvoerder van de Taliban, die de macht hebben in Afghanistan, in een verklaring gezegd dat er een aanval heeft plaatsgevonden. De Taliban veroordelen de aanval en noemen het "een duidelijke schending van internationale principes". In de verklaring wordt niets gezegd over Zawahiri of andere mogelijke slachtoffers. Gevraagd om bewijs van Zawahiri's dood zegt een woordvoerder van het Witte Huis dat er geen dna-bewijs is. Wel is er volgens hem een "visuele bevestiging", net als bevestiging "via andere bronnen". De 71-jarige Zawahiri, een Egyptische arts en chirurg, speelde een belangrijke rol bij de terreuraanval op 11 september 2001, die hij samen met Osama Bin Laden plande. Vier burgerluchtvaartuigen werden gekaapt. Twee vliegtuigen vlogen het World Trade Center in New York in, een in het Pentagon in Washington en een kwam terecht in een veld in de staat Pennsylvania. Zo'n 3000 mensen kwamen daarbij om het leven. De aanval op 9/11 maakte van Bin Laden de grootste vijand van de Verenigde Staten. Maar hij zou die aanval vermoedelijk nooit hebben kunnen uitvoeren zonder de hulp van zijn 'nummer twee' Zawahiri. Bin Laden gaf al-Qaida een identiteit en hij zorgde voor de geldstromen, maar Zawahiri was de man van de tactieken. Hij was verantwoordelijk voor een georganiseerd netwerk van militanten die zich over de hele wereld bevonden. Er stond een prijs van 25 miljoen dollar op zijn hoofd voor iedereen die informatie over zijn verblijf kon geven. Dat Zawahiri relatief onder de radar kon leven in de Afghaanse hoofdstad Kabul gaat hoogstwaarschijnlijk diplomatieke gevolgen hebben voor de relatie tussen de VS en Afghanistan. De Amerikaanse minister van Buitenlandse Zaken Blinken zei in een eerste reactie dat de Taliban "op grove wijze" het akkoord van Doha hebben geschonden, waarin de Taliban en de VS afspraken maakten over de terugtrekking van Amerikaanse troepen uit Afghanistan. Bekijk hier een terugblik op de gebeurtenissen van 11 september 2001 die we eerder maakten:||https://nos.nl/artikel/2439135-vs-al-qaida-leider-en-9-11-brein-zawahiri-gedood-bij-drone-aanval-in-afghanistan
