2022-08-26||Evacuaties uit Ter Apel na hygiënenoodkreet inspectie|| Honderden asielzoekers zijn de afgelopen avond van het aanmeldcentrum in Ter Apel naar andere locaties in Nederland gebracht. Het gaat om plekken in Utrecht, Stadskanaal, Zuidbroek, Almere en Groningen, zegt het Centraal Orgaan opvang asielzoekers (COA). Naar schatting 400 mensen zijn weggebracht. De mensen in Stadskanaal en Zuidbroek zijn zaterdagochtend weer naar Ter Apel gebracht.  Dat gebeurde nadat de Inspectie Gezondheidszorg en Jeugd (IGJ) alarm had geslagen over de gezondheidssituatie in het overvolle Ter Apel, waar de afgelopen nachten steeds honderden asielzoekers buiten moesten slapen. Volgens de inspectie is er een totaal gebrek aan hygiëne op het terrein en was "onmiddellijk ingrijpen" daarom noodzakelijk. Een woordvoerder van het COA zegt dat de druk door het inspectiebezoek zodanig was opgelopen dat voor de asielzoekers andere opvangplekken zijn gevonden. Hoelang de overgeplaatste asielzoekers elders terechtkunnen, is nog niet bekend. Volgens de woordvoerder gaat het in Stadskanaal en Zuidbroek om één nacht; op de andere plekken kunnen de asielzoekers langer blijven. Volgens het COA wil een deel van de asielzoekers in Ter Apel daar nog altijd niet weg, uit angst om later weer achteraan te moeten sluiten in de registratieprocedure. Een woordvoerder van Vluchtelingenwerk zegt tegen het ANP dat er vijftig tot tachtig mensen zijn achtergebleven. Inspecteurs van de IGJ bezochten overdag het terrein rond het aanmeldcentrum in Ter Apel. Daar verbleven toen zo'n 700 asielzoekers, volgens de inspectie "onder erbarmelijke omstandigheden". De inspecteurs spreken van "gebrek aan drinkwater, (schone) toiletten, douches, wasgelegenheid en beschutting". Daardoor bestaat het risico op uitbraak en verspreiding van infectieziektes, vrezen ze. De inspectie riep op de voorzieningen onmiddellijk te verbeteren. "Voldoende water, sanitaire voorzieningen en beschutting zijn daarvoor cruciaal. Ook bij het verplaatsen van mensen naar opvanglocaties moet rekening gehouden worden met het uitbreken en verspreiden van infectieziekten." De situatie in Ter Apel is schrijnend, zegt het Rode Kruis:||https://nos.nl/collectie/13898/artikel/2442171-evacuaties-uit-ter-apel-na-hygienenoodkreet-inspectie
2022-08-26||Hoe het kabinet de opvangcrisis hoopt te bezweren|| Het kabinet trekt de komende periode ruim 700 miljoen euro uit om de asielcrisis te bestrijden. Met onder meer woningen voor 20.000 asielzoekers met een verblijfsvergunning en honderden extra (tijdelijke) crisisnoodopvanglocaties hopen de bewindspersonen een einde te maken aan de chaos bij het aanmeldcentrum in Ter Apel. In dit artikel beantwoorden we vier vragen over het kabinetsplan. Het kabinet neemt maatregelen om de instroom van asielzoekers te beperken. Zo mogen statushouders, dus de asielzoekers met een verblijfsvergunning, hun gezinsleden pas laten overkomen als ze in Nederland een woning hebben gevonden. Pas als dat na vijftien maanden nog niet is gelukt, krijgen de familieleden alsnog een visum. Volgens het kabinet wordt door deze groep "nareizigers", zoals de gezinsleden worden genoemd, de druk op de asielopvang behoorlijk opgevoerd. Op dit moment verblijven er ruim 15.000 mensen met een verblijfsvergunning in asielzoekerscentra, van wie ongeveer de helft via gezinshereniging naar Nederland is gekomen. Volgens internationale verdragen is Nederland verplicht om gezinshereniging mogelijk te maken, maar staatssecretaris Van der Burg zegt dat opvang nu simpelweg onmogelijk is: Een andere maatregel is dat de Nederlandse overheid zich tijdelijk niet aan de afspraken houdt die de Europese Unie en Turkije in 2016 maakten over de opvang van asielzoekers, in de wandelgangen de Turkijedeal genoemd. Dat betekent dat Nederland de verplichting om ieder jaar 1000 vluchtelingen uit kampen in Turkije op te nemen opschort. Tegelijkertijd wil het kabinet dat asielzoekers met een verblijfsvergunning sneller doorstromen van asielzoekerscentra naar een gewone woning. Het is de bedoeling dat gemeenten dit jaar voor 20.000 statushouders een woonplek vinden. In totaal is met het hele pakket tot en met 2026 zo'n 740 miljoen euro gemoeid. Behalve bovenstaande maatregelen staan er ook plannen op de rol om overlast tegen te gaan en inburgering te bevorderen. Behalve een asielcrisis heerst er ook een crisis op de woningmarkt. Dat roept al snel de vraag op waar het kabinet en gemeenten op korte termijn woonruimte voor 20.000 statushouders kunnen realiseren. In de plannen staat dat dit op meerdere manieren moet gebeuren. Zo moeten gemeenten aan de slag met zogeheten flexwoningen. Het gaat bijvoorbeeld om containers en prefab-woningen, die bestaan uit kant-en-klare onderdelen die ter plaatse als een soort Lego-bouwstenen in elkaar worden gezet. Het is de bedoeling dat er dit jaar 7500 van dat soort woningen worden neergezet en de komende twee jaar nog eens 30.000. Van die nieuwe woningen gaat straks een derde naar statushouders. De overige twee derde is bestemd voor andere mensen die met spoed op zoek zijn naar een woning, zoals starters, mensen die net zijn gescheiden en ggz-patiënten. Omdat deze flexwoningen er natuurlijk niet meteen staan, is verder afgesproken dat statushouders de komende maanden iets vaker dan nu in bestaande sociale huurwoningen worden gehuisvest. Ongeveer 12 procent van de sociale huurwoningen moet naar asielzoekers met een verblijfsvergunning gaan. Nu schommelt dat percentage tussen de 5 en 10 procent. Tot slot zet het kabinet in op "tussenvoorzieningen", zoals hotels en omgebouwde kantoorpanden waar statushouders tijdelijk kunnen verblijven. Het kabinet en de gemeenten worstelen al jaren met de opvang van asielzoekers en statushouders. De vraag is of het huidige plan de crisis kan bedwingen. De afspraken voor dit jaar zijn nog niet bindend: in de plannen staat bijvoorbeeld dat het kabinet "erop rekent" dat gemeenten "de verantwoordelijkheid nemen" voor het bouwen van flexwoningen, maar de gemeenten worden daar niet toe verplicht. Volgens Theo Weterings, portefeuillehouder Asiel bij de Vereniging van Nederlandse Gemeenten (VNG) kunnen de huidige plannen wel op meer draagvlak rekenen bij burgers. Verder is volgens hem van belang dat het kabinet "de werkzaamheden die uit deze afspraken voortkomen" volledig compenseert, lees: alle kosten voor zijn rekening neemt. "Een belangrijk gegeven, gezien de slechte financiële vooruitzichten van gemeenten voor 2026." Nog niet meteen. Staatssecretaris Van der Burg zegt dat het voorterrein van het aanmeldcentrum uiterlijk op 10 september leeg moet zijn, liefst eerder. Op die datum is naar verwachting een nieuwe grote locatie beschikbaar voor de honderden asielzoekers die nu buiten moeten slapen. Volgens RTL Nieuws gaat het om een locatie in de gemeente Emmen. De 25 veiligheidsregio's in Nederland wordt ondertussen gevraagd om elk 225 extra crisisnoodopvanglocaties in te richten, dus ruim 5600 in totaal. Die komen boven op de ruim 5000 plekken die daar al zijn gerealiseerd. Verder werkt het kabinet voor de langere termijn aan een wet die gemeenten medeverantwoordelijk maakt voor het leveren van opvanglocaties voor asielzoekers. Van der Burg hoopt dat die wet op 1 januari kan ingaan. Het idee erachter is dat de opvanglocaties dan gelijkmatiger over het land kunnen worden verspreid.||https://nos.nl/collectie/13898/artikel/2442170-hoe-het-kabinet-de-opvangcrisis-hoopt-te-bezweren
2022-08-26||Man verdacht van poging tot doodslag op ME'er na FC Twente-Fiorentina|| Van de elf mannen die gisteren werden aangehouden in Enschede rond de voetbalwedstrijd FC Twente-Fiorentina zit er een nog vast. De man van 51 uit Enter wordt verdacht van poging tot doodslag op een ME'er. Bij de ongeregeldheden raakten drie agenten lichtgewond. Twee van hen stelden zich vandaag onder doktersbehandeling, zo meldt de politie bij RTV Oost. Met de andere agent gaat het naar omstandigheden goed. De elf mannen (van 16 tot 51 jaar) werden aangehouden wegens openlijke geweldpleging, mishandeling, vernielingen en overtreding van de wet wapens en munitie. De ME voerde meerdere charges uit om Twente-supporters en Italianen uit elkaar te houden. Tijdens de wedstrijd werd een vuurwerkbom gegooid. Volgens de politie liepen waarschijnlijk meerdere mensen daardoor lichte verwondingen op. De scheidsrechter legde de wedstrijd korte tijd stil. De gemeente Enschede stelde gisteren een noodverordening in, nadat een dag eerder supporters van beide clubs in de stad met elkaar op de vuist waren gegaan. De wedstrijd eindigde in 0-0. Voor FC Twente was dat te weinig om door te gaan naar de groepsfase van de Conference League.||https://nos.nl/artikel/2442166-man-verdacht-van-poging-tot-doodslag-op-me-er-na-fc-twente-fiorentina
2022-08-26||Diplomatiek conflict tussen Marokko en Tunesië na bezoek Polisario-leider|| Marokko heeft per direct zijn ambassadeur uit Tunesië teruggetrokken en de Tunesische ambassadeur in Marokko is teruggeroepen voor overleg. Aanleiding is een bezoek aan de Tunesische president Saied door de leider van Polisario. Dat is de onafhankelijkheidsbeweging voor de Westelijke Sahara waarmee Marokko al bijna een halve eeuw een conflict heeft. "Schaamteloos en vijandig", noemt Marokko het bezoek van Polisario-leider Brahim Ghali aan president Saied, kort voor een belangrijke internationale conferentie over Afrikaanse ontwikkeling in Tunis. Volgens het Marokkaanse ministerie van Buitenlandse Zaken is het Marokkaanse volk diep gekwetst. Marokko zal dan ook verstek laten gaan bij de conferentie in Tunesië. De wrevel tussen Marokko en Tunesië komt voort uit het conflict dat Marokko al sinds de jaren 70 heeft met de Polisario-beweging. Nadat Spanje in 1975 de Spaanse kolonie Westelijke Sahara had verlaten, lijfde Marokko het gebied in. Marokko stimuleerde de eigen inwoners om zich er te vestigen, wat leidde tot een gewapend conflict met de oorspronkelijke bewoners, de Sahrawi, die onder de vlag van Polisario een gewapende strijd voerde tegen Marokko. In 1991 werd met hulp van de Verenigde Naties een staakt-het-vuren bereikt, maar de Saharaanse onafhankelijkheidsbeweging en Marokko werden het nooit eens. Marokko heeft al eens een zelfbeschikkingsreferendum toegezegd aan de inwoners van de fosfaatrijke regio, maar dat is er nooit gekomen. Ook bood Marokko jaren geleden aan om van de Westelijke Sahara een autonome regio te maken, waarmee het officieel onderdeel zou worden van Marokko maar wel een hoge mate van zelfbestuur zou krijgen. Dat laatste hebben de Saharanen nooit gewild. Nederland sprak zich vorig jaar uit voor de autonomieplannen van Marokko, net als verschillende EU-landen zoals Marokko's Europese buurland Spanje. Algerije, dat Polisario steunt, verbrak onlangs een belangrijk vriendschapsverdrag met Spanje vanwege de Westelijke Sahara-kwestie.||https://nos.nl/artikel/2442162-diplomatiek-conflict-tussen-marokko-en-tunesie-na-bezoek-polisario-leider
2022-08-26||Verdachte opgepakt in onderzoek naar reeks explosies Amsterdam|| De politie in Amsterdam heeft een verdachte opgepakt in het onderzoek naar een reeks explosies in de hoofdstad. Die zou bij meerdere van die incidenten betrokken zijn geweest. Amsterdam werd deze zomer opgeschrikt door zeker tien explosies bij winkels, huizen, horecazaken en geldautomaten. Veel van die panden raakten zwaar beschadigd. Over de identiteit van de verdachte is niets bekendgemaakt. De aanhouding volgt op onderzoek van speciaal geformeerde politieteams. In die teams zitten onder meer forensisch experts en wijkagenten, die zich volledig op het onderzoek naar de explosies kunnen richten. De politie zegt dat er mogelijk meer aanhoudingen volgen.||https://nos.nl/artikel/2442159-verdachte-opgepakt-in-onderzoek-naar-reeks-explosies-amsterdam
2022-08-26||Minderjarige asielzoekers slapen op stoelen in kantoor IND in Ter Apel|| In het aanmeldcentrum in Ter Apel verblijven sinds dinsdag zo'n vijftig alleenstaande minderjarige asielzoekers (amv'ers) in het kantoor van de IND, de Immigratie- en Naturalisatiedienst. Er is voor hen op dit moment nergens anders plek. In die ruimte zijn stoelen, maar er zijn geen matrassen aanwezig om op te slapen, schrijft RTV Noord. Daarnaast is er geen begeleiding aanwezig. Wel krijgen de minderjarigen die er verblijven eten en drinken en kunnen ze naar het toilet. Mogelijkheden om te douchen zijn er niet. In Ter Apel zitten nu zo'n 350 amv'ers. De driehonderd anderen verblijven in reguliere opvangplaatsen met begeleiding. Zij hebben allemaal een bed en toegang tot sanitaire voorzieningen. Bij het aanmeldcentrum in Ter Apel is het al maanden overvol. De laatste dagen moesten honderden mensen er buiten slapen. Vicepremier Kaag noemde het vanmorgen "mensonterend dat mensen in een land als Nederland buiten moeten slapen". Minister De Jonge (Volkshuisvesting) noemde de situatie in Ter Apel "onverteerbaar". "We zúllen met een oplossing moeten komen." De internationale hulporganisatie Artsen zonder Grenzen heeft sinds gisteren een team in Ter Apel dat zorg levert aan asielzoekers die vanwege het gebrek aan opvangplaatsen buiten de poort moeten blijven. Het team heeft vandaag tachtig mensen behandeld, meldt een woordvoerder. Het gaat daarbij onder meer om verwaarloosde verwondingen en huidinfecties.||https://nos.nl/artikel/2442158-minderjarige-asielzoekers-slapen-op-stoelen-in-kantoor-ind-in-ter-apel
2022-08-26||Noodweer blijft Pakistan teisteren, 33 miljoen inwoners getroffen|| In Pakistan is de noodtoestand uitgeroepen in verband met de zware regenval en daaropvolgende overstromingen die het land al maanden teisteren. Premier Sharif spreekt van "een menselijke tragedie". Volgens Sharif zijn 33 miljoen mensen getroffen door de overstromingen, zo'n 15 procent van de bevolking. Sinds juni zijn er al meer dan 900 mensen om het leven gekomen. Daarnaast zijn zo'n 170.000 huizen beschadigd door de overstromingen en zijn wegen en bruggen weggevaagd. Volgens de klimaatminister gaat Pakistan op dit moment door de achtste moessoncyclus van het jaar, terwijl er normaal gesproken maar drie of vier zijn. Premier Sharif vergelijkt de overstromingen met die van 2010, waarbij 1700 mensen om het leven kwamen: De Verenigde Naties maakten gisteren bekend een noodpakket van 3 miljoen euro ter beschikking te stellen. Dat geld moet met name besteed worden aan voedsel, schoon drinkwater en sanitaire voorzieningen in de door overstromingen getroffen gebieden. Een maand geleden werd al duidelijk dat het Pakistaanse leger in de getroffen gebieden tenten heeft opgezet voor medische hulpverlening en het tegengaan van de verspreiding van cholera. Die ziekte wordt vooral overgedragen in het moessonseizoen, als mensen geen toegang hebben tot schoon drinkwater.||https://nos.nl/artikel/2442156-noodweer-blijft-pakistan-teisteren-33-miljoen-inwoners-getroffen
2022-08-26||Rangers in Zuid-Afrika krijgen lesje crime scene investigation om stropers te pakken|| Andro Vos, oud-medewerker van het Nederlands Forensisch Instituut (NFI), staat in een grote loods zo'n anderhalf uur rijden van Kaapstad naast een neushoorn. Het ziet er levensecht uit, en dat is het ook. "Dit dier is gestroopt in een wildpark niet ver van hier. We hebben de huid gekregen. We willen dat het allemaal zo echt mogelijk is. Er komen ook nog kogelgaten in." Het dier is er neergelegd om cursussen te geven over het verzamelen van forensische sporen op plaatsen waar gestroopt is. Verderop ligt een dode giraffe en aan de andere kant van de loods een leeuw. Ook is er een tent, een huis en een auto van een stroper. Dit is de net geopende Wildlife Forensic Academy, een Nederlands-Zuid-Afrikaans initiatief, waar onder meer parkwachten en studenten gaan trainen. Vos kreeg het idee toen hij twaalf jaar geleden tijdens een werkbezoek aan Zuid-Afrika werd meegenomen naar een plek waar net een neushoorn was gestroopt. "Ik zag daar rangers rondlopen die veel bewijs vertrapten. En ik besefte dat er een schone taak voor me lag. Dat ik een bijdrage kan leveren aan beter forensisch onderzoek." Hij sloeg de handen ineen met een Zuid-Afrikaanse dierenarts. Vandaag ontvangen ze een van de eerste groepen cursisten. Een groep Zuid-Afrikaanse rangers en parkbeveiligers steken zichzelf in witte beschermende pakken in de loods. Vos spreekt van een Experience Laboratorium, omdat de cursisten echt in de rol van Crime Scene Investigator stappen en een zaak moeten problemen op te lossen. Wie heeft de giraffe gedood? Zahn-Mari Kotze schijnt met een zaklamp op een voetafdruk in het zand en maakt er een foto van. "Dit is echt allemaal nieuw voor ons," zegt Kotze, een student die ook voor het anti-stropersbedrijf van haar vader werkt. "We maken ons natuurlijk in de eerste plaats zorgen om het dier en staan minder stil bij het belang van het verzamelen van bewijs." De cursisten worden vandaag onder meer begeleid door Petro van der Westhuizen, die decennialang voor de Zuid-Afrikaanse politie werkte als forensisch onderzoeker. Ze leert hen over voetsporen en het afnemen van bloed. Ze denkt dat het trainen van rangers directe resultaten oplevert en zal leiden tot het pakken en veroordelen van de daders. "Stropen gebeurt vaak op afgelegen plekken waar het soms tijd kost voordat de politie er is," zegt ze. "Rangers zijn vaak het eerste ter plaatse. Het idee is dus niet dat ze allemaal forensische deskundigen worden, maar het helpt al als ze er een lintje omheen zetten en misschien het eerste bewijs veilig stellen." Of grotere forensische kennis bij rangers tot meer arrestaties en veroordelingen leidt, is ook afhankelijk van het aantal mensen dat wordt getraind. Het idee is dat studenten en professionals voor de training betalen en er een fonds is voor rangers die geen budget hebben. Bovendien is veel natuurlijk ook afhankelijk van de Zuid-Afrikaanse strafrechtketen van politie, aanklagers en rechters. Dat loopt niet altijd soepel. Er zijn corrupte agenten en er zijn zoveel misdrijven met menselijke slachtoffers dat de druk op het systeem groot is. Cursist Kotze en haar vader, een oud-politieman die ook bij de training is, denken er mede daarom aan om zelf een forensische eenheid op te zetten zodat ze door privé-wildparken opgeroepen kunnen worden als er een dier is gestroopt. Die hoeven dan niet per se alleen te steunen op onderzoek van de autoriteiten, is het idee. "Maar dan moet ze nog wel even verder oefenen," lacht Kotze. Want in een nagebouwde rechtbank leggen de cursisten hun gevonden bewijs op tafel en wordt er geëvalueerd. De rangers hebben zelf overal vingerafdrukken achtergelaten en ze hebben het moordwapen in het dashboardkastje gemist. "Van je fouten leer je," knikt Vos. "Dit gaan ze nooit meer vergeten."||https://nos.nl/artikel/2442154-rangers-in-zuid-afrika-krijgen-lesje-crime-scene-investigation-om-stropers-te-pakken
2022-08-26||Granaat ingeleverd bij Brabantse kringloopwinkel|| Bij een kringloopwinkel in Eindhoven is een granaat gevonden. Het explosief zat in een ingeleverde tas vol kogelhulzen. "Waarschijnlijk heeft iemand bij opa thuis opgeruimd en die tas tussen de kopjes en schoteltjes gezet." "Het was best even schrikken", zegt filiaalleider Rik van Bree van kringloopwinkel Het Goed tegen Omroep Brabant. "De werknemer die de tas vond, had gelukkig het vernuft om gelijk iemand van de leiding in te schakelen." Toch was ook voor Van Bree de ernst van de situatie niet meteen duidelijk. "Ik zag in eerste instantie alleen die lege hulzen. Maar toen kwam mijn collega die er iets meer kijk op heeft. Die haalde de granaat tevoorschijn. Hij wist ook te vertellen dat die wel was afgevuurd, maar nog niet was geëxplodeerd." Toen duidelijk was dat het om een granaat ging belde de filiaalmanager de politie en werd het explosief in een kluis onder een container gelegd. "De politie heeft vervolgens de Explosieven Opruimingsdienst (EOD) ingeschakeld, die de granaat uiteindelijk heeft veiliggesteld." Het was een Duitse 20 millimeter brisantgranaat uit de Tweede Wereldoorlog.  Het was niet de eerste keer dat ze bij de kringloop een explosief in handen hadden. "Het afgelopen jaar hebben we drie van dit soort vondsten gedaan. Laatst had ik nog een handgranaat vast. Maar goed, daar zat het pinnetje nog in, dus die had ik zelfs nog kunnen laten stuiteren."||https://nos.nl/artikel/2442152-granaat-ingeleverd-bij-brabantse-kringloopwinkel
2022-08-26||Vondst topgeheime documenten bij Trump in januari leidde tot huiszoeking|| Het Amerikaanse ministerie van Justitie heeft een gedeeltelijk zwartgelakte versie van het document vrijgegeven dat de basis vormde van de huiszoeking in de villa van oud-president Trump in Florida, eerder deze maand. Daaruit blijkt onder meer dat de FBI verwachtte bewijs aan te treffen dat Trump een overheidsonderzoek probeerde te dwarsbomen. In het gecensureerde stuk is te lezen dat Trump in januari op verzoek van het Nationaal Archief van de VS vijftien dozen met documenten heeft overgedragen. In veertien daarvan zaten in totaal 184 vertrouwelijke stukken. 92 daarvan waren geheim en 25 zelfs staatsgeheim. De overgedragen dozen met geheime informatie waren aanleiding voor het onderzoek naar Trump, dat deze maand leidde tot de huiszoeking door de FBI. Een deel van de informatie die al in januari werd ingenomen, is volgens de verklaring gemarkeerd als "HCS", wat betekent dat het gaat om informatie van of over geheime menselijke bronnen die informatie verstrekken aan de Amerikaanse overheid. Dat zijn dus bronnen die voor de VS spioneren en dus persoonlijk in gevaar komen wanneer bekend wordt wie het zijn. De meeste documenten die destijds bij Trump zijn aangetroffen zijn zo geheim dat slechts een select gezelschap, bijvoorbeeld leden van de legertop of de top van de inlichtingendiensten, toestemming kan krijgen om ze in te zien. Dat moet op speciaal daarvoor aangewezen plekken gebeuren, om de veiligheid te waarborgen. Trumps villa in Mar-a-Lago is daar niet voor aangewezen. Uit de verklaring blijkt dat topgeheime stukken bij Trump thuis tussen oude kranten, tijdschriften en persoonlijke brieven lagen. Eerder bleek al dat er bij de huiszoeking in augustus bij Trump vertrouwelijke en staatsgeheime overheidsdocumenten in beslag zijn genomen die Trump nog had uit de tijd dat hij president was. Uit het vrijgegeven huiszoekingbevel bleek eerder al dat de oud-president onder andere wordt onderzocht vanwege een mogelijke overtreding van de Amerikaanse Spionagewet. De publicatie van de beëdigde verklaring volgt op die huiszoeking van deze maand. Het nu vrijgegeven document is een - omwille van de veiligheid en het onderzoek gecensureerde - verklaring waarmee de FBI het huiszoekingsbevel heeft verkregen. FBI-agenten hebben onder ede bij de rechter verklaard waarom ze de inval wilden doen en wat voor bewijsmateriaal ze in de villa verwachtten aan te treffen. Op basis daarvan hebben ze het huiszoekingsbevel verkregen van een rechter. Doorgaans blijven dit soort beëdigde verklaringen geheim zolang het onderzoek loopt, maar rechter Bruce Reinhart - sinds zijn goedkeuring voor de huiszoeking het mikpunt van woedende Republikeinen - heeft besloten het stuk nu toch vrij te geven. De reden om dat nu alsnog te doen is volgens hem het grote publieke belang van de zaak. Aangezien een ongecensureerde versie van de verklaring details bevat die de nationale veiligheid kunnen schaden en informatie zou prijsgeven over de koers van het onderzoek en bijvoorbeeld de identiteit van getuigen, verwachtten deskundigen vooraf al niet veel duidelijkheid van de publicatie. De huiszoeking bij Trump houdt de gemoederen in de VS al bijna de hele maand bezig. Trump vindt zelf dat er sprake is van een politiek proces en sommige van zijn aanhangers pleiten ervoor om de FBI te ontmantelen vanwege het onderzoek. In de dagen na de huiszoeking riep het militante deel van Trumps volgers zelfs op tot een burgeroorlog. Volgens de rechter heeft het ministerie van Justitie aan hem kunnen verantwoorden waarom zwartgelakte delen gecensureerd moesten worden. In de uitleg van het ministerie valt onder meer te lezen dat de veiligheid van getuigen een belangrijke overweging was voor het zwartlakken. Er wordt onder meer gewezen op de dreigementen aan het adres van FBI-agenten na de huiszoeking.||https://nos.nl/artikel/2442150-vondst-topgeheime-documenten-bij-trump-in-januari-leidde-tot-huiszoeking
2022-08-26||Grootste Nederlandse windpark op land geopend in Zeewolde|| In de Flevoland is vanmiddag een nieuw windpark geopend. Het wordt het grootste windpark van Nederland genoemd. De 83 windturbines in Zeewolde zijn in handen van ruim 200 boeren en andere omwonenden. Daarmee is het volgens de initiatiefnemers meteen ook het grootste windpark ter wereld dat volledig eigendom is van mensen uit de directe omgeving, schrijft Omroep Flevoland. Het idee voor het park ontstond zo'n tien jaar geleden bij een aantal boeren, toen duidelijk werd dat de huidige windmolens in het gebied op termijn moesten verdwijnen. Regina de Groot is een van hen: "We hebben dit met elkaar gedaan, dat is gewoon geweldig. Met zoveel boeren hebben we de neuzen dezelfde kant op gekregen. Daarnaast geeft het een aanvulling op je inkomsten. Dat is ook fijn", zegt ze bij de regionale omroep. Windpark Zeewolde moet rond de 300.000 huishoudens van groene stroom voorzien. De nieuwe turbines komen in de plaats van zo'n 220 oudere windmolens. Het plan om ze te vervangen door hypermoderne exemplaren viel niet meteen bij iedereen in goede aarde. De discussie ging vooral over de voorwaarden waarop de boeren aan het project konden meedoen. Ook waren er financiële problemen en zijn er, sinds de turbines draaien, klachten uit de Almeerse wijk Oosterwold over een bromtoon. Het project laat volgens directeur Sjoerd Sieburgh Sjoerdsma zien dat windparken niet altijd alleen maar tot weerstand leiden. "Je kunt je boos maken over de komst van een windpark. Je kan het ook als een kans zien, het initiatief nemen en ervoor zorgen dat lasten worden omgezet in lusten. En dat is hier gebeurd", zegt hij. Energiebedrijf Vattenfall neemt de komende 15 jaar de stroom af van de windboeren van Zeewolde.||https://nos.nl/artikel/2442149-grootste-nederlandse-windpark-op-land-geopend-in-zeewolde
2022-08-26||Klaas Knot: Europese Centrale Bank overweegt forse rentestijging tegen inflatie|| Europese centrale bankiers overwegen de rente sneller te laten stijgen om de hoge inflatie aan te pakken. Dat zegt president Knot van De Nederlandsche Bank in een interview met de NOS. Hij pleit voor een verhoging van minimaal een 0,5 procentpunt en mogelijk zelfs 0,75 procentpunt in september. "Het inflatieprobleem in Europa is op dit moment zo groot dat ik denk dat het onze opdracht is om elke zes weken de rente te verhogen tot het moment dat het inflatiebeeld stabiliseert rond de 2 procent", zegt Knot. De inflatie in de eurozone was in juli gemiddeld 9,8 procent, mede als gevolg van de fors hogere energieprijzen. Knot is op dit moment in Jackson Hole in de VS. Het jaarlijks symposium daar wordt wel een festival voor centrale bankiers genoemd. De hoofdspreker was vandaag Jerome Powell, president van de Amerikaanse centrale bank. Powell was korter en resoluter dan in voorgaande jaren: de inflatie moet getemd, het liefst terug naar 2 procent. "De pijn van de hoge inflatie wordt het meest gevoeld door hen die het minst in staat zijn de last te dragen", zei Powell op de tweede dag van het symposium. Een krachtig beleid om die inflatie aan te pakken is volgens hem dan ook nodig, inclusief verdere renteverhogingen. Maar een hogere rente zal huishoudens en bedrijven ook pijn doen. Een hogere rente zal - zeker als het om een langere periode gaat - leiden tot minder economische groei. Daardoor kunnen mensen hun baan verliezen en bedrijven minder orders krijgen. "Ik denk dat de toespraak van Powell vrij duidelijk is geweest", zegt Knot. "Op dit moment is ons inflatieprobleem dusdanig groot dat wij ons echt moeten focussen op de inflatie en dat we de consequenties voor onze economische activiteit even voor lief moeten nemen." Knot was niet de enige die de toespraak van zijn Amerikaanse collega nauwlettend heeft gevolgd. Over de hele wereld keken investeerders reikhalzend uit naar de woorden van Powell. Ze hoopten dat hij een andere toon zou aanslaan. Hogere rente is doorgaans slecht voor de aandelenkoersen. De resolute toon van Powell viel dan ook slecht op de Amerikaanse beurzen. Hij had zijn laatste woorden nauwelijks uitgesproken of de koers van de S&P 500 begon te dalen. Een uur na de toespraak stond de index op -1,5 procent. Ook de Dow Jones en de Nasdaq gingen omlaag. De Amerikaanse inflatie bedroeg in juli gemiddeld 8,5 procent. Om die te temmen werd de rente afgelopen maanden al in vier stappen verhoogd tot tussen de 2,25 en 2,5 procent. De laatste stap was er een van 0,75 procentpunt. In september volgt een volgende verhoging. De Europese Centrale Bank (ECB) is tot nu toe nog een stuk terughoudender geweest, hoewel de inflatie in de eurozone hoger ligt dan in de VS. In juli verhoogde de ECB voor het eerst sinds 2011 de rente, met 0,5 procent. De Europese rente is daardoor voor het eerst in acht jaar niet meer negatief. De rente is nu precies 0 procent.||https://nos.nl/artikel/2442144-klaas-knot-europese-centrale-bank-overweegt-forse-rentestijging-tegen-inflatie
2022-08-26||Man opgepakt na vechtpartij met conducteur op station Hoorn|| De politie heeft een 21-jarige man uit Hoorn aangehouden na een gewelddadige confrontatie met NS-personeel op het station in Hoorn. De man zou gisteravond een conducteur hebben bedreigd en mishandeld. Op beelden die rondgaan op sociale media is alleen te zien dat de conducteur zijn belager slaat, vastgrijpt, boven zijn hoofd tilt en op de grond gooit. De man uit Hoorn is door de politie gehoord en daarna vrijgelaten. De politie onderzoekt de zaak en kijkt daarbij ook naar de beelden van de vechtpartij. Ook de NS stelt een onderzoek in. "We zijn met de betrokken collega's in gesprek en onderzoeken wat er aan het incident vooraf is gegaan. We stellen voorop dat de NS elke vorm van geweld afkeurt." Een woordvoerder zegt tegen NH Nieuws dat het niet duidelijk is of de aangehouden man een treinreiziger was. De vechtpartij was buiten de toegangspoortjes.  De verdachte werd hard op de grond gegooid: ||https://nos.nl/artikel/2442143-man-opgepakt-na-vechtpartij-met-conducteur-op-station-hoorn
2022-08-26||Kabinet eens over beperking instroom asielzoekers, rem op gezinshereniging || Het kabinet is het eens geworden over maatregelen om de instroom van asielzoekers beperken. Die inperking is onderdeel van een groot plan om de opvang van asielzoekers te verbeteren. De schrijnende en onhoudbare situatie in Ter Apel vraagt om directe oplossingen, schrijft staatssecretaris Van der Burg in een brief aan de Tweede Kamer. Het kabinet zal aan de ene kant maatregelen nemen om de instroom van asielzoekers te beperken. Aan de andere kant werken gemeenten aan 20.000 extra woonplekken voor statushouders (asielzoekers met een verblijfsvergunning) zodat die sneller kunnen doorstromen uit de overvolle asielzoekerscentra, zoals eerder vandaag al bekend werd.  Om de instroom te beperken mogen statushouders hun gezin niet meer laten nareizen als ze geen huisvesting hebben. Als er na 15 maanden nog geen woning is gevonden, krijgen deze gezinsleden alsnog een visum. Volgens staatssecretaris Van der Burg krijgen mensen hun visum gewoon als ze daar recht op hebben, maar dan later. Deze tijdelijke maatregel kan de druk op de opvangcentra verlichten. Volgens internationale verdragen is Nederland verplicht om gezinshereniging mogelijk te maken, maar staatssecretaris Van der Burg zegt dat opvang nu simpelweg onmogelijk is: Er komt meer tijd voor de Immigratie- en Naturalisatiedienst om te beoordelen of aanvragers van een verblijfsvergunning daar recht op hebben. De termijn gaat van 6 naar 15 maanden. Ook schort Nederland tijdelijk de verplichting op om elk jaar 1000 vluchtelingen uit kampen in Turkije over te nemen, een Europese afspraak uit de zogenoemde 'Turkije-deal'. Dat zou volgend jaar tot 1000 minder asielzoekers moeten leiden. Het kabinet maakt verder 15 miljoen euro vrij voor een extra opvanglocatie. Deze locatie zou "sobere opvang" kunnen bieden van waaruit asielzoekers naar Ter Apel kunnen voor de aanmeldprocedure. Van der Burg zei te hopen dat de locatie er uiterlijk op 10 september is. Welke locatie het wordt, kon hij nog niet zeggen. Ook Defensie gaat een locatie beschikbaar stellen. welke dat wordt is ook nog niet duidelijk. Van een asielstop, waar sommige partijen in de Tweede Kamer voor pleiten, kan geen sprake zijn, zei premier Rutte op zijn wekelijkse persconferentie. Verschillende keren heeft het kabinet al gezegd dat een asielstop niet mogelijk is, omdat Nederland geen eiland is en gebonden is aan internationale afspraken. Het kabinet komt met de maatregelen nu de situatie in aanmeldcentrum Ter Apel steeds schrijnender wordt. Al dagen moeten honderden mensen buiten slapen. Voor het eerst in de geschiedenis is de internationale hulporganisatie Artsen zonder Grenzen in Nederland in actie gekomen. Gisteren is AzG met een team naar Ter Apel gegaan om zorg te leveren aan asielzoekers die buiten de poort moeten blijven. Rutte zei zich te schamen voor de situatie in Ter Apel. Op de vraag of hier sprake is van bestuurlijk falen antwoordde hij: "Zeker." Maar hij voegde eraan toe dat de situatie ingewikkeld is. "Je kunt er heel veel analyses op loslaten", zei de premier, maar één ervan is dat er na de crisis in Syrië te snel opvangplekken zijn afgebouwd. Rutte sprak van een "les die we moeten leren." Hij zei net als staatssecretaris Van der Burg vanmorgen dat de problemen in Ter Apel vanavond nog niet zijn opgelost. Maar de premier benadrukt dat iedereen zijn uiterste best doet om de problemen op te lossen.||https://nos.nl/collectie/13898/artikel/2442139-kabinet-eens-over-beperking-instroom-asielzoekers-rem-op-gezinshereniging
2022-08-26||Fans Nick & Simon treuren om aanstaand afscheid: 'Ik bewaar al hun T-shirts'|| Het regent droevige reacties op de fanpagina's van Nick & Simon van fans na de bekendmaking van hun afscheid als popduo. Fans roemen hun betrokkenheid en samenzang: "Hun muziek sleepte mij door een zeer zware tijd heen". Tiets Wolfard las het nieuws vanochtend via de nieuwsbrief van het duo: na wekenlange speculatie kondigden Nick & Simon hun afscheid aan. In april stoppen ze. "Ik heb een traan gelaten, dat had ik niet van mijzelf verwacht. Maar ondanks de geruchten schrok ik toch wel van het nieuws." De 53-jarige Tiets Wolfard is al vijftien jaar fan van het zangduo. "Mijn vader overleed toen vrij onverwacht. Tijdens die heftige periode ben ik naar hun teksten gaan luisteren en gaf het nummer Kijk Omhoog mij veel steun en hoop." Naast de samenzang roemt zij ook de manier waarop ze hun teksten live tot leven brengen. "Ze brengen de teksten zo over dat het voelt alsof ze het tegen jou hebben en niet tegen je buurvrouw." Jolanda Rap, beheerder van een grote Nick en Simon-fanpagina op Facebook, zegt vooral een gevoel van troost te halen uit de muziek van het duo. Zij roemt ook "hoe goed hun stemmen bij elkaar klinken". Dat trekt ook Tiets Wolfard aan in hun muziek. "De stem van Nick vind ik iets warmer, maar die van Simon vult dat mooi aan. Het is vooral die combinatie." Barry Paf, dj bij radiozender 100% NL, draait iedere dag wel een nummer van het duo. "Zeker in de begintijd hebben ze heel veel klassiekers gemaakt zoals Pak Maar Mijn Hand en Kijk Omhoog." Ook als hij in het weekend draait op feesten in het land, speelt hij nummers van het tweetal af. "De Soldaat en Rosanne zijn zulke meezingers. Dat zijn nummers die populair blijven." Bekijk de videoclip van Rosanne uit 2008:  Paf: "Het is een van de succesvolste Nederlandse duo's ooit. Ze zijn echt heel populair en geliefd." De radio-dj stond drie jaar geleden in het voorprogramma van het duo in de Ziggo Dome en zag daar nog duidelijker hoe populair ze zijn. "Iedereen draagt shirts met hun beeltenis en spandoeken en ik kreeg vele berichtjes van fans die mij in de familie hadden opgenomen nadat ik daar draaide." Ook Jolanda Rap is een van die fans die T-shirts van het duo dragen tijdens concerten. En vroeger droeg ze die ook op haar middelbare school. "Maar nu ben ik 28 en loop ik er niet meer mee. Maar wegdoen, doe ik de shirts niet. En ook niet het Nick & Simon-dekbed waar ik vroeger onder sliep." Er volgt nog een afscheidstournee die wordt afgesloten met een aantal optredens in het Rotterdamse Ahoy. Jolanda Rap en Tiets Wolfard zijn daarbij. En Wolfard denkt de twee daarna ook nog te volgen. "Natuurlijk blijf ik ook de muziek luisteren die ze maken als ze niet meer bij elkaar zijn. Ik moet denk ik wel even wennen, maar Nick heeft ook weleens samen met zangeres Maan gezongen en ook daar kreeg ik kippenvel van." Jolanda Rap heeft gemengde gevoelens bij het laatste concert in Ahoy. "Dat gaat heel dubbel voelen. Ik gun het ze, maar voor mij is het ook zestien jaar van mijn leven geweest. Het voelt als een afscheid, maar toch ook weer niet." Paf verwacht dat ook andere fans trouw blijven. "De fans groeien met hen mee en gaan ook hun solocarrière volgen. Die zijn niet meteen geen fan meer. Ze sliepen onder Nick & Simon-dekbedden. Die gaan ze nu niet doormidden knippen, denk ik." En wat als Nick in de toekomst op dezelfde dag op een andere plek optreedt als Simon? Rap: "Als ik puur qua zang moet kiezen, ga ik dan voor Nick, maar ik ga op een andere dag dan ook wel naar de solotour van Simon, hoor."||https://nos.nl/artikel/2442138-fans-nick-simon-treuren-om-aanstaand-afscheid-ik-bewaar-al-hun-t-shirts
2022-08-26||Diesel voor het eerst duurder dan benzine|| Voor het eerst is vandaag een liter diesel duurder dan een liter Euro95. Althans, bij een deel van de benzinestations, blijkt uit cijfers van consumentencollectief UnitedConsumers. Diesel was jarenlang zo'n 20 cent per liter goedkoper. Maar sinds de Russische inval in Oekraïne is de dieseladviesprijs flink gestegen. Zozeer zelfs dat sinds vandaag diesel bij verschillende tankstations duurder is dan benzine. De gemiddelde landelijke adviesprijs (GLA) van diesel ligt nog wel net onder die van benzine. De verwachting is echter dat dat snel gaat veranderen, zegt Paul van Selms van UnitedConsumers. De gemiddelde adviesprijs komt tot stand op basis van de adviesprijzen van de vijf grootste oliemaatschappijen in Nederland. Pompstations kunnen daarvan afwijken. "Een van de oorzaken dat de dieselprijs nu harder stijgt is dat die meer samenhangt met de gasprijs", zegt Van Selms. De gasprijs piekte gisteren voor het eerst boven de 300 euro per megawattuur. "Diesel wordt vaker als substituut gebruikt voor gas dan benzine. In België verwarmen bijvoorbeeld veel mensen hun huis met diesel." Maar het is niet de belangrijkste oorzaak, denkt ING-econoom Rico Luman, die de transportsector volgt. "De markten zijn de laatste maanden moeilijk te doorgronden. Maar het is wel duidelijk dat de hoofdfactor achter de hoge dieselprijs in Rusland ligt." Meer dan de helft van de geïmporteerde diesel komt uit Rusland. Raffinaderijen in de Verenigde Staten richten zich meer op de productie van benzine. "En in Europa worden nauwelijks meer dieselraffinaderijen bijgebouwd vanwege de energietransitie", zegt Luman. "Verder speelt in Nederland ook mee dat de accijnzen op diesel minder zijn verlaagd dan die op benzine." Diesel wordt vooral veel gebruikt door zakelijk verkeer, vooral vrachtwagens. Maar ook particulieren die veel rijden, gebruiken nogal eens diesel. Jarenlang was een dieselauto bij een grote hoeveelheid kilometers per jaar goedkoper dan een benzinevariant. "Het tijdperk van de goedkopere diesel is wel voorbij", zegt Luman. Met een liter diesel kan een auto nog steeds langer rijden dan met een liter benzine. "Maar voor de meeste diesels is de wegenbelasting tegenwoordig ook hoger."||https://nos.nl/artikel/2442131-diesel-voor-het-eerst-duurder-dan-benzine
2022-08-26||Turkse zangeres Gülşen gearresteerd om grap over islamitische scholen|| In Turkije is ophef ontstaan over de arrestatie van de populaire zangeres Gülşen. De Turkse popster werd gisteravond aangehouden in Istanbul. Aanleiding is een grap over islamitische scholen, die ze in april maakte tijdens een concert. Ze is aangeklaagd voor het zaaien van haat en vijandigheid. De 46-jarige Gülşen (volledige naam: Gülşen Bayraktar Çolakoğlu) staat bekend om haar uitgesproken steun voor lhbti-rechten en om de korte jurkjes die ze draagt op het podium. Daarvoor krijgt ze al langer kritiek en online haatberichten uit conservatieve hoek. De opmerking waar ze voor is opgepakt ging over Imam Hatip-scholen, islamitische onderwijsinstellingen waar president Erdogan de afgelopen jaren veel in heeft geïnvesteerd. Gülşen grapte tijdens een live-concert over een van haar bandleden dat hij pervers was omdat hij in zijn jeugd op een Imam Hatip-school had gezeten. Gülşen tijdens een live concert: Hoewel dit al in april gebeurde, ging pas vorige week een video-opname ervan rond op sociale media. Twitteraars die de opmerking als beledigend ervoeren, deelden de video en riepen op tot haar arrestatie. Gistermiddag kondigde de openbare aanklager in Istanbul een strafrechtelijk onderzoek aan naar de zangeres. Kort daarna werd ze gearresteerd. Voor haar arrestatie kwam Gülşen met een verklaring op sociale media. "Een grap die ik maakte met collega's met wie ik al jaren werk, is misbruikt door bepaalde mensen die als doel hebben ons land te polariseren." Verklaring van Gülşen: Artiesten en andere critici spreken schande van de arrestatie. Ze zien daarin een teken dat de regering van president Erdogan, in de aanloop naar de verkiezingen volgend jaar, opnieuw harder optreedt tegen liberale waarden en een vrije leefstijl. Een reeks concerten en popfestivals werd dit jaar afgelast door lokale AKP-bestuurders (de regeringspartij) nadat religieuze groepen de concerten immoreel hadden genoemd. Door economisch zware tijden verliest de AKP aan populariteit, blijkt uit peilingen. Volgens critici doet Erdogan nu een poging de meest conservatief Islamitische kern van zijn aanhang te paaien. De leider van de grootste oppositiepartij CHP, Kemal Kilicdaroglu, grijpt Gülşens arrestatie aan om jonge Turken voor zijn partij te winnen. "Ze proberen jullie te provoceren en te verdelen," schreef hij op sociale media. "Ik zeg dit tegen de hele jeugd: aan dit soort onwettige praktijken zal snel een eind komen." De Turkse orde van advocaten zegt dat de arrestatie van Gülşen onwettig is en eist dat ze onmiddellijk wordt vrijgelaten. "Onze cliënt heeft geen misdaad begaan", zegt haar advocaat, die het besluit om haar vast te zetten aanvecht. In reactie op de arrestatie zongen fans van de voetbalclub Fenerbahçe gisteravond in het stadion een lied van Gülşen, voorafgaand aan de Europa League-wedstrijd tegen Austria Wien. Fans van Fenerbahçe zingen lied van Gülşen:||https://nos.nl/artikel/2442129-turkse-zangeres-gulsen-gearresteerd-om-grap-over-islamitische-scholen
2022-08-26||Moderna klaagt BioNTech/Pfizer aan voor schenden patenten coronavaccin|| Het Amerikaanse biotechbedrijf Moderna klaagt zijn concurrenten Pfizer en BioNTech aan voor het schenden van patenten bij de ontwikkeling van hun coronavaccin. Volgens Moderna hebben BioNTech en Pfizer de mRNA-techniek van Moderna gekopieerd, wat zou betekenen dat de bedrijven intellectueel eigendom hebben gestolen. Zowel het Moderna-vaccin als de prik van BioNTech/Pfizer maakt gebruik van de relatief nieuwe mRNA-techniek. Daarbij worden mensen ingeënt met een kunstmatig stukje onschadelijk genetisch materiaal van een viruseiwit. Daarna maakt het lichaam op basis van dat genetisch materiaal zelf een eiwit van virus aan, waartegen het vervolgens antistoffen gaat aanmaken. Moderna claimt nu dat de twee concurrenten gebruik hebben gemaakt van een mRNA-structuur die het bedrijf naar eigen zeggen sinds 2010 ontwikkelde en voor het eerst succesvol bij mensen gebruikte in 2015, ruim voor de uitbraak van het coronavirus. Daarnaast zou gebruik zijn gemaakt van een genetische code die Moderna zegt gepatenteerd te hebben. Volgens Moderna hadden Pfizer en BioNTech vier andere vaccins in huis waarmee ze hadden kunnen gaan testen, maar is er welbewust gekozen voor een variant die precies dezelfde technieken gebruikte als Moderna. Het bedrijf stapt zowel in de VS - het vestigingsland van Pfizer - als in Duitsland - de thuisbasis van BioNTech- naar de rechter. "We beginnen deze rechtszaken om de innovatieve mRNA-techniek te beschermen waarmee we een pionier zijn geweest en waarin we miljarden hebben geïnvesteerd." Het is Moderna naar eigen zeggen alleen te doen om een schadevergoeding. Het bedrijf zegt in te zien hoe belangrijk Comirnaty, zoals het Pfizer-vaccin officieel heet, is bij de bestrijding van het coronavirus wereldwijd. Daarom wil Moderna ook niet dat het middel uit de handel wordt genomen. Pfizer zegt nog geen juridische documenten te hebben ontvangen en dus nog niet te kunnen reageren op de zaak. Moderna is niet de enige vaccinmaker die stappen neemt tegen BioNTech/Pfizer. Vorige maand stapte het eveneens Duitse CureVac ook al naar de rechter om een patentkwestie. BioNTech wees die beschuldiging toen van de hand.||https://nos.nl/artikel/2442128-moderna-klaagt-biontech-pfizer-aan-voor-schenden-patenten-coronavaccin
2022-08-26||Gemeente en ministerie ruziën over nieuwe noodtent Ter Apel|| De gemeente Westerwolde, waar Ter Apel onder valt, is woedend op het ministerie van Justitie en Veiligheid vanwege een tent die vorige week op het terrein van het aanmeldcentrum is neergezet. Het ministerie bevestigt bij RTV Noord het COA opdracht te hebben gegeven de tent op te bouwen. Dat gaat in tegen het bestuursakkoord dat in april werd gesloten. Volgens die afspraken mogen in het aanmeldcentrum maximaal tweeduizend asielzoekers verblijven. Burgemeester Jaap Velema wilde zo een eind maken aan de wantoestanden bínnen het overbevolkte aanmeldcentrum. Als gevolg van deze afspraken werden de omstreden tentpaviljoens op het terrein afgebroken. De situatie in Ter Apel is schrijnend, zegt het Rode Kruis: Dat er nu toch weer een nieuwe tent staat is de gemeente in het verkeerde keelgat geschoten. "Wij hebben uit de pers moeten vernemen dat de tent daar is neergezet. Wij hebben onze boosheid en ongenoegen daarover kenbaar gemaakt", aldus een woordvoerder bij de regionale omroep. "Wij willen dat de tent weer wordt weggehaald. Onze handhavers gaan daarop toezien." De tent zou onderdak kunnen bieden aan tweehonderd asielzoekers. "Natuurlijk kennen we de afspraken uit het bestuursakkoord", zegt een woordvoerder van het ministerie. "Wij zien deze tent ook niet als een oplossing, maar de situatie voor het aanmeldcentrum in Ter Apel is op dit moment onmenselijk en onhoudbaar. Er moest iets gebeuren." Het ministerie is volgens de regionale omroep bereid gehoor te geven aan de eis van de gemeente. Het is nog niet bekend wanneer de tent wordt afgebroken.||https://nos.nl/collectie/13898/artikel/2442127-gemeente-en-ministerie-ruzien-over-nieuwe-noodtent-ter-apel
2022-08-26||Voor het eerst in meer dan 40 jaar vrouwen bij Iraanse competitiewedstrijd|| Voor het eerst in 43 jaar hebben vrouwen een voetbalwedstrijd in de Iraanse profcompetitie bezocht. Bij de wedstrijd tussen Esteghlal en Mes Kerman werden voor het eerst sinds 1979 500 vrouwen toegelaten in het stadion in Teheran. Het is in Iran verboden voor vrouwen om een mannenvoetbalwedstrijd bij te wonen. Zo staat het niet in de wet, maar sinds de Islamitische revolutie in 1979 is het wel de praktijk. Toch lijkt er de laatste tijd mondjesmaat verandering in te komen. Begin dit jaar werden er al vrouwen toegelaten bij de interland van Iran tegen Irak, waarmee Iran zich plaatste voor het WK in Qatar. En ook in 2019 was dat het geval bij de interland Iran-Cambodja. Bij een competitiewedstrijd waren al 43 jaar geen vrouwelijke fans geweest, tot gisteren. Dat het nu toch gebeurde, is waarschijnlijk het gevolg van de druk van Wereldvoetbalbond FIFA. Volgens Iraanse media heeft de FIFA in een brief aan Iraanse voetbalbond uitgelegd dat het uitsluiten van vrouwen in strijd is met de internationale voetbalstatuten. Ook mensenrechtenorganisaties zetten zich de afgelopen jaren in voor de zaak. De vrouwen zaten wel gescheiden van de mannen en kwamen het stadion binnen via een aparte ingang. Ze waren bijna allemaal in het blauw uitgedost, de kleur van thuisploeg Esteghlal. Ook was het een eerbetoon aan Sahar Khodayari. Die 29-jarige vrouw, ook wel Blue Girl genoemd, probeerde drie jaar geleden vermomd als man het stadion binnen te komen om haar club Esteghlal aan te moedigen. Ze werd echter herkend en gearresteerd. In afwachting van haar proces stak ze zichzelf uit protest in brand. Khodayari stierf op 9 september 2019. Om haar te eren, scandeerden de vrouwen gisteren Blue Girl en zwaaiden ze met blauwe vlaggen. Esteghlal was blij met de vrouwelijke support, die lijkt te hebben geholpen. De ploeg won de wedstrijd met 1-0:||https://nos.nl/artikel/2442126-voor-het-eerst-in-meer-dan-40-jaar-vrouwen-bij-iraanse-competitiewedstrijd
2022-08-26||Opsporingsdiensten nemen 20 miljoen illegale sigaretten in beslag|| De Fiscale Inlichtingen- en Opsporingsdienst FIOD en de douane hebben op een bedrijventerrein in de gemeente Haarlemmermeer 20 miljoen stuks sigaretten en ook nog eens 23.000 kilo tabak in beslag genomen. De losse tabak was goed voor de productie van nog eens 23 miljoen sigaretten. Er is nog niemand aangehouden. De inbeslagname vond gisteren plaats na een reguliere controle van de douane in een loods. "Vermoedelijk werd deze gebruikt als opslagplaats van een illegale sigarettenfabriek", laat een woordvoerder weten. Binnen stonden tal van pallets met daarop in plastic verpakte dozen waar de sigaretten en tabak in zaten: Ook stonden er dozen die vol zaten met grote hoeveelheden verpakkingsmateriaal, filters en vloeipapier. Alles is afgevoerd en zal worden vernietigd. Onder leiding van het functioneel parket onderzoekt de FIOD waar de sigaretten en tabak vandaan komen en voor welke markt ze bedoeld zijn. Met de handel in illegale sigaretten kunnen grote winsten worden geboekt omdat er geen accijnzen naar de staatskas vloeien. Als alle sigaretten op de Nederlandse markt verkocht zouden zijn, was voor 8,6 miljoen euro aan accijnzen ontdoken.||https://nos.nl/artikel/2442121-opsporingsdiensten-nemen-20-miljoen-illegale-sigaretten-in-beslag
2022-08-26||Rusland fakkelt al weken op grote schaal gas af bij Nord Stream 1|| Terwijl Europa worstelt met schrikbarende gastekorten, verbrandt het Russische Gazprom vermoedelijk overschotten bij de pijpleiding Nord Stream 1. Dagelijks wordt bij de grens met Finland ruim 4 miljoen kubieke meter aardgas afgefakkeld, schrijft de BBC. Bij een gasprijs van 2,50 euro per kubieke meter is dat 10 miljoen euro waard. De nieuwszender baseert dit op een analyse van Rystad Energy, een instituut dat onderzoek doet naar de energiemarkt. De vlammen zijn op satellietbeelden te zien bij een fabriek voor vloeibaar aardgas (LNG) in Portovaya, nabij de grens met Finland. Deze fabriek is zo'n vijf kilometer verwijderd van een compressorstation, vlak bij de plaats waar de Nord Stream 1 pijpleiding Rusland verlaat. Een compressorstation is een station dat de gasdruk verhoogt, waardoor er meer gas door een pijpleiding kan worden vervoerd. De vlammenzee in Portovaya wordt al sinds juni waargenomen. Het vuur is tot over de grens te zien, schreef de Finse nieuwszender Yle eerder deze maand. Het is nog onduidelijk waarom Rusland het gas affakkelt. Een rol speelt dat Rusland de gastoevoer via de pijpleiding heeft teruggeschroefd. Slechts 20 procent van de capaciteit van de pijpleiding wordt benut. Gazprom heeft daardoor een gasoverschot. Gezien de locatie van de fabriek acht René Peters, gasexpert bij onderzoeksinstelling TNO, de kans groot dat het gas betreft dat eigenlijk bedoeld was voor export naar West-Europa via Nord Stream 1. "Over het algemeen brand je alleen gas af als er sprake is van te hoge druk in het systeem", zegt Peters. "Het gas moet dan ergens naartoe." Gazprom kan niet al het gas verwerken tot vloeibare grondstoffen in de LNG-fabriek waar de vlammen zijn gesignaleerd. "Die heeft een veel kleinere capaciteit dan Nord Stream 1", zegt hij. Deskundigen denken dat het ook te maken kan hebben met aangekondigd onderhoud aan de pijpleiding. Gazprom is van plan om Nord Stream 1 op 31 augustus voor drie dagen te sluiten, voor de tweede keer deze zomer. "Bij onderhoud moet de gasdruk van het hele systeem af", zegt Peters. "Dus dat kan een logische verklaring zijn voor de gasvlammen." Dat de Russische LNG-fabriek bij de Finse grens niet alle gas kan verwerken, onderstreept ook energiedeskundige Lucia van Geuns van het Den Haag Centrum voor Strategische Studies. "De mogelijkheid die dan overblijft, is het affakkelen van het gasoverschot." "Dat er miljoenen, zo niet miljarden aan aardgas wordt afgefakkeld, is een ironische en nare constatering", vervolgt Van Geuns. "Want terwijl er in Europa sprake is van een dreigend gastekort, wordt aardgas net over de grens verbrand." Het affakkelen van 4 miljoen kubieke meter aardgas per dag, betekent omgerekend een uitstoot van 7 kiloton CO2. Die verbranding heeft directe gevolgen voor het klimaat. "Want satellietbeelden laten zien dat er bij Portovaya significante hoeveelheden CO2 de lucht in gaan", zegt de energiedeskundige. Bovendien is er sprake van indirecte klimaatschade. Het gas dat wordt afgefakkeld, komt immers niet in Europa terecht. "Daardoor ontstaat hier een gastekort, en worden de kolencentrales weer aangezet, wat nog slechter is voor het klimaat dan aardgas." Behalve tot milieuschade leidt het tekort van aardgas in Europa tot hogere energieprijzen. Duitsland vermoedt dan ook dat Rusland Nord Stream 1 voor een tweede keer deze zomer sluit om de EU onder druk te zetten, onder meer om de economische sancties op Rusland te verlichten die zijn ingesteld vanwege de oorlog in Oekraïne.||https://nos.nl/artikel/2442119-rusland-fakkelt-al-weken-op-grote-schaal-gas-af-bij-nord-stream-1
2022-08-26||Man in scootmobiel veroorzaakt file op provinciale weg bij Helmond|| Vrachtwagenchauffeur Fred Plateijn moest nog een keer goed in zijn ogen wrijven toen hij tegen het einde van de ochtend over de N279 reed tussen Helmond en Asten. Op de provinciale weg kwam hem een man op een scootmobiel tegemoet. Achter de man had zich een flinke rij auto's en vrachtwagens verzameld. "Het was een file van ongeveer een kilometer", zegt Plateijn tegen Omroep Brabant. "Ik dacht: wat zie ik nou? Het was echt levensgevaarlijk." "Zo'n scootmobiel rijdt maar vijftien kilometer per uur, terwijl er op de weg tachtig kilometer per uur wordt gereden", zegt Plateijn. "Het is ook een behoorlijk stuk voordat je weer van de weg af kunt, uiteindelijk kom je daar zelfs op de A67 uit. Ik weet niet waar hij naartoe wilde, maar het zag er niet best uit." Sommige auto's haalden de scootmobielrijder in. "Direct achter hem reed een auto met de alarmlichten aan, die bleef volgens mij wel achter hem rijden." Toen hij de scootmobiel zag, belde Fred meteen de politie. Afwachten hoe het afliep kon hij niet. "Ik ben doorgereden, want ik kon niet zomaar midden op de weg stoppen. Hopelijk heeft de politie hem van de weg gehaald en is het goed afgelopen." Een woordvoerder van de politie laat weten dat er inderdaad een melding is binnengekomen. "Een motoragent is erheen gegaan en heeft de hele weg afgereden, maar de man in de scootmobiel was al weg." "Hij heeft dus op de een of andere manier toch een veilig heenkomen gevonden", zegt de politie. "Misschien zelfstandig of met hulp van omstanders, maar dat weten we niet. Het verkeer reed alweer, dus de agent kon ook geen mensen aanspreken."||https://nos.nl/artikel/2442113-man-in-scootmobiel-veroorzaakt-file-op-provinciale-weg-bij-helmond
2022-08-26||Zes gewonden bij aanrijding bestelbus Brussels terras, bestuurder opgepakt|| De bestuurder van de bestelwagen die vanmiddag inreed op een terras in Brussel is opgepakt, meldt de VRT. Zes mensen raakten bij die aanrijding lichtgewond. Het incident gebeurde rond 13.00 uur in de Sint-Michielsstraat, een zijstraat van het winkelgebied de Nieuwstraat. De bestuurder sloeg daarna op de vlucht. Rond 16.30 uur werd hij in Antwerpen gearresteerd. Eerder werd de bestelbus al gevonden in Brussel, in de buurt van de plek waar de bestuurder op het terras inreed. Wat het motief is van de man is nog niet duidelijk. Volgens de VRT is hij geen onbekende van de politie. Uit voorzorg werd het dreigingsniveau voor een extremistische- of terreuraanslag voor Brussel tijdelijk opgeschroefd naar niveau 3 (ernstig). Nu de verdachte is opgepakt, is dat weer teruggegaan naar niveau 2. "Wij zaten gewoon op het terras te genieten. Plots kwam een witte bestelwagen met een razend tempo aangereden, slingerend van links naar rechts. In de andere straat heeft de bestuurder nog een terras geraakt en daarna is de bestelwagen in volle vaart weggereden", zegt een ooggetuige op Radio 1 van de VRT. Eerder meldde de krant HLN dat andere getuigen zeiden dat de verdachte "Allahoe akbar" riep, maar dat is inmiddels uit de berichtgeving verwijderd. De politie heeft niet bevestigd of de bewering van de getuigen klopt en het is niet duidelijk of er opzet in het spel is. De Belgische minister van Binnenlandse Zaken bedankt op Twitter de hulpdiensten voor de inzet: ||https://nos.nl/artikel/2442112-zes-gewonden-bij-aanrijding-bestelbus-brussels-terras-bestuurder-opgepakt
2022-08-26||Statushouders Utrecht hebben plek, sociale huurhuizen weer voor iedereen|| Woningzoekenden in de stad Utrecht kunnen vanaf komende maandag weer een sociale huurwoning krijgen. Het college van burgemeester en wethouders besloot eerder om zulke huizen tot half september alleen aan statushouders te geven, maar de stad kan alle 490 statushouders aan wie een huis was beloofd al een paar weken eerder opvangen. "We zijn heel blij dat we zo snel zo veel statushouders kunnen huisvesten, waardoor ook eerder dan verwacht weer woningen beschikbaar komen voor alle woningzoekenden", zegt wethouder Rachel Streefland (Asiel en Integratie). "Hiermee voldoen we aan de opdracht van het Rijk en ontlasten we de asielzoekerscentra en opvanglocaties in onder meer Ter Apel." De groep van 490 maakt deel uit van de in totaal 7500 statushouders van wie het Rijk wilde dat ze versneld worden opgevangen door gemeenten in het hele land. Utrecht was de eerste grote gemeente die gehoor gaven aan die oproep. De statushouders worden over de hele stad verspreid. Vorig jaar lukte het Utrecht nog niet om het wettelijk verplichte aantal statushouders op te vangen door een tekort aan woningen. Vandaag werd bekend dat het kabinet gemeenten in het hele land bereid heeft gevonden woningen te leveren voor 20.000 statushouders. De versnelde opvang van duizenden statushouders is hard nodig, nu asielzoekerscentra overvol zitten en bij het aanmeldcentrum in Ter Apel vele honderden asielzoekers buiten slapen vanwege ruimtegebrek.||https://nos.nl/artikel/2442104-statushouders-utrecht-hebben-plek-sociale-huurhuizen-weer-voor-iedereen
2022-08-26||Een van de zes ontkoppelde reactoren in Zaporizja weer verbonden met stroomnet Oekraïne|| Een van de zes reactoren in de kerncentrale in Zaporizja die gisteren werden losgekoppeld van het Oekraïense stroomnet, is weer verbonden aan het netwerk, meldt persbureau Reuters. Eerder liet het persbureau op basis van het Oekraïense staatskernbedrijf Energoatom al weten dat er geen problemen waren met de machines en veiligheidssystemen in de centrale. Gisteren ontstond er brand in de buurt van de kerncentrale, waarop de reactoren uit veiligheidsoverwegingen werden ontkoppeld. Het gebied is de afgelopen weken herhaaldelijk getroffen door beschietingen. Oekraïne en Rusland gaven telkens elkaar de schuld van de aanvallen. Dat is ook nu het geval: Zelensky en Russische functionarissen wezen met de vinger naar elkaar. De centrale wordt bemand door Oekraïens personeel, maar wordt sinds maart bezet door Rusland. Zelensky liet in zijn dagelijkse videoboodschap weten dat Oekraïne en Europa zijn ontsnapt aan een nucleaire ramp. "Elke minuut dat er Russische troepen bij de kerncentrale zijn is er een kans op een wereldwijde kernramp." De centrale is de grootste van Europa en produceerde 20 procent van de elektriciteit in Oekraïne, tot Rusland in februari het land binnenviel. Toezichthouder de Internationale Atoomagentschap (IAEA) heeft voorgenomen de centrale in de toekomst te gaan inspecteren. Het is nog onduidelijk wanneer de inspectie plaatsvindt.||https://nos.nl/artikel/2442100-een-van-de-zes-ontkoppelde-reactoren-in-zaporizja-weer-verbonden-met-stroomnet-oekraine
2022-08-26||Kabinet wil asielcrisis oplossen met 20.000 plekken en meer geld|| Gemeenten zijn bereid de komende maanden woonruimte voor 20.000 statushouders beschikbaar te stellen voor asielzoekers met een verblijfsvergunning. Dat blijkt uit het conceptstuk dat de NOS heeft ingezien, waar RTL Nieuws als eerste over berichtte. Kabinet en gemeenten onderhandelden de afgelopen dagen over het akkoord. Gisteren werd het besproken in het Veiligheidsberaad en is dat akkoord gegaan. Op dit moment praat de ministerraad er over. Het conceptakkoord gaat alleen over de opvang van asielzoekers, niet over de instroom. Maatregelen als een asielstop komen er niet in voor. Staatsecretaris Van der Burg zei vanmorgen nogmaals dat een asielstop niet mogelijk is, omdat Nederland geen eiland is en we gebonden zijn aan internationale verdragen. Wel praat het kabinet vandaag over mogelijkheden om de instroom terug te dringen, zoals bijvoorbeeld het tijdelijk beperken van de mogelijkheden voor gezinshereniging. Asielzoekers met een vergunning zitten nu te lang in de asielopvang door het huizengebrek. De opvangplekken zitten daardoor overvol. In aanmeldcentrum Ter Apel slapen al dagen mensen buiten wegens een tekort aan opvangplekken. Het kabinet trekt de komende jaren 730 miljoen uit om de opvangcrisis te bestrijden. Het geld is onder meer bestemd voor noodopvang, huisvesting, flexwoningen, inburgering en de aanpak van overlastgevers. Een deel van het geld kunnen gemeenten gebruiken om het aantal flexwoningen versneld op te voeren. Dat moet leiden tot meer prefab-woningen en containerwoningen, waarbij is afgesproken dat één derde van het aantal woningen naar statushouders moet gaan. Daarnaast gaat het percentage van reguliere sociale huurwoningen dat naar statushouders moet gaan tijdelijk omhoog: dat was vijf procent en wordt tot januari (landelijk gezien) tijdelijk twaalf procent. En verder moeten tussenvoorzieningen als hotels en boten bijdragen aan het realiseren van 20.000 extra plekken. Nederland kampt al weken met een steeds groter wordende opvangcrisis. Vooral bij aanmeldcentrum in Ter Apel is de situatie schrijnend en slapen mensen al dagen buiten. Staatssecretaris Van der Burg (Asielzaken) zei vanmorgen dat ook vanavond zeer waarschijnlijk nog mensen buiten slapen. Voor het eerst in de geschiedenis is de internationale hulporganisatie Artsen zonder Grenzen in Nederland in actie gekomen en met een team naar Ter Apel gegaan om zorg te leveren aan asielzoekers die buiten de poort moeten blijven. Het kabinet wil het buitenslapen zo snel mogelijk oplossen en werkt aan een tweede locatie in de buurt van Ter Apel, in een nabijgelegen gemeente.||https://nos.nl/collectie/13898/artikel/2442099-kabinet-wil-asielcrisis-oplossen-met-20-000-plekken-en-meer-geld
2022-08-26||Oud-vluchtelingen helpen in Ter Apel: 'Ik voel wat zij voelen'|| Vrijwilligers zijn bij het overvolle aanmeldcentrum in Ter Apel bezig vluchtelingen buiten de hekken te helpen. Zeker 700 mensen sliepen afgelopen nachten buiten. De vrijwilligers delen eten uit en bieden een luisterend oor. Onder hen zijn ook mensen die in het verleden zelf huis en haard verlieten. "Dat iemand naar je luistert is soms het allerbelangrijkst in zo'n situatie", zegt de 30-jarige Emil Srush. Hij vluchtte als kind met zijn ouders uit Azerbeidzjan en woont tegenwoordig in Groningen. Voor hulporganisatie MiGreat deelde hij deze week eten uit aan vluchtelingen bij het aanmeldcentrum. Onder meer vanwege zijn achtergrond zet Srush, die dj is, zich in voor asielzoekers in Ter Apel. "Ik voel wat zij voelen. Ik weet waar ze vandaan komen en wat ze meemaken." Zijn vriendin is uit Oekraïne gevlucht, waardoor het volgens hem nog dichterbij komt. "Daarnaast wil ik gewoon laten zien dat ik een mens ben. Dat we allemaal mensen zijn en dat iedereen het recht heeft om eerlijk behandeld te worden. Daar is in Ter Apel geen sprake van." De 51-jarige Palestijn Jawad Dababsi stond deze week samen met zijn 43-jarige Syrische vrouw Fatima Nouh eten te maken voor de vluchtelingen. "Deze mensen verdienen in ieder geval de basisbenodigdheden en daar hoort goed eten bij." Het echtpaar ziet de situatie in Ter Apel met lede ogen aan. "Toen wij zeven jaar geleden in Nederland aankwamen, werden we opgevangen in sporthallen. Dat is misschien ook niet ideaal, maar we kregen alles wat we nodig hadden: een bed, douche en goed eten. Daar zijn we nog steeds heel dankbaar voor", zegt Dababsi. Hij zou graag zien dat de vluchtelingen die nu buiten slapen dezelfde steun van de overheid krijgen als hij en zijn vrouw destijds. "Zo kennen wij Nederland niet, en dat maakt ons verdrietig. Het moet toch mogelijk zijn in elke gemeente opvangplekken te regelen?" Dababsi zegt dat hij en zijn vrouw na aankomst een goed contact met Nederlanders hadden. "Ze nodigden ons uit bij hen thuis en we deden samen aan sport. Dat gaf ons het gevoel dat we welkom waren."  Het echtpaar helpt de vluchtelingen omdat ze zich met hen verbonden voelen. Ze weten wat het betekent om geen huis te hebben, zegt Fatima Nouh. Dj Srush hoort vooral wanhoopskreten als hij met de vluchtelingen in Ter Apel spreekt. Mensen zeggen dat ze het 's nachts koud hebben. Dat raakt hem. "Ik laat ze weten dat ze niet alleen zijn. Daar heb ik ook veel aan gehad toen ik net in Nederland was. De eenzaamheid doet vaak het meeste pijn." Ook Dababsi en zijn vrouw proberen de vluchtelingen gerust te stellen. "Ik vertel ze dat ze geduld moeten hebben, en dat er waarschijnlijk snel een oplossing komt", zegt hij. Mensen die hij spreekt zijn vaak verdrietig en wanhopig. "Als ze met ons praten, merk ik dat ze wat kalmeren. Het is fijn dat wij iets voor ze kunnen betekenen." Srush vindt de situatie in Ter Apel onmenselijk en onbegrijpelijk. "Toen wij in Nederland aankwamen was het beter geregeld. We hadden vrij snel een dak boven ons hoofd en kregen de kans om te integreren. Ik snap niet dat het de overheid nu niet lukt." Directeur Roos Ykema van MiGreat zegt dat bij ter Apel meer mensen met een vluchtelingenachtergrond helpen. "Zij weten beter dan anderen wat het betekent om overgeleverd te zijn aan de grillen van de overheid en andere instanties." Daarnaast helpen ze met vertalen en geven ze mensen die wachten hoop. "De mensen zonder status zien een landgenoot die Nederlander is geworden. Dat werkt vaak geruststellend." Samen met een team maakt Ykema sinds deze week eten voor mensen bij het aanmeldcentrum. "Dit probleem moet zo snel mogelijk worden opgelost. Er moet kleinschalige opvang komen op verschillende plekken in het land, want dit is mensonterend." In de minsterraad wordt vandaag gesproken over de opvangproblemen. In de loop van de dag wordt duidelijk wat het kabinet gaat doen om de crisis het hoofd te bieden. De situatie van de mensen die voor de poort wachten: ||https://nos.nl/collectie/13898/artikel/2442098-oud-vluchtelingen-helpen-in-ter-apel-ik-voel-wat-zij-voelen
2022-08-26||Jetten blijft erbij: gemeente moet duurder gascontract sluiten zonder Russisch gas|| Minister Jetten voor Klimaat en Energie blijft erbij dat gemeenten die gas kopen bij het Russische staatsbedrijf Gazprom per 1 oktober een andere gasleverancier moeten hebben. Hij erkent dat die gemeenten daardoor op hoge kosten worden gejaagd, "maar dat is de prijs die je moet betalen voor het niet langer vullen van de schatkist van een oorlogszuchtige dictator". Zo'n 120 gemeenten zijn naarstig op zoek naar een nieuwe gasleverancier om het stadhuis, de sporthallen of het zwembad te verwarmen. Ze moeten hun contract met Gazprom verbreken. Maar vaak hebben ze destijds bij het afsluiten van contract een lage prijs afgesproken. Een nieuw contract bij een andere leverancier is door de enorm gestegen gasprijzen fors duurder, klagen ze. Bovendien bestaat de kans dat er uiteindelijk nog steeds van oorsprong Russisch gas geleverd wordt, bleek gisteravond in Nieuwsuur. Volgens Jetten is dat niet helemaal waar. In het Europese sanctiepakket tegen Rusland staat dat in nieuwe contracten maximaal 10 procent Russisch gas mag zitten. "Het is dus niet helemaal te voorkomen dat er toch geld naar Poetin gaat, maar het is wel veel minder." Het stoppen met Russisch gas doet volgens de minister "iedereen pijn". Hij wijst erop dat ook de gemeenten eerder dit jaar vooraan stonden om op te roepen tot sancties na de inval in Oekraïne. Gemeenten die nu grote moeite hebben om een nieuw contract af te sluiten, kunnen van Jetten een ontheffing krijgen. "Sommige gemeenten hebben dat ook al gevraagd." Het gaat wel om een tijdelijke ontheffing, voor maximaal een paar maanden. Dan moet de gemeente het contract met Gazprom verbroken hebben en een nieuwe leverancier hebben gevonden.||https://nos.nl/artikel/2442097-jetten-blijft-erbij-gemeente-moet-duurder-gascontract-sluiten-zonder-russisch-gas
2022-08-26||Bezoekers Mysteryland gewaarschuwd: steeds meer zakkenrollers actief|| De politie roept bezoekers van het festival Mysteryland op om goed op hun telefoon te letten. Zakkenrollers slaan steeds vaker toe op grote evenementen en richten zich daarbij vooral op mobiele telefoons. Onder rondtrekkende bendes gaan lijsten rond van evenementen. Daar staat onder meer Mysteryland op, dat dit weekend wordt gehouden in Vijfhuizen. De politie adviseert mensen zogeheten locatiesoftware te installeren of aan te zetten, zoals Find my iPhone en Find my device. De kans om een toestel te vinden is dan groter. Dankzij de software heeft de politie de afgelopen tijd meerdere verdachten van zakkenrollen kunnen aanhouden. "De zakkenrollers verzamelen de telefoons op een centraal punt", zegt een woordvoeder. "Daar zetten ze de toestellen uit en sturen ze die naar het buitenland om ze daar te verkopen. In de eerste uren hebben we nog een kans om de gestolen telefoons te traceren, daarna wordt het een lastig verhaal." Dit jaar is ruim 6900 keer aangifte gedaan van zakkenrollen. Dat is al meer dan in heel 2021, al komt dat volgens de politie mede doordat er toen minder evenementen waren vanwege corona. De politie zegt dat er opvallend veel diefstallen zijn op evenementen. Op Koningsdag werd 182 keer aangifte gedaan van zakkenrollen en bij de Pride ging het om ruim 300 aangiftes. In de dagen daarvoor ging het om vijftien tot twintig aangiftes per dag.||https://nos.nl/artikel/2442096-bezoekers-mysteryland-gewaarschuwd-steeds-meer-zakkenrollers-actief
2022-08-26||Eigenaar wil asielhotel Albergen toch niet verkopen, COA stapt naar rechter|| De eigenaar van het hotel in Albergen waar het Centraal Orgaan opvang asielzoekers (COA) asielzoekers wil opvangen, wil het koopcontract laten ontbinden. Het COA wil dat de verkoop doorgaat en stapt naar de rechter. Maandag dient een kort geding. "De enorme druk op de capaciteit van het COA maakt dat elke plek telt", twittert een woordvoerder van de opvang. "Het COA heeft daarom een kort geding aangespannen om de koop door te zetten." Het is voor het eerst dat de regering zonder toestemming van de gemeente een vergunning wil afgeven voor de komst van een azc. De gemeente Tubbergen, waar Albergen onder valt, werd daar naar eigen zeggen door overvallen. Omwonenden kondigden aan het hotel zelf te willen kopen om te voorkomen dat er migranten kunnen worden gehuisvest, maar dat bleek al aan het COA verkocht. De aankondiging van de komst van een asielzoekerscentrum leidde tot onrust bij bewoners van Albergen. Er werd meerdere dagen geprotesteerd en een openbare raadsvergadering georganiseerd. Daarbij was ook staatssecretaris Van der Burg voor Asiel en Migratie aanwezig. De eigenaar zegt volgens RTV Oost door het COA te zijn "misleid en bedrogen". Het is niet duidelijk op welke manier dat zou zijn gebeurd. Het COA en de eigenaar sloten 12 augustus een koopovereenkomst over het hotel, dat al drie jaar te koop stond. Het COA heeft naar eigen zeggen in juni al het voornemen kenbaar gemaakt om 200 asielzoekers in het pand te huisvesten. Daar zou de hoteleigenaar niet afwijzend op hebben gereageerd. Afgelopen woensdag kreeg het COA een brief van de advocaat van de hoteleigenaresse dat zij de koopovereenkomst heeft verscheurd met beroep op dwaling en bedrog. Indien de hoteleigenaresse niet meewerkt aan de overdracht, zal het COA de rechter verzoeken om haar een dwangsom van 150.000 euro op te leggen.||https://nos.nl/collectie/13898/artikel/2442093-eigenaar-wil-asielhotel-albergen-toch-niet-verkopen-coa-stapt-naar-rechter
2022-08-26||Eerste onderzoek naar Nederlandse verzetsgroep uit tijd Koude Oorlog|| Er komt een verkennend onderzoek naar de archieven van Stay Behind, een geheime Nederlandse verzetsgroep uit de tijd van de Koude Oorlog. De ministeries van Defensie en Algemene Zaken hebben opdracht gegeven voor het onderzoek, meldt de Volkskrant. Nabestaanden en leden van de verzetsgroep dringen al jaren aan op een onderzoek. Ze willen weten wat er in de archieven van verschillende overheidsorganisaties te vinden is over Stay Behind. Het Nederlands Instituut voor Militaire Historie (NIMH) gaat nu op zoek naar getuigen, bekijken welke informatie te vinden is en welke informatie openbaar kan worden gemaakt. Dat moet in oktober afgerond zijn. Daarna wordt bepaald of er een uitgebreid onderzoek komt. De Stay Behind-organisatie bestond tussen 1945 en 1992 en werd opgericht om bij een inval van de Sovjet-Unie het gewapend verzet te vormen. Honderden burgers waren lid van de groep. De vroegere Binnenlandse Veiligheidsdienst (BVD) en de ministeries van Defensie en Algemene Zaken hadden de leiding. Burgers werden in het geheim gerekruteerd, kregen af en toe training en mochten hun familie niets over hun werk vertellen. Dat veroorzaakte in veel gezinnen flinke spanningen. Stay Behind verstopte op tientallen plekken in het land zware wapens. Uit een van die depots werden in de jaren negentig wapens gestolen. Ze kwamen in handen van de Amsterdamse criminelen Sam Klepper en John Mieremet, maar vanwege het geheime karakter van de verzetsgroep hield de overheid de diefstal stil. Nabestaanden vragen al jaren om opening van zaken en erkenning van de overheid, maar dat kwam pas nadat de Volkskrant in 2017 over de verzetsgroep had gepubliceerd. Begin vorig jaar bedankten premier Rutte en minister Bijleveld de oud-leden en hun nabestaanden voor het eerst namens de Nederlandse regering.||https://nos.nl/artikel/2442088-eerste-onderzoek-naar-nederlandse-verzetsgroep-uit-tijd-koude-oorlog
2022-08-26||Van der Burg: ook vanavond slapen er nog mensen buiten in Ter Apel|| Op het voorterrein van het aanmeldcentrum voor asielzoekers in Ter Apel zullen ook vanavond zeer waarschijnlijk nog mensen buiten slapen. Staatssecretaris Van der Burg (Asielzaken) heeft bij het begin van de ministerraad gezegd dat het vrijwel zeker niet zal lukken om het terrein leeg te krijgen. Burgemeester Schuiling van Groningen, voorzitter van de Veiligheidsregio Groningen, heeft het kabinet een ultimatum gesteld dat de buitenslapers uiterlijk vandaag elders ondergebracht moeten worden. Van der Burg heeft een aantal gemeenten gevonden om mensen op te vangen. Zo worden er 150 met spoed overgebracht naar Apeldoorn. Dat geeft verlichting, maar niet genoeg om alle mensen aan de poorten van Ter Apel vanavond ergens anders te laten slapen. Van der Burg toonde zich "heel erg blij" met het aanbod van Apeldoorn. Ook in Doetinchem gaat volgens hem dit weekend een extra opvang open. "Het voorterrein had wat mij betreft gisteren al leeg moeten zijn, het had nooit zover mogen komen." Het is tot nu toe erg moeilijk om gemeenten te bewegen asielzoekers op te vangen. Dat er nu toch gemeenten een aanbod doen had voor de staatssecretaris wel wat eerder mogen gebeuren. "Maar nu ziet iedereen de schrijnende beelden." Vicepremier Kaag noemde het vanmorgen "mensonterend dat mensen in een land als Nederland buiten moeten slapen". Minister De Jonge (Volkshuisvesting) noemde de situatie in Ter Apel "onverteerbaar". "We zúllen met een oplossing moeten komen." In het kabinet wordt vandaag gesproken over een uitgebreide overeenkomst met de gemeenten om te komen tot een betere asielopvang. Met die deal zijn volgens de Vereniging Nederlandse Gemeenten (VNG) honderden miljoenen euro's gemoeid. Theo Weterings van de VNG zei gisteravond in Nieuwsuur dat het kabinet dat geld zou moeten uittrekken om op verschillende plekken in het land flexibele opvang te realiseren. Die moet dan niet afgebouwd worden als de asielinstroom tijdelijk minder wordt, maar ook kunnen worden ingezet voor de huisvesting van arbeidsmigranten of jongeren die onderdak zoeken.||https://nos.nl/collectie/13898/artikel/2442086-van-der-burg-ook-vanavond-slapen-er-nog-mensen-buiten-in-ter-apel
2022-08-26||Marsbodem vol verrassingen, blijkt uit eerste resultaten Perseverance|| De eerste resultaten van Marsrover Perseverance verrasten de wetenschappers die ze analyseerden, meldt NASA. De bodem van de rode planeet blijkt op de onderzoeksplek anders te zijn samengesteld dan men verwachtte. Perseverance landde vorig jaar februari in de Jezerokrater, een plek die gekozen was omdat er ooit water moet hebben gestroomd. Hier wordt met zeven verschillende instrumenten de bodem bestudeerd om te ontdekken hoe die werd gevormd. Daarbij wordt ook gespeurd naar sporen van leven dat er misschien millennia geleden is geweest. Omdat er 3,5 miljard jaar geleden water was in dit gebied, vermoedden de onderzoekers dat de bodem hier uit sediment zou bestaan. Dat gesteente ontstaat door het bezinken van door het water meegevoerde zand en modder. In plaats daarvan trof Perseverance lavagesteente. "Het sediment moet weg geërodeerd zijn", speculeert een van de wetenschappers. "We weten dat de krater ooit een meer was en er dus sediment moet zijn afgezet, maar de rover heeft daar geen bewijs voor teruggevonden." Dat er een andere bodem werd aangetroffen dan verwacht heeft voordelen en nadelen. Positief is dat het lavagesteente makkelijker te dateren is en dus gedetailleerder kan worden beschreven hoe de grond zich vormde. Nadeel is dat sporen van eventueel leven er minder goed in bewaard worden. Perseverance heeft twaalf bodemmonsters ter grootte van krijtjes opgeslagen voor verder onderzoek. Het is de bedoeling dat die en nog zo'n dertig andere in 2033 worden teruggehaald naar aarde, zodat ze hier nog beter kunnen worden bestudeerd. Een ander instrument van Perseverance had nog een verrassing in petto voor de wetenschappers: met de grondrader van de rover ontdekten ze dat het gesteente onder de Marsoppervlakte hier een helling van 15 graden heeft. Daarmee is de bodem complexer dan men dacht. Mogelijk ontstond deze rotsformatie doordat er lava stolde aan de oppervlakte, maar het is ook mogelijk dat het om een nog oudere rivierbeding onder het verdampte kratermeer gaat. "De geschiedenis van de kraterbodem is gecompliceerder dan we anticipeerden", concludeert een van de onderzoekers. "We hadden een horizontale ondergrond verwacht." Met de grondradar kan Perseverance zo'n 15 meter onder de grond kijken. Door te meten hoe een signaal terugkomt dat de rover in de bodem zendt, kunnen wetenschapper analyseren hoe de ondergrond is samengesteld.||https://nos.nl/artikel/2442079-marsbodem-vol-verrassingen-blijkt-uit-eerste-resultaten-perseverance
2022-08-26||Nat van Beverly Hills, 90210's Peach Pit overleden|| Acteur Joe E. Tata is op 85-jarige leeftijd overleden. Hij speelde als Nat Bussichio mee in 243 afleveringen van de tienersoap Beverly Hills, 90210. Als eigenaar de hangplek Peach Pit was hij een vaderfiguur voor veel jongeren uit de cast. "Het was een van de vrolijkste mensen met wie ik ooit gewerkt heb", reageert hoofdrolspeler Ian Ziering op de dood van Tata. "Hij was even genereus met zijn wijsheid als met zijn vriendelijkheid." De serie draait om de familie Walsh die van het brave Minnesota naar het puissant rijke Beverly Hills verhuist. Zoon Brandon uit het gezin vindt een baantje bij de Peach Pit, waar zijn vrienden vaak samenkomen. Nat was daar altijd op de achtergrond aanwezig, maar kreeg soms ook prominentere verhaallijnen, zoals een hartaanval, een huwelijk en zijn verdriet over een diefstal van geld door Dylan (Luke Perry). Tata was gedurende het hele verloop van de serie te zien, van 1990 tot 2000. Ook kwam hij enkele keren terug voor de spin-offserie 90210, die vanaf 2008 vijf seizoenen liep. Joe Tata had een lange staat van dienst als bijrolacteur op televisie. Hij begon in 1960 met een rolletje in de detective Peter Gunn, waarna onder vele anderen Hogan's Heroes, Mission: Impossible en Charmed volgden. Ook was hij meerdere keren te zien in de Batman-tv-serie als naamloos hulpje van de schurk Penguin. De familie heeft geen doodsoorzaak bekendgemaakt. Wel was bekend dat er in 2018 alzheimer bij hem was vastgesteld.||https://nos.nl/artikel/2442078-nat-van-beverly-hills-90210-s-peach-pit-overleden
2022-08-26||Schiphol maakt winst in eerste halfjaar 2022|| Schiphol heeft afgelopen half jaar zo'n 65 miljoen euro winst gemaakt. In de eerste helft van vorig jaar had de luchthavengroep nog 140 miljoen euro verlies geleden. Het bedrijf zegt de resultaten onder meer te danken aan de terugkeer van reizigers, goede resultaten uit investeringen en de overheidssteun die het bedrijf heeft ontvangen. Het aantal passagiers is in de eerste helft van dit jaar met 359 procent gestegen tot ruim 27 miljoen. Dat zijn er ruim vier keer zoveel als vorig jaar, toen er door corona minder gevlogen werd. Wel zijn het er nog altijd zo'n tien miljoen minder dan vóór corona, in het eerste halfjaar van 2019. Voor het gehele jaar verwacht Schiphol tussen de 51 en 55 miljoen reizigers te ontvangen. Schiphol Group doet het dus beter, maar is nog lang niet terug op het niveau van voor de coronajaren. Of het herstel verder doorzet is volgens Schiphol ook onzeker. De luchthavengroep gaat ervan uit dat onzekerheden als inflatie en een mogelijke recessie voor de rest van 2022 blijven bestaan. Daarnaast kampt het bedrijf met personeelstekort op de luchthavens. Het tekort aan bijvoorbeeld beveiligers en bagagepersoneel heeft afgelopen maanden tot lange wachtrijen, geschrapte vluchten en verloren koffers geleid. Als gevolg daarvan gaat Schiphol Group reizigers compenseren voor de vertragingen die ze hebben opgelopen. Schiphol-topman Dick Benschop daarover: "Tot nu toe hebben we 2600 claims binnengekregen. Zo'n 200 per dag. Voor de eerste tien claims hebben we gisteren de betaalopdracht uitgedaan, die mensen krijgen vandaag geld. Dat willen we allemaal goed en snel doen." Hoeveel miljoen euro's Schiphol daarvoor uittrekt, wil of kan het bedrijf niet zeggen. Om het personeelstekort op te lossen heeft het bedrijf twee banenmarkten georganiseerd en een nieuw sociaal akkoord gesloten met vakbonden FNV en CNV. De onderneming probeert in de krappe arbeidsmarkt nieuwe werknemers te lokken en bestaande te behouden met betere arbeidsvoorwaarden en het geven van twee toelages. Had Schiphol - nu er toch winst is gemaakt - niet miljoenen euro's extra moeten uittrekken voor meer beveiligers? "Zo simpel is het niet. Het is geen geldkwestie", aldus topman Benschop in een toelichting. "We hebben hard mensen geworven, in alle hoeken en gaten van de arbeidsmarkt gezocht. Maar dát is de beperkende factor, niet het geld." De beveiligingsbedrijven op Schiphol hebben inmiddels 200 nieuwe mensen in dienst genomen, maar er staan nog 300 vacatures open. Volgens Benschop wordt ook geprobeerd om mensen met een contract meer uren per week te laten werken. Of Schiphol ooit de beveiliging weer helemaal in eigen hand houdt - en stopt met uitbesteden - wil Benschop niet zeggen. "Met de beveiligingsbedrijven zijn we in gesprek over de toekomst." Het probleem van de koffers zonder eigenaar is nog niet verdwenen. Benschop: "We zetten tientallen mensen in om de koffers weer bij de eigenaar te krijgen. Het is een hele klus. Maar we zijn de berg koffers aan het wegwerken." Of de onderneming ooit weer op het niveau van voor de pandemie kan komen blijft de vraag. Schiphol blijft rekening houden met mogelijke reisbeperkingen als gevolg van de ontwikkeling van covid, het economische herstel van de wereldeconomie en bijhorende opschaalproblemen. Ook zijn er de plannen van het kabinet. Het kabinet wil namelijk dat Schiphol Airport het maximum aantal vluchten terugbrengt van 500.000 per jaar naar 440.000 per jaar vanaf november 2023. Dat moet omdat het bedrijf niet voldoet aan stikstofregels en normen over geluidsoverlast. Over de overlast zegt het bedrijf dat de geluidsmetingen in het afgelopen halfjaar zijn verbeterd.||https://nos.nl/artikel/2442076-schiphol-maakt-winst-in-eerste-halfjaar-2022
2022-08-26||Duet met Elton John is eerste muziek van Britney Spears sinds 2016|| Britney Spears heeft voor het eerst sinds 2016 nieuwe muziek uitgebracht. Hold me closer met Elton John is een dancenummer dat sterk leunt op Tiny Dancer en enkele andere nummers van de Britse zanger. Het is ook de eerste keer dat de 40-jarige Spears muzikaal van zich laat horen sinds ze november vorig jaar na 13 jaar werd vrijgesteld van curatele. Doordat John en Spears tegelijk zingen en het nummer veel echo heeft, is het moeilijk vast te stellen hoe de stem van Spears zich de afgelopen jaren heeft ontwikkeld. Beluister hier het nummer: "Het is verdomd cool dat ik zing met een van de meest klassieke mannen van onze tijd", reageerde Spears over de samenwerking in een verklaring. "Ik ben overweldigd. Het is heel belangrijk voor me." "Ik ben dol op haar en ben verrukt over wat we samen hebben gemaakt", zei John. Hij zei dankbaar te zijn met Spears te hebben samengewerkt en noemde haar een van de grootste popsterren allertijden. "Ze klinkt fantastisch." John en Spears leerden elkaar in 2014 kennen op een Oscarfeestje. Eerder deze zomer maakten ze bekend dat ze samen een nummer hadden opgenomen. John gaf bezoekers van een Frans restaurant eerder deze week een voorproefje. Daardoor was al bekend dat het nummer deed denken aan zijn eerdere samenwerking met Dua Lipa: samen verwerkten zij klassiekers als Rocket Man en Sacrifice tot de top-5-hit Cold Heart. Of Spears van plan is nog meer muziek uit te brengen, is niet duidelijk. Eerder zei ze de muziekwereld de rug te willen toekeren. "Mensen weten niet wat voor vreselijke dingen me zijn aangedaan", schreef ze op Instagram. "Ik ben bang voor de mensen en die business." Kort voor de single uitkwam, deactiveerde de zangeres haar Instagramaccount. "Ik ontdek dat elke dag een schone lei kan zijn om een beter persoon te worden en te doen wat me blij maakt", twitterde ze dezelfde dag. "Ik kies voor geluk vandaag."||https://nos.nl/artikel/2442071-duet-met-elton-john-is-eerste-muziek-van-britney-spears-sinds-2016
2022-08-26||Treinverkeer in Zuid-Holland ligt plat, gevolgen voor hele land|| In Zuid-Holland ligt een groot deel van het treinverkeer plat door een staking bij NS. Mensen die in, van of naar Zuid-Holland willen reizen, krijgen het dringende advies om alternatief vervoer te kiezen of de reis uit te stellen. Het NS-personeel voert deze dagen een estafettestaking omdat de cao-onderhandelingen zijn vastgelopen. Woensdag werd er in het noorden van het land al gestaakt. De staking heeft gevolgen voor reizigers in het hele land, waarschuwt NS, omdat treinverbindingen in Zuid-Holland belangrijk zijn voor andere verbindingen in het land. "Dit betekent dat reizigers rekening moeten houden met langere reistijden en vaker overstappen", schrijft de NS op de site. Een woordvoerder van het vervoersbedrijf zegt dat het rustig is op de stations Den Haag, Rotterdam en Leiden. "Het lijkt erop dat de meeste mensen toch wel op de hoogte zijn dat er vandaag gestaakt wordt". De staking heeft gevolgen in de rest van het land, maar het is te overzien, aldus de NS. Zo rijden bijvoorbeeld in Den Haag bijna geen treinen: De vervoerder raadt mensen aan om de reisplanner op de site in de gaten te houden voor de actuele situatie op het spoor. Treinen van andere vervoerders in Zuid-Holland rijden vandaag wel gewoon. Verder heeft de staking ook gevolgen voor een deel van het internationale treinverkeer. De treinen tussen Amsterdam en Brussel rijden onregelmatig. De Thalys richting Parijs en de Eurostar richting Brussel/Londen ondervinden waarschijnlijk geen hinder van de staking. Schiphol raadt mensen aan om rekening te houden met extra reistijd richting de luchthaven en roept automobilisten op om zoveel mogelijk samen te reizen. Het vliegveld heeft extra verkeersregelaars ingezet zodat het verkeer goed blijft doorstromen. Vooralsnog zijn er geen gevolgen merkbaar van de treinstakingen op Schiphol. Komende maandag is de volgende staking bij NS: dan leggen medewerkers in het noordwesten van het land het werk neer.||https://nos.nl/artikel/2442070-treinverkeer-in-zuid-holland-ligt-plat-gevolgen-voor-hele-land
2022-08-26||Resten uit drooggevallen meer bij Las Vegas geïdentificeerd|| De Amerikaanse politie heeft voor het eerst menselijke resten geïdentificeerd die zijn gevonden in drooggevallen delen van Lake Mead bij Las Vegas. Vanwege de droogte werden daar de afgelopen tijd vier keer overblijfselen van onbekende personen gevonden.  De botten die op 7 mei werden gevonden behoren toe aan een 42-jarige man uit Las Vegas die in augustus 2002 verdween. De politie kon nog niet bekendmaken hoe hij om het leven is gekomen, maar hij raakte destijds vermist nadat hij van een boot was gesprongen en waarschijnlijk verdronken. De politie kon de botten identificeren dankzij dna-onderzoek.  Doordat Lake Mead door extreme droogte nog slechts voor een kwart gevuld is, komen er allerlei zaken boven water die jarenlang uit het zicht bleven. Zo werd er op 1 mei een lichaam met kogelwonden gevonden in een roestig vat. Plaatselijke media speculeerden dat dit lijk mogelijk iets te maken heeft met maffiapraktijken in de gokstad. Andere resten behoren mogelijk toe aan een 56-jarige veteraan die in 2004 verdronk toen hij zijn vrouw van de verdrinkingsdood redde. Hij zou bij die redding een hartaanval hebben gekregen en zijn lichaam werd nooit teruggevonden. ||https://nos.nl/artikel/2442069-resten-uit-drooggevallen-meer-bij-las-vegas-geidentificeerd
2022-08-26||Wekdienst 26/8: Treinstaking in het westen van het land • Halfjaarcijfers Schiphol|| Goedemorgen! In het westen van het land leggen medewerkers van de NS hun werk neer en Schiphol - de afgelopen maanden geplaagd door lange wachtrijen - presenteert de halfjaarcijfers. Eerst het weer: enkele regen- en onweersbuien trekken van west naar oost over het land. In de loop van de dag wordt het droger en breekt de zon nog even flink door. Er waait een matige noordenwind en het voelt broeierig aan met 22 tot 25 graden. Het weekend verloopt droog met 22 graden. Ga je de weg op? Hier vind je het overzicht van de werkzaamheden. En bekijk hier de dienstregeling voor het spoor. Honderdvijftig asielzoekers die al meerdere nachten buiten moesten slapen bij het aanmeldcentrum in Ter Apel, zijn gisteravond met bussen naar twee sporthallen in Apeldoorn gebracht. Dat meldt de Stentor. In de hallen kunnen ze maximaal vier dagen blijven, daarna moeten ze volgens de krant naar Doetinchem. Het COA vroeg Apeldoorn woensdag om met spoed noodopvang voor 150 asielzoekers voor maximaal vier nachten. Apeldoorn gaf vanwege de 'onhoudbare situatie in Ter Apel' gehoor aan die oproep. Op de A6 knipperen de lichtmasten. Rijkswaterstaat weet nog niet wat de oorzaak van deze ongewenste lichtshow is, en werkt aan een oplossing. Fijne vrijdag!||https://nos.nl/artikel/2442065-wekdienst-26-8-treinstaking-in-het-westen-van-het-land-halfjaarcijfers-schiphol
2022-08-26||Nick & Simon stoppen komend voorjaar als popduo|| De Nederlandse pop-artiesten Nick Schilder (38) en Simon Keizer (38) stoppen komend voorjaar als het muzikale duo Nick & Simon, na 17 jaar samen. Door deze stap zou er meer ruimte moeten komen voor "individuele creativiteit" en "al langer gekoesterde solo-aspiraties", zo melden de zangers in een verklaring op hun site. De afgelopen maanden waren er in de Nederlandse showbizz-media al veel geruchten over een mogelijke breuk tussen de populaire zangers: zo zouden ze in tv-optredens nauwelijks interactie met elkaar hebben, los van elkaar naar optredens afreizen en al vooral bezig zijn met hun solocarrières. Voordat ze in april definitief stoppen, komt er onder het motto Nu of ooit nog een afscheidstournee langs onder meer Zwolle, Alkmaar en Hengelo. Twee van de drie laatste optredens in het Rotterdamse Ahoy zijn inmiddels uitverkocht.  De twee blijven wel samen tv-programma's maken. Ook brengen ze dit najaar een verzamelalbum met hun hitsingles uit. Het Volendamse duo werd sinds 2006 bekend met singles als Kijk Omhoog, Pak Maar M'n Hand en Rosanne. Tien van hun albums haalden de bovenste plek in de Album Top 100, zes van hun albums kregen een platina status. Dat wil zeggen dat ze minstens 40.000 keer verkocht werden. De single 'Julia' uit 2013: Nick en Simon waren geregeld samen te zien op tv, zoals in Beste Zangers en The Voice. Ook maakte het duo eigen reisprogramma's samen met goede vriend Kees Tol, eveneens bekende Volendammer. Zo reisden ze af naar Zuid-Afrika en de VS om op zoek te gaan naar de muziekcultuur. De zangers werden bekend door hun aanstekelijke Nederlandstalige liedjes, al gingen ze in de loop der tijd ook steeds vaker Engelstalig zingen. In coronatijd was het duo onderdeel van de gelegenheidsformatie The Streamers, waar ze in september nog een keer mee optreden.||https://nos.nl/artikel/2442063-nick-simon-stoppen-komend-voorjaar-als-popduo
2022-08-26||Elf aanhoudingen, drie gewonde agenten rond FC Twente-Fiorentina|| De politie in Enschede heeft donderdag rondom de voetbalwedstrijd FC Twente-Fiorentina elf mensen aangehouden. Bij het stadion voerde de mobiele eenheid charges uit om supporters van beide clubs die uit waren op een confrontatie, uit elkaar te houden. Daarbij raakten drie agenten lichtgewond. De aanhoudingen werden verricht wegens openlijk geweld, mishandeling, vernielingen en overtreding van de wet wapens en munitie, zo meldt de politie. Tijdens de wedstrijd werd ook een vuurwerkbom gegooid. Volgens de politie liepen waarschijnlijk meerdere mensen daardoor lichte verwondingen op. De scheidsrechter legde de wedstrijd kort stil. Enschede stelde donderdag een noodverordening in, nadat op woensdag supporters van beide clubs met elkaar slaags waren geraakt in de stad. De noodverordening geldt nog tot 07.00 uur vanochtend. Volgens de politie waren de meeste Fiorentina-supporters 's nachts weer op weg naar huis, en was de binnenstad van Enschede weer rustig. De wedstrijd eindigde met 0-0. Voor FC Twente, dat in Italië de eerste wedstrijd tegen Fiorentina met 2-1 verloor, was dat te weinig om door te gaan naar de groepsfase van de Conference League.||https://nos.nl/artikel/2442062-elf-aanhoudingen-drie-gewonde-agenten-rond-fc-twente-fiorentina
2022-08-26||150 asielzoekers uit Ter Apel met spoed naar Apeldoorn|| Honderdvijftig asielzoekers die bij het aanmeldcentrum in Ter Apel al meerdere dagen buiten hebben moeten slapen, zijn gisteravond met bussen naar twee sporthallen in Apeldoorn gebracht. Ze kunnen er maximaal vier dagen blijven, daarna gaan ze volgens de Stentor naar Doetinchem. Het Centraal Orgaan opvang Asielzoekers (COA) vroeg Apeldoorn woensdag om met spoed noodopvang te regelen voor 150 asielzoekers voor maximaal vier nachten. Apeldoorn gaf vanwege de "onhoudbare situatie in Ter Apel" gehoor aan die oproep, en stelde de sporthallen Zuiderpark en Mheenpark beschikbaar. Buiten het Zuiderpark, waar halverwege de avond de eerste vluchtelingen aankwamen, ontstond volgens een aanwezige fotojournalist een onrustige sfeer onder toeschouwers. Politie en beveiligers stuurden hen weg. Ondanks de crisisopvang in Apeldoorn sliepen er volgens het COA afgelopen nacht weer zo'n 700 mensen buiten bij het aanmeldcentrum in Ter Apel, net als de nachten ervoor. De internationale hulporganisatie Artsen zonder Grenzen (AzG) heeft een team ingezet om zorg te leveren aan de asielzoekers. Het is voor het eerst dat de organisatie in Nederland actief is. Volgens de hulpverleners van AzG is de toestand bij Ter Apel te vergelijken met de leefomstandigheden in het beruchte vluchtelingenkamp Moria op het Griekse eiland Lesbos. Zo waren er geen douches en waren toiletten niet schoon. Sommige mensen hadden zich een week niet kunnen wassen. Gisteren protesteerden honderden inwoners van het dorp voor de sluiting van het aanmeldcentrum. Ze wilden ernaartoe lopen, maar stuitten op een afzetting en gingen terug. De groep droeg omgekeerde Nederlandse vlaggen als protest tegen het kabinetsbeleid. Ook hadden ze spandoeken bij zich met teksten als "Wij zijn de overlast meer dan zat" en "Echte vluchteling oké, rotzooitrappers weg ermee". In Ter Apel moet iedereen die in Nederland asiel wil aanvragen zich aanmelden. Normaal duurt dat proces een paar dagen, maar de Immigratie- en Naturalisatiedienst (IND) zegt dat die termijn nu vanwege de drukte kan oplopen tot wel drie maanden. De Vereniging van Nederlandse Gemeenten (VNG) gaat ervan uit dat het kabinet vandaag met een plan komt om de asielcrisis aan te pakken. Volgens de VNG wordt er "hopelijk een akkoord gesloten" om honderden miljoenen euro's vrij te maken voor extra asielopvang in gemeenten.||https://nos.nl/collectie/13898/artikel/2442061-150-asielzoekers-uit-ter-apel-met-spoed-naar-apeldoorn
2022-08-26||Spanje neemt wet aan: seks zonder expliciete toestemming is verkrachting|| Het Spaanse parlement heeft een wet aangenomen waarmee seks zonder expliciete toestemming vervolgd kan worden als verkrachting. Deze wet, in de volksmond bekend als de alleen ja betekent ja-wet, is het gevolg van een geruchtmakende verkrachtingszaak in Pamplona. Tijdens het jaarlijkse stierenrennen-festival in die Noord-Spaanse stad werd in 2016 een 18-jarige vrouw door vijf mannen verkracht. Ze filmden dat ook op hun smartphones, en deelden die onderling in hun WhatsAppgroep 'De Wolvenroedel'. Op basis van getuigen en camerabeelden werden de mannen opgepakt, en hun eigen video's werden door de politie gebruikt als bewijsmiddel. Op die beelden is te zien hoe de vrouw tijdens de verkrachting haar ogen dicht heeft, niet beweegt en geen geluid maakt. Volgens de advocaten van de verdachten was dat een teken dat ze geen bezwaar had: ze stribbelde volgens hen niet noemenswaardig tegen. Die verdediging werkte aanvankelijk: in 2018 werden de mannen alleen veroordeeld voor seksueel geweld, met een lagere straf dan de verkrachting waarvan ze ook verdacht werden. Ze kregen negen jaar cel. Dat leidde in heel Spanje tot grote straatprotesten, waarna in 2019 het Spaanse Hooggerechtshof het eerdere vonnis ongedaan maakte: de vijf mannen werden alsnog tot 15 jaar cel veroordeeld voor verkrachting. In andere zaken bleek verkrachting echter nog steeds lastig te bewijzen: zo werden vijf mannen in 2019 vrijgesproken van verkrachting van een 14-jarig meisje in het Catalaanse stadje Manresa, omdat het slachtoffer onder invloed van drugs en alcohol was. De mannen werden alleen veroordeeld voor seksueel misbruik. Het slachtoffer in Pamplona, van wie de identiteit nooit bekend is geworden, reageert tegenover de krant El Pais verheugd op de nieuwe wet: "Deze wet is niet voor mij, maar voor alle vrouwen. Laten we nu verder gaan." De wet werd in het Spaanse Lagerhuis aangenomen met 205 tegenover 141 stemmen, en 3 onthoudingen. De christendemocratische Partido Popular stemde tegen, net als het rechts-populistische Vox. In Europa voegt Spanje zich nu bij onder meer Zweden en Denemarken met deze wet, waarin expliciete toestemming nodig is voor seks. Nederland kent zo'n wet nog niet, maar die is wel in de maak.||https://nos.nl/artikel/2442060-spanje-neemt-wet-aan-seks-zonder-expliciete-toestemming-is-verkrachting
