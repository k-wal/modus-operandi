2022-08-22||Hoofd van Hongaarse weerdienst ontslagen na niet uitgekomen weersverwachting|| Het hoofd van de Hongaarse weerdienst is ontslagen nadat de weersverwachting niet was uitgekomen. Zaterdag zou tijdens de nationale feestdag de "grootste vuurwerkshow in de geschiedenis van Hongarije" gehouden worden. Volgens de weerdienst waren stortbuien en onweer op komst. Daarom werd het vuurwerkspektakel in Boedapest een week uitgesteld. De meteorologen bleken er flink naast te zitten: er kwam geen noodweer. Het hoofd van de weerdienst en zijn plaatsvervanger werden vandaag per direct door de minister van Technologie en Industrie ontslagen. Een dag na het afblazen van het vuurwerk kreeg de weerdienst de wind van voren in regeringsgezinde media. De meteorologen kregen de schuld van het uitstellen van wat "Europa's grootste vuurwerkshow" had moeten worden. De weerdienst bood excuses aan, maar zei ook dat onzekerheid altijd een rol speelt bij het weer. Op basis van de modellen was het minst waarschijnlijke scenario zaterdag uitgekomen. "Dat hoort helaas bij ons vak", aldus het Hongaarse KNMI. Het uitstellen van de show was een tegenvaller voor premier Orbán. Veel aanhangers van de premier waren al naar Boedapest gekomen, ook vanwege de beloofde lage bierprijs. Politici en de organisatoren zagen zich genoodzaakt de show uit te stellen; ze waren bang dat maar een handjevol mensen zou komen opdagen vanwege het aangekondigde slechte weer. Ook lag het drama van 2006 nog in het geheugen: toen trok een noodweer over de Hongaarse hoofdstad terwijl anderhalf miljoen mensen naar de jaarlijkse vuurwerkshow aan het kijken waren. Dat veroorzaakte een grote chaos en vijf mensen kwamen om het leven, onder meer door omvallende bomen.||https://nos.nl/artikel/2441720-hoofd-van-hongaarse-weerdienst-ontslagen-na-niet-uitgekomen-weersverwachting
2022-08-22||Grond nu al bezaaid met bladeren en eikels, opnieuw vroeg 'herfst'|| Het zal de natuurliefhebbers niet ontgaan zijn en ook in parken en groenstroken is het zichtbaar: bomen verkleuren en laten bladeren los en op de grond vind je nu al eikels en beukennootjes. Terwijl het nog pas augustus is. "Dit is uitzonderlijk vroeg", zei boomonderzoeker Paul Copini van Wageningen Universiteit vandaag in het NPO Radio 1-programma Spraakmakers. "En die eikels zijn vaak ook uitzonderlijk klein. Normaal rijpen eikels einde volgende maand, soms begin oktober pas. Dan zijn ze ook bruiner. Nu zie je soms wel grote eikels liggen, maar die zijn dan gifgroen. Die zijn nog niet rijp. Ze zijn ook letterlijk giftig voor sommige beesten." De laatste jaren zagen we vaker dat de natuur er al vroeg herfstachtig uit ging zien. Dat heeft volgens Copini alles te maken met klimaatverandering. "Misschien gaat dit het nieuwe normaal worden." Wat de gevolgen zijn voor de Nederlandse bossen is nog onduidelijk. De Wageningen Universiteit onderzoekt in het DendroLab hoe bomen groeien. Op de campus staat een populier die volgehangen is met sensoren. "Normaal heeft een boom een soort van hartslag", zei Copini. "Overdag krimpt hij door verdamping, 's nachts zuigt hij water op en groeit hij weer een stukje. De afgelopen tijd zie je dat die hartslag steeds kleiner wordt. Het krimpen en zwellen neemt af, en dat is geen goed teken." Copini's collega Bas Lerink zei in Spraakmakers dat in 2018 sommige bomen helemaal stopten met groeien. "Dat was erger dan dit jaar. Het groeiseizoen is nog bezig, maar we zien nu al dat ze een flinke tik hebben gekregen. Het is afwachten wat de effecten daarvan zijn." In juli bleek uit een inventarisatie van de gezondheid van de Nederlandse bossen dat ze gevarieerder zijn geworden. Er groeien meer verschillende soorten bomen en planten. Toch is er ook reden tot zorg, vindt Copini. Zo heeft de inheemse es veel last van een schimmel die vanuit Oost-Azië naar Nederland is gekomen. Daar staat tegenover dat het met oude Nederlandse bossen goed gaat, als je het vergelijkt met de droge en warme jaren in de vorige eeuw. Ook na de jaren 2018 en 2020 herstelden beuken heel snel. "Ze zijn behoorlijk veerkrachtig." Toch zal de samenstelling van de Nederlandse bossen veranderen. Zo zal de fijnspar verdwijnen en krijgt ook de lariks het moeilijk, denkt Copini. Andere boomsoorten zullen het juist beter gaan doen.||https://nos.nl/artikel/2441718-grond-nu-al-bezaaid-met-bladeren-en-eikels-opnieuw-vroeg-herfst
2022-08-22||Na zeven presidenten vertrekt Amerikaanse top-immunoloog Fauci || De belangrijkste adviseur van het Witte Huis over de coronacrisis legt in december zijn functie neer. Anthony Fauci diende zeven Amerikaanse presidenten, was meer dan een halve eeuw in dienst van de overheid en gaf 38 jaar leiding aan het belangrijkste Amerikaanse instituut voor infectieziekten. Beroemd en verguisd werd hij, als de man die de presidenten Trump en Biden adviseerde over coronamaatregelen. Anthony Fauci (81) werd het gezicht van de overheidsaanpak van de ziekte die in de Verenigde Staten volgens de Wereldgezondheidsorganisatie tot nu toe meer dan een miljoen levens eiste. Fauci en Trump verschilden openlijk van mening over de aanpak van het coronavirus en de boodschap die erover moest worden verteld aan het Amerikaanse volk. Op een gegeven moment suggereerde Trump dat hij overwoog Fauci te ontslaan, maar daar zag hij toch van af.  De carrière van Fauci kwam begin jaren 80 in een stroomversnelling, toen hij zich bezighield met onderzoek naar hiv. Hij adviseerde president Ronald Reagan en de zes presidenten na hem over de aanpak van de epidemie. Hij is overigens geen viroloog, zoals vaak wordt aangenomen, maar arts, gespecialiseerd in immunologie. Veel succesvolle therapieën voor auto-immuunziektes zijn gebaseerd op zijn bevindingen. Ook in het gevecht tegen malaria, tuberculose, ebola, vogelgriep en recent nog apenpokken speelde hij een belangrijke rol. Democratische en Republikeinse presidenten vertrouwden blindelings op zijn adviezen. Zelf vermijdt Fauci de term 'pensioen'. In een verklaring beloofde hij zijn ervaring ten dienste te blijven stellen van wetenschappelijk medisch onderzoek en de volksgezondheid. Wat hij precies gaat doen, is nog niet bekend, President Biden roemde Fauci vanavond. "Door zijn bijdragen zijn in Amerika en elders veel levens gered. Amerika is sterker, veerkrachtiger en gezonder dankzij hem."||https://nos.nl/artikel/2441715-na-zeven-presidenten-vertrekt-amerikaanse-top-immunoloog-fauci
2022-08-22||In beeld: rivieren vallen droog in China door recordbrekende droogte|| Ook China heeft te maken met extreme droogte en hitte. De aanhoudende droogte breekt nu al records en voorlopig wordt er nog geen regen verwacht. De hoge temperaturen blijven waarschijnlijk aanhouden tot ver in september. De Yangtze, de op twee na grootste rivier van de wereld, is op sommige plekken drooggevallen. Door het lage waterpeil kan er nauwelijks stroom worden opgewekt door waterkrachtcentrales op een moment dat de vraag juist hoog is. De airconditioning in Chinese gebouwen en huizen draait namelijk op volle toeren. Vooral de provincie Sichuan wordt hard getroffen door het elektriciteitstekort omdat het gebied voor 80 procent afhankelijk is van hydro-elektriciteit; stroom opgewekt met water. Ook de naastgelegen provincie Hubei heeft te maken met een stroomtekort. De droogte leidt ook tot bosbranden. In het zuidwesten van het land zijn 1500 mensen geëvacueerd voor het oprukkende vuur. Zeker 5000 burgers en militairen zijn bezig om de branden onder controle te krijgen. Volgens China is het de heetste en droogste zomer sinds de landelijke metingen begonnen in 1961. De temperaturen komen al meer dan een week boven de 40 graden. Het waterpeil in de Jialing Rivier, een zijtak van de Yangtze, is bijna gezakt naar het laagste peil ooit gemeten. Ondanks het lage water zoeken mensen de rivieren op voor een verfrissende duik. De temperaturen in China lopen lokaal op tot 45 graden. In de Yangtze kwamen deze boeddhistische beelden tevoorschijn, die volgens de Chinese staatsmedia zo'n 600 jaar oud zijn. De beelden werden gevonden op het hoogste deel van een eiland dat Foyeliang heet, meldt CNN. Ook in Europa kwamen op verschillende plekken oude schepen en teksten tevoorschijn door het zakkende waterpeil in de rivieren. Fabrieken in de zuidwestelijke provincie Sichuan moeten hun productie noodgedwongen terugschroeven om stroom te sparen voor huizen. Winkelcentra in de miljoenstad Chongqing zijn het grootste deel van de dag dicht vanwege het stroomtekort. De handel in China wordt net als in Europa bemoeilijkt doordat schepen niet of met minder lading over de rivieren kunnen varen vanwege het lage waterpeil. Ook Chinese boeren hebben last van de droogte. Oogsten mislukken omdat de gewassen niet genoeg water krijgen. De staatsmedia zegt dat de regering zijn best gaat doen om de graanoogst in de herfst veilig te stellen. Daarvoor worden chemicaliën in de wolken gespoten die regen opwekken. Vanwege het hete en droge weer heeft de Chinese regering vrijdag een nationaal droogte-alarm afgegeven. De hardst getroffen delen van het land liggen in het zuidwesten, zoals de provincie Sichuan, die 81 miljoen inwoners telt. Maar ook in de hoofdstad van het land, Peking, zijn de temperaturen hoog.||https://nos.nl/artikel/2441713-in-beeld-rivieren-vallen-droog-in-china-door-recordbrekende-droogte
2022-08-22||Oekraïners sneller aan het werk dan andere vluchtelingen, 'minder belemmeringen'|| Kyrill Moloshnikov en Elena Svitto zijn nog maar een paar maanden hun land ontvlucht, maar hebben nu al een werkend leven opgebouwd bij attractiepark Julianatoren. De zeventienjarige Kyrill is net klaar met de middelbare school. Nu is hij vooral blij dat de baan in het pretpark hem afleidt van de oorlog in zijn land: "Ik ben druk hier en heb plezier met mijn collega's, die nu al mijn vrienden zijn geworden." De twee Oekraïners zijn geen uitzondering. Zo'n 31.000 gevluchte landgenoten hebben ook een baan gevonden in Nederland, bleek vanochtend uit cijfers van het UWV, opgevraagd door BNR. Daarmee gaat de integratie op de arbeidsmarkt veel sneller dan bij andere asielzoekers. Door de oorlog in Oekraïne kwamen zo'n 75.000 vluchtelingen deze kant op. Dat zijn Oekraïners of buitenlanders die in dat land woonden, zoals internationale studenten en expats. Veertig procent heeft nu dus werk. Dat is inclusief kinderen en ouderen. Van de groep tussen de 18 jaar en 65 jaar heeft zelfs bijna 60 procent werk. En dat zes maanden nadat de eerste tien Oekraïense vluchtelingen in Nederland geteld werden. Het contrast met Syriërs, Afghanen of Eritreeërs is groot. Ten eerste mogen die het eerste half jaar dat ze in Nederland zijn überhaupt niet werken. In de tijd daarna - in afwachting van een verblijfsstatus in een azc - mogen de asielzoekers een paar weken per jaar aan het werk met een een speciale vergunning. "Die aanvraag is vaak een gedoe voor vluchtelingen die de taal niet spreken. Bovendien moeten ze vaak verhuizen naar een ander azc", zegt hoogleraar en SCP-onderzoeker Jaco Dagevos die al jaren onderzoek doet naar de arbeidsparticipatie van vluchtelingen. "Dat bezorgt een slechte start in vergelijk met de Oekraïners." Oekraïense vluchtelingen hebben geen vergunning nodig en mogen direct volledig aan het werk. Zelfs als een asielzoeker eenmaal een verblijfstatus heeft blijft het verschil met de Oekraïners groot. Ze mogen dan werken zonder vergunning. Toch beginnen de vluchtelingen maar mondjesmaat met een baan in de eerste maanden dat ze hun status op zak hebben. Weinig vluchtelingen met een verblijfsstatus beginnen in het eerste half jaar dat het mag zonder vergunning met werken: "Statushouders moeten verplicht binnen drie jaar inburgeren", zegt Dagevos. In de praktijk betekent dat dat ze nog jaren vooral bezig hun inburgeringscursus en taallessen. "Pas na hun inburgeringsexamen gaan ze de arbeidsmarkt op." Sinds de oorlog hoeven Oekraïners niet in te burgeren. Dagevos: "Ze hebben meteen de handen vrij om werk te zoeken." Dat verklaart volgens hem ook mogelijk waarom zoveel meer Oekraïners gelijk beginnen met werken als het mag, terwijl het bij andere groepen langzaam oploopt. Als vluchtelingen hun status een paar jaar hebben gaan er meer werken: "De discussie over het wegnemen van belemmeringen om te werken speelt al heel lang in de Nederlandse politiek", zegt Dagevos. "Nu kunnen we in de praktijk zien dat het ook daadwerkelijk effectief is." Hij roept dan ook op om na te denken over een beleid waarbij vluchtelingen vanaf het begin veel meer mogen werken. Dat veel gevluchte Oekraïners een baan hebben, betekent niet dat iedereen wil blijven. "Als de oorlog voorbij is ga ik naar huis, naar Oekraïne," zegt Elena, die in het park wc's schoonmaakt en zorgt dat niemand rookt. "Maar ik houd van Nederland, echt!"||https://nos.nl/artikel/2441711-oekrainers-sneller-aan-het-werk-dan-andere-vluchtelingen-minder-belemmeringen
2022-08-22||Nederlandse ministers zeggen in Kiev voor tientallen miljoenen hulp toe|| De ministers Ollongren van Defensie en Schreinemacher voor Buitenlandse Handel en Ontwikkelingssamenwerking hebben een onaangekondigd werkbezoek gebracht aan Oekraïne. In de hoofdstad Kiev en de voorstad Irpin spraken ze onder meer met leden van de Oekraïense regering over militaire steun. In totaal werd voor 80 miljoen euro aan hulp toegezegd. Ollongren pleegde overleg met de Oekraïense minister van Defensie, Oleksij Reznikov. Schreinemacher sprak met de Oekraïense vicepremier en minister van Economische Zaken, Joelia Svyrydenko. Voor zover bekend hadden de ministers geen ontmoeting met president Zelensky. De Nederlandse ministers beloofden om 65 miljoen vrij te maken voor investeringen in Oekraïne. Het geld is onder meer bedoeld voor Nederlandse ondernemers die in Oekraïne bijvoorbeeld willen helpen bij het herstel van bruggen en ziekenhuizen. Ook is de pot bedoeld voor Oekraïense ondernemers, die het geld in hun bedrijf kunnen investeren. Verder steekt het kabinet geld in het opruimen van explosieven en mijnen (10 miljoen) en gaat er 1 miljoen euro naar de plannen voor de wederopbouw van de drie steden Cherson, Odessa en Mykolajiv. De ministers zegden ook toe dat Nederland Oekraïne voorlopig zal blijven steunen met materieel, wapens en munitie. Sinds het uitbreken van de oorlog werd al voor 210 miljoen aan militaire goederen geleverd. Zaterdag vertrokken bovendien 90 Nederlandse militairen naar het Verenigd Koninkrijk, om Oekraïense strijdkrachten daar te trainen.||https://nos.nl/artikel/2441709-nederlandse-ministers-zeggen-in-kiev-voor-tientallen-miljoenen-hulp-toe
2022-08-22||Collega trof Nederlandse militair in borst in Irak || De Nederlandse militair die gisteren in Irak een kogel in de borst kreeg, is geraakt door een collega. Tot nu toe was alleen bekend dat de man gewond raakte bij het onderhoud van een wapen. De Koninklijke Marechaussee zegt nu dat een ander hem verwondde. De gewonde militair ligt zwaargewond in een militair ziekenhuis in Bagdad. Een rechercheteam van de marechaussee vertrekt op korte termijn naar Irak om onderzoek naar het voorval te doen. De gewonde militair hoort tot de 11 Luchtmobiele Brigade, die het vliegveld van Erbil bewaakt. Ook de militair die bij het ongeval betrokken blijkt te zijn, werkt op die luchthaven.||https://nos.nl/artikel/2441708-collega-trof-nederlandse-militair-in-borst-in-irak
2022-08-22||Petitie Egyptische intellectuelen: Britten moeten Steen van Rosetta teruggeven|| De Steen van Rosetta moet terug naar Egypte, het land van herkomst, zegt de bekende Egyptische archeoloog Zahi Hawass. Het wereldberoemde object is van grote waarde: door de vondst van deze granieten steen kon het hiërogliefenschrift worden ontcijferd. De Steen van Rosetta is een van de toeristische trekpleisters in het British Museum in Londen. De 75-jarige Hawass zegt in de krant The National actie te gaan voeren om de steen terug te krijgen in Egypte. Hij is een petitie gestart die door verschillende Egyptische intellectuelen is ondertekend. De steen werd in 1799 gevonden in Egypte door een officier van het leger van Napoleon. Op het object staat een tekst in drie verschillende talen, waardoor het na jaren onderzoek mogelijk was het schrift van de oude Egyptenaren te begrijpen. De steen viel in de handen van het Britse leger en werd in 1802 meegenomen uit de Egyptische stad Alexandrië. Volgens Hawass is het hoog tijd dat roofkunst wordt teruggeven aan het land van herkomst. "De Steen van Rosetta is het icoon van de Egyptische identiteit. Het British Museum heeft niet het recht om dit artefact aan het publiek te tonen", zegt hij in de krant. Ook wil hij andere roofkunst terughalen, zoals het beeld van koningin Nefertiti, een van de grote schatten van het Neues Museum in Berlijn. Hawass is een wereldwijd bekende archeoloog en egyptoloog. Hij heeft onder meer de Amerikaanse president Obama en koningin Beatrix rondgeleid langs piramides. Hij was verantwoordelijk voor verschillende opgravingen en deed onderzoek naar de mummie van koning Toetanchamon. Ook was hij korte tijd de Egyptische minister van Oudheden. Hawass probeert de Steen van Rosetta al jaren tevergeefs terug te krijgen. Sinds 2003 heeft hij meerdere verzoeken ingediend bij het British Museum. Dat is een van de grootste musea ter wereld. Het heeft veel roofkunst uit voormalige koloniën in bezit. De oproep van Hawass komt kort nadat in verschillende landen was besloten de Benin bronzes terug te geven aan Nigeria. De bronzen beelden werden eind 19de eeuw door middel van geweld door de Britten ingenomen. Een Londens museum stuurt de kunstobjecten terug, net als de Duitse regering. Ook in Nederland is er discussie over het teruggeven van geroofde stukken. Een adviescommissie stelde eerder al dat Nederland bereid moet zijn om cultuurgoederen terug te geven die in voormalige koloniën zijn buitgemaakt.||https://nos.nl/artikel/2441704-petitie-egyptische-intellectuelen-britten-moeten-steen-van-rosetta-teruggeven
2022-08-22||Frans dorp moet al twee maanden water met tankwagen aanvoeren|| Frankrijk wordt deze zomer zwaar getroffen door de extreme droogte. Er zijn overal in het land problemen met de drinkwatervoorziening. "In meer dan 100 gemeenten komt er geen water meer uit de kraan'', zei minister Christophe Béchu (Klimaat). Boeren klagen dat hun koeien niets meer te grazen hebben en vrezen voor mislukte oogsten. "De mais wordt gegrild door de zon, de bieten drogen uit en de aardappelen kwijnen weg'', zei boerenfederatie FNSEA. Dat heeft grote gevolgen: Frankrijk neemt 18 procent van de totale landbouwproductie in de EU voor z'n rekening. En die producten worden ook massaal geëxporteerd, onder meer naar Nederland. De droogte duurt al vele weken en de situatie lijkt niet te verbeteren. "Sinds 17 juli worden dagelijks droogterecords gebroken. De bodem is nu droger dan in de rampjaren 1976 en 2003'', meldde het Frans meteorologisch instituut Météo France afgelopen week. In het dorpje Bouchet-Saint-Nicolas, in de regio Auvergne-Rhône-Alpes weten ze er alles van. Begin juni bleken de twee waterputten van het dorp met 300 inwoners leeg te staan. "Er kwam van de ene op de andere dag geen druppel meer uit de kraan'', vertelt eigenaar Fabien Rochedy van Auberge du Couvigy, het plaatselijke hotel-café-restaurant. "We hebben toen aan de hotelgasten flessen water uitgedeeld uit de winkel, zodat ze in ieder geval hun tanden konden poetsen. En aan de bar hebben we koffie gemaakt met flessenwater. Dat was een behoorlijke kostenpost.'' Voor het gemeentebestuur zat er maar één ding op: water van elders halen. "We laten het nu ophalen met een speciale tankwagen'', vertelt burgemeester Josette Arnaud. Gemiddeld 25 keer per week rijdt die tankwagen nu heen en weer tussen Bochet-Saint-Nicolas en het dorp Costaros, 7 kilometer verderop, waar nog wel water is. "Per keer neemt die wagen 12.000 liter drinkwater mee. Dat wordt dan in onze watertoren geloosd'', aldus de burgemeester. "Dat doen we dus al meer dan twee maanden. En de droogte is nog niet voorbij." De Franse regering krijgt vooral van linkse en milieupartijen het verwijt te weinig te doen aan klimaatproblemen zoals de toenemende droogte. Er zou geen structurele en landelijke langetermijnvisie zijn. Zelfs het eigen adviesorgaan van de regering heeft bij herhaling gezegd dat president Macron z'n eigen klimaatdoelstellingen niet haalt. "Wij hebben geen enkele steun gekregen van het rijk'', zegt burgemeester Arnaud van Bouchet-Saint-Nicolas. "We hebben ons watertekort zelf moeten oplossen en die tankwagen moeten we zelf betalen. Kleine plattelandsdorpjes als het onze worden een beetje vergeten.'' De regering stelde deze zomer wel een crisiscomité samen en er kwamen beperkingen op het watergebruik, zowel voor burgers als voor boeren. Die maatregelen gelden in het grootste deel van Frankrijk. Degenen die ondanks een verbod toch de kraan open zetten, kunnen een boete krijgen van 1.500 euro voor particulieren tot 7.500 euro voor bedrijven. De Franse regering besloot ook om de waterschappen dit jaar 100 miljoen euro extra te geven om aanpassingen te doen vanwege de droogte en de klimaatveranderingen. Dat geld moet onder meer gebruikt worden voor beter toezicht op waterbronnen en reservoirs. En de waterschappen moeten zorgen dat er minder water verbruikt wordt en dat water vaker wordt hergebruikt. Maar volgens linkse politieke partijen komt dat veel te laat, en worden er ook te weinig dwingende maatregelen genomen. "Waarom betalen grote bedrijven een lagere prijs voor water dan particulieren? Dat is toch niet normaal?", zei Marie Pochon van De Groenen in de krant Libération. Die partij maakt zich er boos over dat de rekening te vaak bij gewone Fransen wordt gelegd. Zo mogen golfbanen nog altijd hun terreinen wél besproeien. Overigens investeert de Franse regering ook in het herstel van waterleidingen. Uit officieel onderzoek is gebleken dat één op de vijf liter drinkwater in de bodem verdwijnt door lekkages in de leidingen. Zo gaat elk jaar 937.000.000 kubieke meter water verloren: daarmee zouden 18 miljoen Fransen of de complete Nederlandse bevolking een jaar lang aan drinkwater kunnen worden geholpen.||https://nos.nl/artikel/2441703-frans-dorp-moet-al-twee-maanden-water-met-tankwagen-aanvoeren
2022-08-22||Gezin William en Kate gaat kleiner en landelijker wonen|| De Britse prins William en zijn vrouw Kate verhuizen met hun drie kinderen van Kensington Palace in Londen naar een bescheidener en landelijker onderkomen in Windsor. Ze betrekken daar een huis met vier slaapkamers op het landgoed van koningin Elizabeth. De BBC hoorde van vrienden dat de twee hun kinderen (9, 7 en 4 jaar oud) zo normaal mogelijk willen grootbrengen. Bijkomend voordeel is dat William dan dichter bij de 96-jarige koningin Elizabeth woont. Volgens de BBC wordt het advies van prins Charles en prins William steeds belangrijker als het gaat om de monarchie en familiekwesties. De koningin verblijft sinds het begin van de coronapandemie op Windsor Castle. Dat ligt op tien minuten lopen van de nieuwe woning van William en Kate. De drie kinderen van William en Kate gaan vanaf september naar een privéschool in de buurt van Ascot, ruim tien kilometer daarvandaan. De twee houden hun appartement in Kensington Palace aan als werkplek.||https://nos.nl/artikel/2441702-gezin-william-en-kate-gaat-kleiner-en-landelijker-wonen
2022-08-22||Veel EU-landen rapporteren cijfers stikstof niet aan Brussel|| De Europese Commissie heeft nauwelijks zicht op de stikstofproblematiek in de afzonderlijke lidstaten van de EU. Dat komt doordat veel landen er geen onderzoek naar doen of de cijfers niet doorgeven, blijkt uit onderzoek van de NOS. Dat doorgeven van stikstofcijfers is overigens niet verplicht. Nederland, het land waar de stikstofproblematiek volgens experts het grootst is, is het enige land dat de cijfers consequent rapporteert. Dat leidt tot onbegrip en frustratie, met name bij Nederlandse boeren in de grensstreek: EU-lidstaten moeten elke zes jaar de kwaliteit van beschermde Natura 2000-gebieden in kaart brengen. Ze beoordelen de bedreigingen voor de natuur en geven de gegevens door aan de Europese Commissie. Op basis daarvan komt de commissie elke zes jaar met het rapport State of Nature in the EU. Het rapport verscheen voor het laatst in 2020. Er bleek uit dat het heel slecht gaat met de Nederlandse natuur, slechter dan in de meeste andere landen. Met de beoordeling bekijkt de Europese Commissie of de natuurgebieden voldoende worden beschermd, maar dat is op basis van de door lidstaten aangeleverde data niet altijd te zeggen. Zo is Nederland dus de enige lidstaat die de impact van stikstof op Natura 2000-gebieden die daar gevoelig voor zijn consequent doorgeeft. "Andere West-Europese landen zoals Denemarken, België, Duitsland en Frankrijk hebben ook problemen met stikstof, maar ze rapporteren niet allemaal hetzelfde", zegt Theo van der Sluis (Wageningen University), die in opdracht van de Europese Commissie bijdraagt aan de rapportages. Het is dan ook waarschijnlijk dat in de aangeleverde data het werkelijke stikstofprobleem in Europa wordt onderschat. De probleemlanden rapporteren regelmatig over 'landbouw' en 'bemesting', maar stikstofdreiging wordt nauwelijks gemeld. Daarbij is het wel zo dat de problemen in Nederland een stuk groter zijn dan in andere lidstaten, zegt Van der Sluis. "De natuur in Nederland is in veel slechtere staat. Dat komt met name doordat we hier heel intensieve veehouderij hebben." In het rapport uit 2020 staat dat 88 procent van de Nederlandse natuurtypen in 'matige' of 'slechte' staat is. Dat andere landen hun stikstofproblemen niet melden bij de Europese Commissie, betekent volgens juristen niet dat Nederland dat vanaf nu ook ineens kan nalaten. Het probleem negeren is voor Nederland geen optie, zegt Kars de Graaf, hoogleraar bestuursrecht en duurzaamheid aan de Rijksuniversiteit Groningen. "Als je eenmaal gegevens hebt, weet je wat je te doen staat. Die kun je niet ineens gaan verwijderen." De rechter zal dan net zo streng oordelen over stikstofvergunningen, zegt De Graaf. "Je kunt bedreigingen van Natura 2000-gebieden inderdaad op verschillende manieren invullen. Dat maakt het arbitrair", zegt onderzoeker Van der Sluis. "Of een lidstaat 'landbouw' invult of dat verder specificeert als 'bemesting' of 'stikstof' is ook een kwestie van: wordt het stikstofprobleem erkend of genegeerd?" Ook andere data ontbreken in de rapportages van lidstaten. Zo slaan elf landen de beoordeling van hun beschermde 'habitattypen' deels over. Dat zijn typen natuur die de EU beschermt, zodat ze niet verdwijnen of achteruitgaan in kwaliteit. Letland slaat het invullen van de natuurkwaliteit bij 31 procent van de natuurtypen over, maar ook landen als Hongarije (23 procent) en Portugal (21 procent) laten zulke data regelmatig achterwege. Gegevens over welke problemen de natuur bedreigen, ontbreken ook vaak. Twaalf landen rapporteren de bedreigingen voor de beschermde natuur vaak niet. Estland spant de kroon: daar ontbreekt 67 procent van deze data. Ook lidstaten als Italië en Denemarken (beide 42 procent) slaan de gevaren voor beschermde natuur vaak over. Soms zijn gebrekkige data een geldkwestie, stelt Van der Sluis. "Sommige landen hebben notoir weinig geld voor het in kaart brengen van de natuurkwaliteit, en blijven daar soms in gebreke, zoals Portugal of Roemenië." Ook speelt mee dat het in sommige landen om een relatief groot natuurgebied gaat. In Nederland beslaan Natura 2000-gebieden maar 15 procent van het land, terwijl Kroatië (37 procent) en Bulgarije (35 procent) veel meer natuur in kaart moeten brengen. Lidstaten gebruiken weliswaar dezelfde criteria om natuurkwaliteit in kaart te brengen, maar vullen de rapportages verschillend in. Melding van welke soort vervuiling de natuur bedreigt, bijvoorbeeld 'stikstof', is niet verplicht. Dat wordt dan ook veel minder gemeld dan je zou verwachten, stelt de European Environment Agency (EEA) in de meest recente State of Nature in the EU. Volgens de organisatie komt 40 procent van de gegevens uit onderzoeken die "niet als robuust of representatief voor de hele biogeografische regio's kunnen worden beschouwd". Ook wordt het gebrek aan informatie genoemd als een grote belemmering voor de inschatting van hoe het Europese natuurnetwerk ervoor staat.||https://nos.nl/collectie/13901/artikel/2441696-veel-eu-landen-rapporteren-cijfers-stikstof-niet-aan-brussel
2022-08-22||Psychologen moeten Belgische scholieren mentaal fit houden|| Bij Nederlandse jongeren heeft de coronacrisis er flink ingehakt, werd dit voorjaar bevestigd door onderzoek. Bij Belgische leeftijdsgenoten is het niet anders. Daar gaan nu in het onderwijs psychologen ingezet worden om jongeren geestelijk fit te houden. Psychologen moeten problemen vroegtijdig signaleren. De Belgische minister Frank Vandenbroucke (Volksgezondheid) wil kinderen en jongeren die het risico lopen om psychische problemen te ontwikkelen "veel sneller op de radar krijgen, steunen én dus helpen. Precies om erger te voorkomen." Voor zijn plannen trekt hij jaarlijks tientallen miljoenen uit. "Er is vorig jaar een akkoord gesloten met alle betrokkenen in de geestelijke gezondheidszorg", verduidelijkt de Vlaamse journalist Hilde Mertens van de VRT. "Ernstige psychische problemen nemen hier jaar na jaar toe. Doel van dit plan is op termijn de wachtlijsten weg te werken. Door korter op de bal te spelen, sneller te detecteren als er iets mis is. Idee is: als mensen de zorg niet bereiken, gaan we zelf naar hen toe." 'Binnenkort meer psychologen op school' en 'Psychologen gaan therapie geven op school' koppen Belgische media dan ook. Maar Vandenbroucke haast zich om het beeld te nuanceren dat Belgische scholen straks worden overlopen door psychologen. "Het is niet de bedoeling om in elke school de facto een psycholoog voltijds aan het werk te zetten", benadrukt de minister in zijn persbericht. Maar het is wel de bedoeling dat er groepssessies worden georganiseerd op scholen, waarbij psychologen en orthopedagogen scholieren ondersteuning bieden. Vandenbroucke hoopt ermee te bereiken dat leerlingen zich "goed in hun vel voelen". Ook moeten leerlingen individueel psychische hulp kunnen krijgen via school. "De geestelijke gezondheidszorg is een speerpunt voor de minister", verduidelijkt Mertens. "Niet eerder investeerde een minister zoveel geld om wat te doen aan de geestelijke gezondheidszorg. De scholen willen dat de hulp gratis is. Ik denk dat dat in grote mate lukt, maar niet helemaal." Mertens zegt dat de plannen goed zijn ontvangen, maar er worden ook kanttekeningen geplaatst. "Zijn er wel voldoende psychologen? Ook kampen psychologen met een moreel dilemma. Er zijn enorme wachtlijsten met mensen die zware psychische problemen hebben. Moeten psychologen dan kiezen voor jongeren die preventieve hulp nodig hebben? In het regeerakkoord is ook een plan geformuleerd om de zware problematiek aan te pakken, maar dat is nog niet concreet." In Nederland bestaat het fenomeen schoolpsycholoog al meer dan tien jaar, maar lang niet elke school heeft er een, zegt schoolpsycholoog Hanneke Visser, die ook betrokken is bij de post-masteropleiding tot schoolpsycholoog. Scholen voor speciaal onderwijs en vmbo' s hebben meestal een schoolpsycholoog of orthopedagoog, maar veel havo-vwo-scholen en mbo-instellingen niet. Op sommige scholen zou een vaste psycholoog goed zijn, maar Visser vindt zeker niet dat elke school er per se een moet krijgen. De nuancering van de Belgische minister Vandenbroucke dat niet elke school straks een voltijdspsycholoog krijgt, vindt ze verstandig. "Het moet geen standaardoplossing zijn. Niet elke school heeft er een nodig, en niet alle typen problemen lenen zich voor een een-op-een psychologische behandeling." "In Nederland is de beweging: minder een-op-een op een kamertje zitten, maar als school samen met een schoolpsycholoog kijken wat nodig is. Dat kan ook een les zijn over omgaan met tegenslagen. Je moet opletten dat een school een school blijft, waar je leerling kunt zijn. Sommige problematiek kun je beter buiten school behandelen, anders moet je daar als leerling ook nog op school over nadenken. Zit elke leerling er bijvoorbeeld op te wachten om een problematische gezinssituatie na Engelse les nog op school te bespreken? Dat is niet voor iedereen fijn." Visser hamert erop dat ieder schoolbestuur samenwerkt met (school)psychologen, als in de Belgische plannen. Het liefst ziet ze dat elk bestuur ten minste één lid heeft met een psychologische achtergrond. "Maar je moet je school nooit te snel openzetten en maar beginnen met behandelen, dan loop je het gevaar dat je geen school meer bent maar een therapeutische instelling." Ook in België is men zich daarvan bewust, zegt Mertens van de VRT. "Scholen zijn blij met de maatregelen, maar ze willen wel school blijven. Ze willen ook niet dat psychische ondersteuning van de lestijd afgaat."||https://nos.nl/artikel/2441695-psychologen-moeten-belgische-scholieren-mentaal-fit-houden
2022-08-22||Ouders doen aangifte tegen medewerker die bij seance op begraafplaats was|| Opnieuw hebben ouders van overleden kinderen die begraven liggen op begraafplaats Rusthof in Leusden aangifte gedaan vanwege de seance die daar vorig jaar werd gehouden. Ditmaal tegen een medewerker van de begraafplaats die vorig jaar september aanwezig was bij de seance waarbij geprobeerd werd geesten van overleden kinderen op te roepen. Eerder werd aangifte gedaan tegen de zes leden van een spirituele groep die op 11 september de seance hielden. Ook is aangifte gedaan tegen de directeur van de begraafplaats die toestemming voor de seance had gegeven; hij is inmiddels op non-actief gesteld. Het Amersfoortse echtpaar Drost heeft twee overleden kinderen op de begraafplaats liggen. Ze verwijten de medewerker plichtsverzuim. "De ambtenaar in kwestie had op dat moment moeten zeggen: stoppen. Een ambtenaar heeft gewoon te handelen conform de gedragsregels waarvoor hij of zij de eed aflegt. Dat is niet gebeurd, er is niet de rem op gezet: van dit mag niet zo verder gaan", vertelt Floor Drost bij RTV Utrecht. De Nationale Ombudsman heeft op verzoek van de gemeente, die verantwoordelijk is voor de begraafplaats, onderzocht wat er precies is gebeurd, en hoe de affaire is afgehandeld. De ombudsman concludeerde dat de gemeente bij het verlenen van toestemming geen rekening heeft gehouden met de nabestaanden van mensen die op Rusthof begraven liggen. Sommige kinderen zijn inmiddels elders herbegraven.||https://nos.nl/artikel/2441694-ouders-doen-aangifte-tegen-medewerker-die-bij-seance-op-begraafplaats-was
2022-08-22||Miljoenen Filipijnse leerlingen na twee jaar lockdown weer naar school|| Na een ruim twee jaar durende coronalockdown mogen kinderen in de Filipijnen weer naar school. Voor zowel leerlingen van de basisschool als middelbare school zijn de fysieke lessen hervat. Zo'n 28 miljoen kinderen en tieners staan ingeschreven voor het nieuwe schooljaar. De heropening van de scholen is een monsteroperatie. Iets minder dan de helft van alle openbare scholen kan meteen vijf dagen in de week fysiek onderwijs bieden. De rest van de onderwijsinstellingen hanteert de komende weken noodgedwongen een tussenoplossing, waarbij een deel van de lessen nog online wordt gegeven. Onder meer als gevolg van natuurgeweld en faillissementen zijn er te weinig klaslokalen beschikbaar. Op sommige locaties wordt om en om les gegeven, met in extreme gevallen drie ploegen van leerlingen die op verschillende tijden beginnen. De scholieren kunnen dan beter afstand houden van elkaar. Ook krijgen leerlingen op sommige scholen op hun eerste dag een boostervaccin tegen corona. Zo hopen de lokale autoriteiten besmettingsgolven zo veel mogelijk te beperken. "Ik heb er een wisselend gevoel bij", zegt een 27-jarige moeder tegen een journalist van persbureau AP. Renaline Pemapelis heeft net haar zoon instructies gegeven voor zijn eerste schooldag. "Ik ben bezorgd, maar ook enthousiast." Kinderrechtenorganisaties zijn bang dat Filipijnse kinderen en jongeren de afgelopen twee jaar grote leerachterstanden hebben opgelopen. Een recent onderzoek van de Wereldbank liet zien dat negen op de tien 10-jarigen in de Filipijnen niet in staat zijn om een eenvoudige tekst te begrijpen. Kwetsbare kinderen doen het nog slechter, zegt de Filipijnse afdeling van Unicef. Als voorbeelden noemt de kinderrechtenorganisatie kinderen met een beperking en kinderen die in geïsoleerde regio's of conflictgebieden wonen. In de Filipijnen golden tijdens de coronapandemie zeer strenge maatregelen. Door de strenge en lange lockdown kwam het Zuidoost-Aziatische land in een diepe recessie terecht, met onder meer veel werkloosheid en armoede. Daar kwam natuurgeweld bovenop: de afgelopen maanden werd het land getroffen door tropische stormen, aardverschuivingen en een zware aardbeving. De nieuwe president van de Filipijnen, Ferdinand Marcos, zei vorige maand dat het land zich geen nieuwe lockdown kan veroorloven. Hij beloofde inwoners om de armoede te bestrijden en het economisch herstel te stimuleren.||https://nos.nl/artikel/2441688-miljoenen-filipijnse-leerlingen-na-twee-jaar-lockdown-weer-naar-school
2022-08-22||Podcast Oog: NS-staking, de flatmoord, Bram Peper en nazimiljardairs|| Het personeel van de NS staakt voor in ieder geval twee weken. Maar wat heb je nodig voor een succesvolle staking? Hoogleraar regulering van werk, Agnes Akkerman, legt het uit. Vijftien jaar na het vonnis lijkt Rob B. toch onschuldig te zijn in de Rosmalense flatmoord. Het Openbaar Ministerie pleit voor zijn vrijspraak. Pieter van de Kruijs, advocaat van de mogelijk ten onrechte veroordeelde B., over de zaak. Vorige week zaterdag overleed Bram Peper, oud-burgemeester van Rotterdam en voormalig minister van Binnenlandse Zaken. Oud-partijvoorzitter van de PvdA Felix Rottenberg vond hem een bijzonder en uniek figuur in de Nederlandse politiek. Onder het naziregime werden directeuren van grote ondernemingen zoals BMW, Dr. Oetker en Volkswagen nog rijker. David de Jong schreef het boek Nazimiljardairs, waarin hij het duistere verleden van deze grote Duitse bedrijven onderzocht. Deze aflevering van Het beste uit het Oog kun je hier beluisteren. Bevalt het? Vergeet je dan niet te abonneren! De Dag: elke werkdag twintig minuten verdieping bij één onderwerp uit het nieuws. Met het Oog op Morgen: elke dag een overzicht van het nieuws, een blik in de ochtendkranten en het betere journalistieke interview. Het Beste uit het Oog: iedere zaterdag selecteert de redactie van Met het Oog op Morgen de mooiste gesprekken van de afgelopen week. De Stemming van Vullings en Van der Wulp: elke vrijdag een nieuwe aflevering waarin de politieke week wordt doorgenomen. Gemaakt door NOS en EenVandaag. Lang verhaal kort: elke werkdag rond vijven één onderwerp, in 5 minuten. NOS op 3 vertelt je wat je moet weten over een actueel onderwerp om het nieuws erover beter te kunnen volgen.||https://nos.nl/artikel/2441679-podcast-oog-ns-staking-de-flatmoord-bram-peper-en-nazimiljardairs
2022-08-22||Rusland: Oekraïense geheim agent pleegde bomaanslag op Doegina|| Volgens de Russische veiligheidsdienst FSB is de moord op de Russische journalist Darja Doegina het werk van de geheime dienst van Oekraïne. De 29-jarige vrouw, de dochter van een Russische topideoloog, werd afgelopen weekend bij een bomaanslag gedood. De FSB stelt nu dat een Oekraïens geheim agent verantwoordelijk was voor de aanslag in de buurt van Moskou. Zij zou Rusland na haar daad zijn ontvlucht. Of het verhaal een grond van waarheid heeft, valt niet te controleren. Oekraïne heeft nog niet gereageerd op deze specifieke beschuldigingen. Eerdere aantijgingen dat Oekraïne iets te maken had met de aanslag, zijn door de regering in Kiev ontkend. Rusland stelt bij monde van de FSB dat Natalja Pavlovna Vovk achter de aanslag zit, schrijft staatspersbureau Ria Novosti. Of deze vrouw echt bestaat, is niet bekend. Volgens de FSB is zij een Oekraïense die samen met haar 12-jarige dochter een appartement bewoonde in de buurt van het gebouw waar Doegina woonde. Op die manier hield de Oekraïense geheim agent haar doelwit bijna een maand in de gaten, luidt de lezing van de Russische dienst. Ze zou op 23 juli met haar dochter Rusland zijn binnengekomen. Zaterdag, op de dag van de aanslag, zouden de moeder en dochter aanwezig op een festival zijn geweest, waar Doegina op de eregastenlijst stond. Na een bezoek aan het evenement explodeerde de SUV van de 29-jarige Doegina tijdens het rijden. Ze was op slag dood. Aanvankelijk werd gedacht dat haar vader Aleksandr Doegin, een bekende ultrarechtse ideoloog in Rusland, het eigenlijke doelwit was. Russische media schreven dat de SUV waarin Doegina reed van haar vader was. "Darja rijdt normaal in een andere auto, maar zij nam zijn auto vandaag", schreef het Russische staatspersbureau Tass op basis van een bron dicht bij Aleksandr Doegin. "Voor zover ik begrijp was Aleksandr het doelwit." De FSB spreekt dat dus tegen. Volgens de Russische geheime dienst ging het om een gecontroleerde explosie. In het bericht van Ria Novosti staat niet expliciet vermeld of deze Vovk de autobom van afstand tot ontploffing heeft gebracht. Wel meldt de FSB dat de Oekraïense samen met haar dochter in een Mini Cooper is gevlucht. Het tweetal zou via Estland Rusland hebben verlaten. In het artikel wordt Vovk ook in verband gebracht met het Azov-bataljon, het onderdeel van de Oekraïense Nationale Garde dat door Rusland is bestempeld als terroristische organisatie. Bij explosies en aanslagen in het verleden wees Rusland al vaker naar het bataljon, dat door Moskou steevast wordt omschreven als een nazistische militie. Een oppositiepoliticus uit Rusland stelt dat een Russische verzetsbeweging achter de bomaanslag zit. Maar ook daarvoor is geen bewijs., Onduidelijk is zelfs of dit 'Nationaal Republikeins Leger' wel bestaat.||https://nos.nl/artikel/2441676-rusland-oekraiense-geheim-agent-pleegde-bomaanslag-op-doegina
2022-08-22||Archeologen niet blij met droge rivieren: 'Veel erfgoed verdwijnt'|| De rivieren van Europa geven hun schatten prijs door de droogte. Wrakken uit de Tweede Wereldoorlog. 'Hongerstenen' die herinneren aan eerdere watertekorten. Een Fries oerbos. Zelfs een prehistorische steencirkel als Stonehenge, normaal verborgen in een Spaans reservoir. Een buitenkansje voor archeologen, zou je denken, maar zij zien de vondsten liever onder water liggen, beschermd tegen verval. Bovendien voltrekt zich in de bodem onder onze voeten ongezien een nog grotere ramp. "Het is interessant als nieuwe vondsten als schepen tevoorschijn komen die anders misschien gemist waren, maar zodra ze droog staan, gaan die schepen heel snel achteruit", verklaart maritiem archeoloog André van Holk van Batavialand. "Zolang die schepen onder water liggen, zijn ze namelijk redelijk goed beschermd en komt er geen zuurstof bij." "Je moet je realiseren dat er nu ontzettend veel erfgoed zwaar wordt bedreigd door droogte", beaamt Martijn Manders van de Rijksdienst voor Cultureel Erfgoed, tevens hoogleraar maritieme cultureel erfgoed management in Leiden. "We vinden dingen, maar veel vinden we ook niet en dat verdwijnt zonder gezien te worden." Manders is zelf net terug van een opgraving in Noordoost-Duitsland, waar hij in een veengebied een 3300 jaar oud slagveld uit de Bronstijd onderzocht met studenten. Enthousiast spreekt hij over de vondsten daar, van bronzen zwaarden en pijlen tot de slachtoffers zelf, gedood door pijlen of vanwege een ingeslagen schedel. "Het ligt nu nog redelijk beschermd door een laag veen, maar sinds de jaren 70 is daarvan ongeveer de helft verdwenen. Dat gaat ontzettend snel." Manders kent hetzelfde proces uit de Flevopolder, waar archeologen geregeld scheepswrakken opgraven. Als het grondwaterpeil zakt, zet het verval in. "Als de natte klei uitdroogt, gaat het inklinken. Scheepswrakken die daar liggen, verkruimelen als ze niet goed zijn beschermd." Toch haast geen van beiden zich naar de rivier bij de melding van een vondst. Op dat moment staat een archeoloog namelijk al 1-0 achter. Bovendien is voor onderzoekers het verband tussen de vondst en zijn omgeving cruciaal. Manders: "De focus mag dan op individuele vondsten liggen, het materiaal eromheen vertelt het grotere verhaal. Daar moeten we dan ook onderzoek naar doen." En er is helemaal niet voldoende capaciteit onder archeologen om daar telkens op stel en sprong tijd voor te maken. "Meteen ergens op springen is er niet bij", zegt Van Holk. "De Rijksdienst voor het Cultureel Erfgoed is ook al druk op de Waddenzee en andere plekken." Manders ziet meer heil in langetermijnplanning. Zo heeft Nederland met waterprojecten als Ruimte voor de Rivier vaak ingezet op een tijdelijke overloop en het snel afvoeren van water, maar moet er nu ook gekeken worden naar het vasthouden ervan. "Dat moet niet alleen zichtbaar gebeuren in plassen en uiterwaarden, maar vooral ook in meer verzadigde grond, met in sommige gebieden een hogere grondwaterspiegel. Als buffer tegen de droogte." "Decennia waren de meeste archeologen niet geïnteresseerd in de bodem direct naast de rivier, maar ze zijn juist zeer nauw verbonden aan onze beschaving. Of het nu gaat om gevechten bij rivieren - van de Romeinse Limes tot de Tachtigjarige Oorlog en Market Garden - of omdat rivieren de aderen van ons land waren waarover men alles vervoerde. Allemaal activiteiten waar sporen van terug te vinden zijn in die stukken in en om de rivier die nu zo worden bedreigd." Een nachtmerrie vindt Manders dan ook de situatie in Frankrijk, waar sommige rivieren compleet zijn drooggevallen. "Dat is echt een apocalyptisch beeld. Ik hoop dat Nederland dat kan voorkomen."||https://nos.nl/artikel/2441672-archeologen-niet-blij-met-droge-rivieren-veel-erfgoed-verdwijnt
2022-08-22||OM vraagt 22 jaar na 'flatmoord' Rosmalen alsnog om vrijspraak|| Het Openbaar Ministerie heeft bij het gerechtshof in Arnhem om vrijspraak gevraagd in een jaren oude moordzaak die in opdracht van de Hoge Raad is herzien. In die zaak is de inmiddels 64-jarige Rob B. veroordeeld tot tbs met dwangverpleging. Inclusief voorarrest heeft hij veertien jaar vastgezeten. Maar volgens het OM heeft nieuw onderzoek het bewijs ondergraven waarop die veroordeling was gebaseerd. De zaak draait om de dood van de 37-jarige Regie van den Hoogen. Zij werd in 2000 met doorgesneden keel gevonden in de flatwoning in Rosmalen, waar ze met haar vriend Rob B. woonde. Naast haar in de bebloede hal lag een broodmes. B. werd later aangehouden als verdachte, maar hij heeft altijd ontkend dat hij zijn vriendin iets had aangedaan. Volgens hem had zij zichzelf van het leven beroofd en heeft hij haar gevonden toen hij thuiskwam. Desondanks werd hij in 2004 veroordeeld voor doodslag, wat drie jaar later in hoger beroep werd bekrachtigd. De tbs-maatregel die B. opgelegd kreeg is inmiddels afgerond. Het hof oordeelde in 2007 dat overtuigend was bewezen dat B., op wiens broek en schoenen bloedspetters zaten, zijn vriendin had gedood. Volgens forensisch deskundigen was het niet waarschijnlijk dat Van den Hoogen zelf de 16 centimeter lange snee in haar hals had aangebracht. Zo zou de "bijna horizontale oriëntatie van de wond" ongebruikelijk zijn bij zelfdoding. Dat de vrouw rechtshandig was, zou bovendien een "bijzonder onhandige stand en beweging van de arm" hebben vereist. Een andere verdachte was er niet, ook omdat er geen braaksporen waren gevonden. In 2015 publiceerde een student van het project Gerede Twijfel van de Vrije Universiteit Amsterdam een onderzoek naar de flatmoord, samen met rechtspsycholoog Peter van Koppen. Zij concludeerden juist wel dat zelfdoding het meest waarschijnlijke scenario is. Een jaar later diende B.'s advocaat Pieter van der Kruijs een verzoek in bij de Hoge Raad om de zaak opnieuw te onderzoeken. Naar aanleiding daarvan namen deskundigen van het Nederlands Forensisch Instituut de kwestie onder de loep. Zij concludeerden dat de vrouw zeer waarschijnlijk zichzelf om het leven had gebracht. De Hoge Raad oordeelde uiteindelijk dat de zaak inderdaad moest worden herzien. In dat nieuwe onderzoek zijn ook zaken meegenomen die het hof eerder onbekend waren, zoals een verklaring van de inmiddels gepensioneerde huisarts van Van den Hoogen. Hij had de vrouw korte tijd voor haar dood nog gezien. Van den Hoogen had de arts toen gevraagd om in haar hals te snijden, omdat daar iets zat wat eruit zou moeten. "Zij kwam op mij gestoord over en ik dacht aan een waanidee, omdat bij onderzoek niets bijzonders te voelen was", aldus de huisarts. Volgens advocaat Van der Kruijs vormt de verklaring een belangrijke aanwijzing dat Van den Hoogen zelf in haar hals is gaan snijden. Zowel B. als Van den Hoogen kampte in 2000 met psychische problemen. B. verblijft momenteel nog altijd in een psychiatrische kliniek vanwege een schizofrene stoornis, schrijft het Brabants Dagblad. Tijdens de zitting waarop het OM vandaag zijn nieuwe eis bekendmaakte, raakte B. meerdere malen geëmotioneerd, schrijft persbureau ANP. "Mijn leven is me afgenomen", zei hij. Volgens B. hadden politie en justitie last van een "tunnelvisie". Van der Kruijs, die inmiddels gepensioneerd is, maar zich voor de herziening opnieuw heeft laten beëdigen, zegt tegen het ANP dat Van den Hoogen voor B. "de liefde van zijn leven" was. "Hij had geen enkele reden haar iets aan te doen." Als B. inderdaad wordt vrijgesproken, komt hij mogelijk in aanmerking voor een schadevergoeding. Dat komt dan op een later moment aan de orde.||https://nos.nl/artikel/2441669-om-vraagt-22-jaar-na-flatmoord-rosmalen-alsnog-om-vrijspraak
2022-08-22||Politie waarschuwt voor gevaarlijke losgebroken stier in de Achterhoek|| In het Achterhoekse dorp Westendorp is een stier losgebroken. De politie heeft een Burgernetmelding verspreid om mensen voor het gevaarlijke dier te waarschuwen. Wie het dier ziet wordt gevraagd 112 te bellen. Volgens een correspondent van Omroep Gelderland ontsnapten er eerder op de dag drie stieren uit een stal. Twee dieren werden al snel gepakt, maar de derde ging ervandoor. Daarbij zou hij over de motorkap van een voertuig zijn gesprongen. De politie zoekt ook met een drone naar de stier. Wie het losgebroken dier ziet, krijgt het dringende advies hem niet zelf proberen te vangen. "De stier is echt gevaarlijk", luidt de waarschuwing die rond het middaguur via Burgernet werd verspreid.||https://nos.nl/artikel/2441667-politie-waarschuwt-voor-gevaarlijke-losgebroken-stier-in-de-achterhoek
2022-08-22||Poolse man (40) opgepakt in onderzoek naar dode man in Weert|| Een man uit Polen (40) is vanochtend in zijn thuisland aangehouden. Hij wordt verdacht van betrokkenheid bij de dood van een man die half juli in een huis in Weert werd gevonden. Het slachtoffer werd op 10 juli door de politie in zijn woning aangetroffen toen een bekende geen contact meer met hem kon krijgen, schrijft 1Limburg. In het huis zou een brand gewoed hebben, werd later bekend. Uit politieonderzoek bleek al snel dat de man door een misdrijf om het leven was gekomen. Een week na de vondst van het lichaam werd een 39-jarige vrouw aangehouden in de zaak. Zij zit volgens de politie nog altijd vast en in beperkingen. Het politieonderzoek is met de aanhouding van de tweede verdachte nog niet afgerond. De rol en betrokkenheid van de twee verdachten moet nog uitgebreid in beeld worden gebracht. Ook sluit de politie niet uit dat er nog meer aanhoudingen zullen volgen.||https://nos.nl/artikel/2441665-poolse-man-40-opgepakt-in-onderzoek-naar-dode-man-in-weert
2022-08-22||Schoenmakers stoppen, want sneakerdragers komen niet langs|| Het aantal schoenmakerszaken in Nederland is de afgelopen tien jaar afgenomen met 11 procent. Begin 2013 waren het er 863, medio dit jaar 772. Dat blijkt uit cijfers van de Kamer van Koophandel die zijn opgevraagd door de NOS. De afname is het resultaat van "de verwaarlozing van ambachten", stelt hoogleraar culturele economie Arjo Klamer. Met name in de zuidelijke en oostelijke provincies stopten veel schoenmakers: de grootste afnames zijn te zien in Noord-Brabant, Gelderland, Overijssel en Limburg. In Drenthe nam het aantal ondernemingen wel toe, maar daar waren de absolute aantallen klein. De provincie telde in 2013 21 schoenmakerszaken en medio dit jaar 26. Econoom Klamer is niet verbaasd dat er steeds minder schoenmakers zijn. "Vergrijzing speelt een rol", zegt hij. "Oudere schoenmakers stoppen en er komen weinig jonge bij." De opleiding schoenhersteller aan de Dutch Shoe Academy Utrecht, de enige nog bestaande opleiding tot schoenmaker, telt ieder jaar tien tot vijftien leerlingen. Een andere oorzaak van de terugloop is volgens Klamer dat ambachten de laatste decennia in Nederland zijn verwaarloosd. Gildes en centrale organisaties als het Hoofdbedrijfschap Ambachten verdwenen, en in het mbo overheerst de wil "om door te stoten naar het hbo", aldus Klamer. Ook oud-schoenmaker Michel Broshuis uit Lichtenvoorde zag de waardering voor zijn vak afnemen. Hij stopte vorig jaar en besloot zich helemaal toe te leggen op zijn sleutelservice, die hij er al naast had. "Ik had nog wel werk als schoenmaker, maar ik verdiende er niks meer mee." De bereidheid om te betalen voor een gerepareerde schoen nam in de loop van de jaren af, zegt Broshuis. Steeds meer mensen lopen volgens hem rond op goedkope sneakers, die vaak de prullenbak in gaan als ze kapot zijn. "En als mensen wel met een loszittende zool of kapot naadje bij me kwamen, verwachtten ze dat ik dat voor een paar euro fikste." Broshuis verwacht dat er meer schoenmakers gaan verdwijnen. Hij zit in een groepsapp met andere schoenmakers, van wie veel al zijn gestopt, of gaan stoppen. "En sommigen willen ermee ophouden, maar kunnen dat nog niet omdat ze geen opvolger kunnen vinden en dus het huurcontract moeten uitzitten." Hoewel het aantal schoenmakers landelijk daalt, ziet econoom Klamer kansen voor de toekomst van het beroep. Hij signaleert in verschillende kringen dat ambachten weer meer worden gewaardeerd. "Wetenschappers zijn met het onderwerp bezig, politieke partijen tonen interesse en er zijn Europese projecten." Zet deze trend door, dan verwacht Klamer dat er weer meer animo is om naar de schoenmaker te gaan, en om het vak te leren. Ook de Dutch Shoe Academy is druk bezig om het vak te promoten, zegt Johan Remmerts, docent op de school en schoenmaker met zaken in Almelo en Goor. Het instituut maakt video's, gebruikt sociale media en benadert middelbare scholen. "Zodat we hopelijk meer leerlingen krijgen", zegt Remmerts. De docenten proberen daarnaast in het onderwijs aan te sluiten bij de huidige schoenenmarkt. "We besteden aandacht aan het painten van sneakers in allerlei kleuren", zegt Remmerts. "Dat is helemaal van nu." Britney Godeke (21), schoondochter van Johan Remmerts, zit in het tweede jaar van de opleiding tot schoenhersteller. Haar vriend Jonathan, die net als zijn vader schoenmaker is, vroeg een paar jaar geleden of zij ook het vak in wilde. "Eerst dacht ik: 'nou, nee', maar toen ging ik toch met Johan mee." In de schoenmakerij van haar schoonvader kreeg Godeke die eerste keer de opdracht om een schoen uit elkaar te halen. Dat vond ze saai. "Maar toen vroeg Johan of ik een hak wilde schuren", zegt Godeke. "Toen ging echt de knop om. Ik dacht: dit wil ik worden." Godeke houdt van het "grove werk" en vindt het mooi om de schoenen helemaal te perfectioneren. Met haar vriend wil ze volgend jaar de zaak in Goor van haar schoonvader overnemen. "En als Johan met pensioen wil, misschien ook de zaak in Almelo." Bang dat het vak van schoenmaker zal verdwijnen, is Godeke niet. In de winkels in Goor en Almelo is het volgens haar druk. Ze ziet wel dat verschillende schoenmakers in de omgeving stoppen, maar dat kan juist voordelig zijn, vindt ze. "Jonathan en ik zijn allebei 21, dus we kunnen echt iets opbouwen."||https://nos.nl/artikel/2441663-schoenmakers-stoppen-want-sneakerdragers-komen-niet-langs
2022-08-22||Provincies willen meer duidelijkheid over stikstofregels|| De provincies willen meer duidelijkheid over de stikstofplannen van het kabinet. Gespreksleider Remkes hield vanochtend een nieuwe overlegronde. Aan tafel zaten leden van het kabinet en vertegenwoordigers van de provincies. Uit alle provincies waren gedeputeerden aanwezig. Volgens Remkes hebben die van hun hart geen moordkuil gemaakt en drongen ze aan op meer "duidelijkheid in regelingen". De provincies moeten voor 1 juli volgend jaar met hun 'gebiedsaanpak' komen, om de uitstoot terug te dringen. Remkes had het over een balanceeract: aan de ene kant willen de provincies zelf ruimte voor die aanpak, maar aan de andere kant moeten ze aan de slag met de uitgangspunten van het Rijk. Bijna alle deelnemers aan het gesprek benadrukten dat ze nu snel aan het werk willen. Volgens Remkes is dat belangrijker dan het eindtijdstip. Sinds vrijdag staat het tijdstip waarop het verminderen van de uitstoot moet zijn gehalveerd weer volop in de schijnwerpers. CDA-leider Hoekstra zette toen de discussie op scherp met zijn uitspraak dat het doel van het kabinet om de uitstoot in 2030 met de helft terug te dringen niet heilig is. Premier Rutte herhaalde vandaag dat de doelen daarover in het regeerakkoord "richtinggevend" zijn. Volgens Remkes speelt het tijdpad in alle provincies wel een zekere rol, maar niet overal op dezelfde manier. Hij zei dat vooral Friesland en Drenthe hier kritisch over zijn. De gespreksleider benadrukte ook dat de provincies zich aan de wettelijke eisen uit Den Haag moeten houden. "Als het parlement 2030 in de wet opneemt, kan het toch niet zo zijn dat de vrije republiek zus of zo er eigen opvattingen over heeft." Ook Rutte wees erop dat provincies deel uitmaken van het staatsbestel en de wet moeten respecteren. "Maar deze bijeenkomsten zijn niet om de wet door de strot te duwen, maar met elkaar te praten over hoe je het mogelijk maakt." Namens de provincies zei de Noord-Hollandse gedeputeerde Stigter (die ook het Interprovinciaal Overleg IPO vertegenwoordigde) dat die helderheid willen. "De helderheid zit hem op de doelen en op het perspectief van de landbouw en het Rijk moet helpen bij de randvoorwaarden." Remkes en leden van het kabinet spraken vandaag ook nog met gemeenten en waterschappen. De overheidsorganisaties sluiten voorlopig de rij. Eerder hebben boerenorganisaties, natuurclubs, het bedrijfsleven en banken aan tafel gezeten. De boerenorganisaties worden nog eens uitgenodigd.||https://nos.nl/artikel/2441662-provincies-willen-meer-duidelijkheid-over-stikstofregels
2022-08-22||Geschrapt Noord Nederlands Orkest keert volgend jaar terug op Lowlands || Het Noord Nederlands Orkest (NNO) komt volgend jaar terug naar Lowlands om het optreden dat gisteren op het laatste moment werd geschrapt in te halen. Het orkest gaat daarmee in op een aanbod van het festival. Het 160 man sterke gezelschap, het NNO en het Noord Nederlands Concertkoor, zou gistermiddag optreden in de Alpha-tent, de grootste tent van het festival. Maar vanwege logistieke problemen bij de Lowlands-organisatie ging het concert niet door. Artistiek leider van het orkest Marcel Mandos vertelt op NPO Radio 2 dat hij graag ingaat op het aanbod van het festival. "Kijk, shit happens soms. Ik was echt woest, maar het heeft geen zin om boos te zijn. Wij gaan volgend jaar daar spelen, daar zijn we ontzettend blij mee en dat gaan we gewoon doen." Het ging mis bij de opbouw van het podium voor de Belgische ster Stromae. "Het opbouwen zou om 01.00 uur beginnen, maar bepaalde onderdelen waren niet aanwezig. Die moesten eerst worden opgehaald", zei Lowlands-directeur Eric van Eerdenburg daarover. Het optreden van het orkest verplaatsen bleek geen optie, omdat daar door het strakke schema geen ruimte voor was. Het koor en orkest zouden de Negende Symfonie van Beethoven uitvoeren. Dat stuk past, met de koorfinale Lofzang op de vreugde (Ode an die Freude) heel goed bij Lowlands, zegt Mandos. "Het gaat over vrijheid en vrede, iedereen kent het, het is het Europese volkslied. Beethoven zegt 'fuck oorlog', en dat is met de oorlog in Oekraïne nog altijd hartstikke actueel." Hoornist Hanna Guirten van het orkest vertelt in het NOS Radio 1 Journaal dat er een lange voorbereiding aan het geschrapte optreden is voorafgegaan. "Als je kijkt naar puur de repetitietijd met het hele orkest is het denk ik een uur of vijftien. Maar je moet bedenken hoeveel uur de solisten hebben gerepeteerd en hoeveel tijd de dirigent nodig heeft gehad om de partituur te bestuderen. En de individuele musici zijn ook zeker twee weken van tevoren begonnen." Het is de eerste keer dat Lowlands een optreden heeft afgeblazen omdat de voorbereidingen voor een ander optreden uitliepen. Stromae heeft zelf niet gereageerd op het incident. Zijn optreden van gisteren op het festival, met een uitgekiend podiumontwerp, wordt door NRC "een visueel overdonderende show van wereldklasse" genoemd. Traditioneel zijn er op zondag klassieke optredens op Lowlands. Het was twee jaar geleden ook al de bedoeling dat het orkest zou optreden op het festival, maar dat ging vanwege corona niet door. Het NNO trad ook in 2017 op Lowlands op.||https://nos.nl/artikel/2441660-geschrapt-noord-nederlands-orkest-keert-volgend-jaar-terug-op-lowlands
2022-08-22||Flink aantal botbreuken bij coureur die op toeschouwer TT Vlagtwedde botste|| De motorrijder en toeschouwer die afgelopen weekend gewond raakten bij de historische TT in Vlagtwedde zijn niet in levensgevaar. Het gaat naar omstandigheden goed met ze en ze zijn aanspreekbaar, laat de organisatie van het evenement weten. Het ongeluk gebeurde afgelopen zaterdag. Coureur Jacky Middelburg jr. kwam ten val en gleed tientallen meters over het asfalt. Hij gleed door een dranghek en schepte daarbij een toeschouwer. Het evenement in het Groningse dorp werd na het ongeluk direct afgelast. De toeschouwer is volgens RTV Noord een 72-jarige man uit Duitsland. "Over zijn toestand kunnen wij niet veel zeggen in verband met zijn privacy. Via de politie heb ik wel vernomen dat hij aanspreekbaar is, hij beantwoordt zelfs zijn telefoon", zegt bestuurslid Bianca Keijzer bij de regionale omroep. Ook de motorrijder is aanspreekbaar. "Hij is geopereerd aan verschillen breuken in zijn heupen, onderbeen en bekken. Onderzoek moet uitwijzen of er nog verder letsel is. Maar onder deze omstandigheden gaat het redelijk goed." Volgens de organisatie wees politieonderzoek uit dat de motor technisch in goede staat was, net als het wegdek: "Op beelden is te zien dat Middelburg in één klap is gevallen." De organisatie vermoedt daarom dat hij ten val kwam door een hitteflauwte. "Er waren wat verschuivingen in het tijdschema, waardoor het team van Middelburg wat langer heeft moeten wachten. Het was mooi weer die dag en ze zitten te wachten in pakken, een helm en handschoenen. Als je dan een beetje hittegevoelig bent, dan raak je sneller oververhit als je een kwartier extra moet wachten." Ze hopen lering te trekken uit het gebeuren. "Desnoods moet er een overkapping komen voor de wachtperiode, zodat de coureurs in ieder geval in de schaduw staan." De historische TT is de tegenhanger van de 'echte' TT in Assen waar coureurs op de modernste motoren de strijd aangaan op een afgesloten circuit. In Vlagtwedde gaat het om een straatrace dwars door het dorp en rijden de deelnemers op lawaaiige, relatief oude motoren.||https://nos.nl/artikel/2441655-flink-aantal-botbreuken-bij-coureur-die-op-toeschouwer-tt-vlagtwedde-botste
2022-08-22||Agent zet knie op bewusteloze arrestant, Rijksrecherche stelt onderzoek in|| De Rijksrecherche doet onderzoek naar een incident waarbij een man donderdag na zijn arrestatie in Borne tijdens het vervoer naar het politiebureau onwel is geworden. Op beelden die handen zijn van RTV Oost is te zien hoe de man vanaf de achterbank naar buiten wordt gesleept en in de binnenstad van Hengelo op straat valt. Een van de twee agenten plaatst zijn knie op de borst van de arrestant, die buiten bewustzijn verkeert: De man uit Hengelo werd volgens de politie in Borne opgepakt omdat hij, zo bleek na een speekseltest, onder invloed van verdovende middelen achter het stuur zat. Voor een bloedproef brachten agenten hem naar het politiebureau van Hengelo, maar op weg daarnaartoe werd hij onwel. Agenten haalden hem daarop uit de auto. Volgens de regionale omroep verkeert de man in kritieke toestand en wordt hij in coma gehouden. Inmiddels is er een tweede video opgedoken. Daarop is te zien hoe vijf agenten rond de bewusteloze arrestant staan, van wie er twee zich bezighouden met de man. Een van hen plaatst daarbij zijn knie op het onderbeen van de onwel geworden Hengeloër. De Rijksrecherche stelt nu een onderzoek in naar de achtergronden van het incident. Een woordvoerder van de politie zegt bij RTV Oost geen antwoord te kunnen geven op de vraag waarom de agent zijn knie op de borst van de man plaatst, terwijl die geen moment de indruk wekt dat hij zich wil verzetten. "Mogelijk is dat een standaardprocedure, maar dat is iets waar de Rijksrecherche nu naar kijkt."||https://nos.nl/artikel/2441645-agent-zet-knie-op-bewusteloze-arrestant-rijksrecherche-stelt-onderzoek-in
2022-08-22||36 wetenschappers trekken aan de bel: 'Pak door in stikstofcrisis'|| We weten "meer dan genoeg" om de stikstofcrisis aan te pakken. Dat schrijven 36 wetenschappers van acht universiteiten in een ingezonden brief in Trouw. De groep wetenschappers, onder wie ecologen, milieubiologen en aardwetenschappers, is verbolgen dat de wetenschappelijke basis van het stikstofbeleid steeds opnieuw ter discussie wordt gesteld. Dat leidt alleen maar tot extra vertraging en onnodig natuurverlies, zeggen ze. "De wetenschap is duidelijk: de natuur heeft geen tijd meer", licht Han Olff toe in het NOS Radio 1 Journaal. Hij is hoogleraar ecologie en natuurbeheer aan de Universiteit Groningen en schreef mee aan het manifest. "De wetenschappelijke data zijn hard genoeg om nu in actie te komen. Er is al twintig jaar verspild door steeds opnieuw om uitstel te vragen. Ondertussen is het natuurverlies doorgegaan." In hun brief schrijven de wetenschappers dat ten onrechte de indruk is ontstaan dat het stikstofprobleem is op te lossen met alleen technische innovaties, zonder te snijden in de landbouwproductie. Volgens hen komt dat onder meer door druk via "boerenprotest, tegenstribbelende partijen als de agro-industrie en supermarkten en sommige politici". De recentste horde in de stikstofcrisis werd opgeworpen door CDA-leider Wopke Hoekstra, die vrijdag in een interview met het AD zei dat het kabinetsdoel om in 2030 de stikstofuitstoot te hebben gehalveerd in zijn ogen "niet heilig" is. Ook noemde Hoekstra, die behalve partijleider ook vicepremier is in het kabinet, een van de wetenschappelijke uitgangspunten van het stikstofbeleid "een gemankeerd middel". Het gaat hier om de zogeheten kritische depositiewaarde (kdw). Dat is de hoeveelheid stikstof die volgens de wet maximaal in een gebied mag neerkomen. De manier waarop eventuele overschrijdingen daarvan worden berekend, met rekenmodellen op basis van metingen in het hele land, is een van de hete hangijzers in de stikstofdiscussie. Veel boerenorganisaties en nu ook Hoekstra pleiten voor een "ecologische autoriteit" die de natuur lokaal beoordeelt, zodat de kdw uit de wet kan worden gehaald. Volgens hoogleraar Han Olff lijkt het door dit soort oproepen alsof de discussie over stikstof nu pas begint. In hun ingezonden brief verwijzen hij en de 35 andere wetenschappers naar de film Groundhog Day, waarin de hoofdpersoon steeds opnieuw precies dezelfde dag beleeft. Wat is stikstof en waarom is het een probleem? Eerder maakten we deze video over de stikstofcrisis: "Vergelijk dat met recente vragen van Kamerleden en boerenorganisaties om nog meer onderzoek, nog hardere en fijnschaliger meetresultaten, nog betere modellen, en met hun steevast geloof in technische oplossingen", schrijven ze. "Maar we weten meer dan genoeg, en er bestaat meer dan genoeg wetenschappelijke consensus om nu snel in actie te komen." Tegelijkertijd zijn er ook mensen uit wetenschappelijke hoek die juist technische oplossingen bepleiten om de stikstofcrisis aan te pakken. Zo presenteerden twee emeritus hoogleraren deze maand een plan voor stikstofreductie zonder de veestapel te verkleinen. De twee, gespecialiseerd in mariene ecologie en biobased economy, pleiten in plaats daarvan voor innovaties als het aanpassen van veevoer. Volgens Olff was het plan van de twee emeritus hoogleraren een van de aanleidingen om een ingezonden brief naar Trouw te sturen. "Gelukkig is er discussie in de wetenschap, dat is ook de motor waarop wetenschap draait, maar dit lijkt een discussie die erop gericht is om vertraging te creëren", zegt hij. "Innovatie is inderdaad nodig, maar dan van het hele systeem, van hoe we met natuur omgaan, met ons voedselsysteem, met landbouw." In hun manifest spreken de wetenschappers van een integrale aanpak van het landschap, "dus van landbouw én natuur". De lasten daarvan moeten niet alleen bij boeren worden gelegd, benadrukken ze, maar ook bij consumenten, retailers, banken en de agro-industrie. "Het kan anders en beter, mits iedereen in beweging komt."||https://nos.nl/artikel/2441643-36-wetenschappers-trekken-aan-de-bel-pak-door-in-stikstofcrisis
2022-08-22||Nog altijd veel meldingen van intimidatie bij Utrechtse abortuskliniek|| Bij de gemeente Utrecht zijn in de afgelopen anderhalf jaar zeker 21 meldingen van overlast van demonstranten bij een abortuskliniek binnengekomen. Volgens RTV Utrecht hebben ook mensen die geen abortus willen ondergaan last van de anti-abortusdemonstranten, doordat in hetzelfde pand aan de Biltstraat ook andere zorgverleners zitten. Bij de regionale omroep vertelt een vrouw die niet voor een abortus kwam in haar buik te zijn gegrepen door demonstranten. "Ik liep nietsvermoedend langs toen ik een paar demonstranten hoorden smoezelen", zegt ze. "Voor ik het wist, werd ik opzij geduwd, het fietspad op. Ze pakten me vast en grepen in mijn buik. Ik wist niet wat me overkwam." Ze omschrijft het incident als een "vreselijke en intimiderende ervaring". "Het heeft ervoor gezorgd dat ik daarna niet meer naar deze kliniek wilde. Deze demonstranten hebben het gemunt op iedere vrouw in de vruchtbare leeftijd." Ook andere ondernemers in het pand geven aan last te hebben van de demonstranten. "Je wil je klanten de beste zorg kunnen verlenen. Als ze geïntimideerd worden door de demonstranten, schrikt dat af. Dan zoeken we wel een andere plek op waar ze niet lastig worden gevallen", vertelt een huidspecialist. Jezus Leeft en Schreeuw Om Leven, twee groepen die regelmatig demonstreren bij de kliniek, zeggen het beeld niet te herkennen. "Het zijn leugens', zegt Jezus Leeft-oprichter Joop van Ooijen. Misschien dat het om andere demonstranten gaat. Daar zijn wij niet verantwoordelijk voor", vertelt Arthur Alderliesten, directeur van Schreeuw Om Leven. "Wij vragen vrouwen die op weg zijn naar de kliniek, altijd eerst of we ze iets mogen vragen en proberen dan het gesprek aan te gaan. Zegt iemand nee, dan wensen we haar nog een fijne dag." Mensen die een abortus willen ondergaan en niet alleen naar de kliniek willen, kunnen sinds een paar maanden vragen om een buddy van de Stichting Samen naar de kliniek. "Niet iedereen kan een familielid of vriend meenemen, of kan het überhaupt aan andere mensen vertellen. Ook om de eenzaamheid tegen te gaan, hebben wij deze stichting in het leven geroepen", vertelde Djoeke Gerding van de stichting eerder dit jaar. Tal van steden hebben een bufferzone ingesteld bij abortusklinieken. Zo willen ze voorkomen dat betogers te dichtbij komen en vrouwen zich geïntimideerd voelen. Utrecht wil ook zo'n zone, maar het besluit daartoe begin deze maand is door de rechter begin deze maand afgewezen. Burgemeester Sharon Dijksma had de demonstranten verwezen naar een laad- en losplek op zo'n 70 meter afstand van de kliniek. Maar het argument dat een demonstratie voor de deur van de kliniek een gevaar voor de verkeersveiligheid zou zijn, hield in de rechtszaal geen stand. Dijksma liet bij de regionale omroep weten in hoger beroep te gaan tegen het besluit.||https://nos.nl/artikel/2441640-nog-altijd-veel-meldingen-van-intimidatie-bij-utrechtse-abortuskliniek
2022-08-22||Conducteur mishandeld en beroofd na vertrek uit Rotterdam|| Een conducteur van NS is vanochtend door twee mannen bespuugd, geslagen en beroofd in een trein. Dat gebeurde toen de man vervoersbewijzen wilde controleren, nadat de trein vertrokken was van Rotterdam Centraal in de richting van Leeuwarden. De verdachten wisten te ontkomen toen de trein werd stilgezet bij Rotterdam Alexander. De politie houdt er rekening mee dat de verdachten via de nooduitgang van het station en daarna via een sloot zijn gevlucht. Na een zoektocht met onder meer de politiehelikopter is één verdachte aangehouden. De directeur van NS heeft bij Rijnmond met afschuw gereageerd op het voorval. "Ook collega's willen weer heelhuids thuiskomen na hun werk. Dit gedrag accepteren wij nooit. Daders mogen hier niet mee wegkomen. Alle beelden en informatie delen wij met de politie. Onze zorg gaat nu uit naar onze collega die alle ondersteuning krijgt die hij nodig heeft. We roepen medereizigers die iets gezien hebben op om zich te melden bij de politie", aldus directeur Eelco van Asch. De mannen namen onder meer de portofoon van de conducteur mee.||https://nos.nl/artikel/2441639-conducteur-mishandeld-en-beroofd-na-vertrek-uit-rotterdam
2022-08-22||Kamer wil nieuw onderzoek CPB hoeveel huishoudens niet kunnen rondkomen|| De Tweede Kamer wil dat het Centraal Planbureau nog eens onderzoek gaat doen naar de kosten van levensonderhoud. Het CPB moet in kaart brengen hoeveel huishoudens hun maandelijkse kosten niet langer kunnen betalen. Onder leiding van Kamerlid Omtzigt pleit een meerderheid voor een nieuwe 'stresstest'. Volgens het donkerste scenario in een eerdere test van het CPB in juni kunnen 1,2 miljoen huishoudens moeite krijgen met het betalen van hun maandelijke lasten. Maar Omtzigt zegt dat het CPB destijds rekende met aannames die nu alweer ver worden overtroffen: "Zo gaat het CPB uit van een stijging van de kale gasprijzen met 600 procent, terwijl de huidige stijging ongeveer 1000 procent bedraagt". Hij voegt eraan toe dat ook de kosten van elektriciteit en voedsel nu sneller oplopen dan in het donkerste scenario van het CPB. "Voor veel huishoudens betekent een extra verhoging van gas, elektriciteit en boodschappen nog een keer meer dan 100 euro extra per maand, terwijl ze nu hun boodschappen en energie al niet kunnen betalen", staat in het verzoek aan het CPB. Winkelend publiek merkt nu al dat inkopen doen een stuk duurder is geworden: De roep om een nieuwe stresstest wordt gesteund door vrijwel de hele oppositie en van de coalitiepartijen sluit in elk geval de ChristenUnie zich erbij aan. De Kamerleden willen een nieuwe berekening voor zowel dit als volgend jaar. Die moet voor Prinsjesdag klaar zijn. Het CPB bekijkt op dit moment of het haalbaar is om de analyse op die termijn te doen. ||https://nos.nl/artikel/2441638-kamer-wil-nieuw-onderzoek-cpb-hoeveel-huishoudens-niet-kunnen-rondkomen
2022-08-22||Familielid van dode kinderen in koffers geïdentificeerd, mogelijk moeder|| Een vrouw die mogelijk familie is van de twee kinderen van wie lichaamsdelen zijn gevonden in koffers in Nieuw-Zeeland, verblijft in Zuid-Korea. De Zuid-Koreaanse politie heeft dat bevestigd op verzoek van de politie in Nieuw-Zeeland. De vrouw is in Zuid-Korea geboren en heeft een Nieuw-Zeelands paspoort. Ze vertrok in 2018 naar Zuid-Korea en er wordt verondersteld dat ze daar nog steeds is. Lokale media melden dat de vrouw haar Koreaanse nationaliteit heeft opgegeven om het Nieuw-Zeelandse staatsburgerschap te krijgen. Waar ze nu is en of ze alleen of met andere familieleden in Zuid-Korea aankwam, is niet duidelijk. Volgens de Nieuw-Zeelandse politie zou ze de moeder van de kinderen kunnen zijn, op basis van haar leeftijd en haar oude adres in Auckland. De vrouw heeft lang gewoond op het adres dat bekend was bij de opslagbox waar de koffers jarenlang hebben gelegen. De koffers waarin de menselijke resten van de twee kinderen zaten werden vorige week geveild. Bij thuiskomst ontdekte de koper de gruwelijke inhoud. De koffers kwamen uit een opslagbox en werden geveild omdat de huur niet meer werd betaald. Op de veiling kunnen de bieders niet uitgebreid alle spullen bekijken en controleren. Onderzoek wees uit dat de lichamen van kinderen tussen de vijf en tien jaar oud waren. Hoe het komt dat de koffers zo lang onopgemerkt zijn gebleven, wordt ook nog door de politie onderzocht.||https://nos.nl/artikel/2441635-familielid-van-dode-kinderen-in-koffers-geidentificeerd-mogelijk-moeder
2022-08-22||Plaatselijke VVD'ers hekelen asielbeleid in scherpe bewoordingen|| Steeds meer VVD'ers in gemeenten leveren scherpe kritiek op de asielaanpak van het kabinet en de VVD-fractie in de Tweede Kamer. Kort geleden schreven VVD-fractievoorzitters in Limburg al een brandbrief aan de Kamerfractie, nu hebben ook collega-fractievoorzitters uit Noord-Holland en raadsleden uit andere delen van het land dat gedaan. Ze vallen het landelijke beleid met harde woorden aan. De Noord-Hollandse fractievoorzitters schrijven dat "onze gemeenten kraken onder de hoge instroomcijfers". Volgens hen gaat het draagvlak om nog meer mensen op te vangen met de dag achteruit. "Deze belasting is lokaal niet langer houdbaar of verdedigbaar", staat in de brief. Dat het kabinet vorige week de gemeente Tubbergen opdroeg asielzoekers op te vangen in een hotel, is volgens de Noord-Hollandse VVD'ers "een oneigenlijke dwangmaatregel, waarmee de grondwettelijke positie van gemeenten met voeten wordt getreden". En in een soortgelijke brief schrijven VVD-raadsleden uit onder meer Rotterdam, Den Haag, Dordrecht en Leeuwarden dat de ingreep in Tubbergen tegen de wil van het democratisch gekozen bestuur van die gemeente gaat en dat daarmee een principiële grens wordt overschreden. Volgens deze VVD'ers heft de maatregel "de gezonde collegiale verhoudingen tussen Rijk en gemeenten op". Ze vinden dat dit bijdraagt aan het verlies van vertrouwen in de politiek en in de democratie. "Dit kan niet en mag niet", schrijven ze. De Noord-Hollanders vinden dat gemeenten en provincies "mede-eigenaar zijn geworden van een probleem waar ze niet om hebben gevraagd". Fractievoorzitter Van Wijk van de VVD in Schagen benadrukte in het NOS Radio1 Journaal dat de gemeenten steeds noodoplossingen moeten bedenken. In de brief van de raadsleden uit onder meer Rotterdam en Dordrecht wordt gesproken over "het alsmaar opbouwende probleem van ons disfunctionele asielstelsel, waarvoor het Rijk, met pijnlijk genoeg steeds VVD-bestuurders in een leidende positie, de volledige verantwoordelijkheid draagt". Deze briefschrijvers vinden dat het kabinet "naar beneden trapt met almaar meer symptoombestrijding". In aanmeldcentrum Ter Apel is het totale chaos op het moment. Hoe kan dat?||https://nos.nl/artikel/2441634-plaatselijke-vvd-ers-hekelen-asielbeleid-in-scherpe-bewoordingen
2022-08-22||'Anti-Poetingroepering pleegde aanslag op dochter ideoloog'|| Een oppositiepoliticus uit Rusland stelt dat een Russische verzetsbeweging achter de bomaanslag zit op Darja Doegina, afgelopen weeknd in de buurt van Moskou. De 29-jarige dochter van de ultranationalistische ideoloog Aleksandr Doegin zou gedood zijn door het Nationaal Republikeins Leger (NRL), een tot nu toe onbekende anti-Poetingroepering. Of die groepering ook echt bestaat en officieel de aanslag heeft opgeëist is onduidelijk. Het Russische oud-parlementslid Ilja Ponomarjov, die nu in Oekraïne verblijft, zei gisteravond in een tv-uitzending dat het NRL verantwoordelijk is voor de bomaanslag, en meer gewapende acties van plan is. Ponomarjov heeft ook een manifest gepubliceerd dat van de verzetsbeweging zou zijn. In het document worden president Poetin en zijn bondgenoten, mede vanwege de invasie in Oekraïne, tot vijand van het Russische volk verklaard. "Armoede en grafkisten voor sommigen, paleizen voor anderen - dat is de essentie van Poetins beleid", wordt op sociale media uit het manifest geciteerd: In het manifest staat niet expliciet dat het NRL de bomaanslag heeft gepleegd, die bewering komt vooralsnog alleen van Ponomarjov. Vanuit Rusland klonken beschuldigingen dat Oekraïne betrokken zou zijn bij de dood van Doegina. Dat werd onder meer gezegd door commentatoren op tv en door parlementsleden. Maar de regering in Kiev heeft naar eigen zeggen niets met de bomaanslag te maken. Het Kremlin heeft nog niet gereageerd. De Russische autoriteiten zeggen eerst de resultaten van het onderzoek naar de explosie af te wachten. Het staat volgens de politie al wel vast dat er een explosief aan de onderkant van de suv van Doegina was bevestigd. De bom is op afstand tot ontploffing gebracht, meldt staatspersbureau TASS op basis van bronnen bij het onderzoek. Vermoedelijk werd Doegina gevolgd. Ze was op slag dood, schrijft de nieuwssite. De Russische federale politie gaf gisteren deze beelden vrij, waarop te zien is dat de weg bezaaid lag met brokstukken: Doegina was sinds het begin van de Russische invasie geregeld als journalist op staatstelevisie te zien. In haar bijdrages toonde ze zich voorstander van het besluit om het buurland binnen te vallen. Ze stond op de sanctielijst van de VS en het Verenigd Koninkrijk. Haar vader, Aleksandr Doegin, wordt door sommigen gezien als een vooraanstaand ideoloog van het Kremlin, maar anderen betwisten dat hij veel invloed heeft. Hij draagt uit dat Rusland opnieuw een wereldrijk moet worden en dat de belangrijkste vijand van Moskou de "Atlantische wereld" onder leiding van de VS is. De Amerikanen stelden al in 2015 sancties tegen hem in, na de annexatie van de Krim het jaar ervoor. De linkse Ponomarjov stemde destijds als parlementslid tegen de annexatie van de Krim. Als reactie daarop werd hem later bij terugkomst uit de VS de toegang tot Rusland ontzegd. De uitgesproken tegenstander van president Poetin vestigde zich daarop in Oekraïne, waar hij sinds 2019 staatsburger is. Ook tegen de invasie van Oekraïne heeft Ponomarjov zich herhaaldelijk uitgesproken. Via sociale media bericht hij over anti-oorlogsdemonstraties en -acties in Rusland. Of hij banden heeft met het NRL is niet bekend.||https://nos.nl/artikel/2441627-anti-poetingroepering-pleegde-aanslag-op-dochter-ideoloog
2022-08-22||Rode Kruis heropent steunpunt in Ter Apel, op andere plek met beveiliging|| Het Rode Kruis heropent vandaag het humanitair servicepunt bij het aanmeldcentrum in Ter Apel. Dat werd een week geleden gesloten vanwege de onrust bij het asielzoekerscentrum, maar nu zijn er maatregelen genomen om de rust te bewaren. "We hebben onze cabin verplaatst en we gaan werken met een beveiliger die ervoor kan zorgen dat onze medewerkers veilig hun werk kunnen doen", zegt Nicole van Batenburg, woordvoerder van het Rode Kruis in het NOS Radio 1 Journaal. Dat er een veiligheidsrisicogebied is afgekondigd rond het centrum waar de politie preventief mag fouilleren, heeft volgens Van Batenburg niet meegespeeld in de beslissing. "Ook als dat niet was gebeurd waren wij wel weer opengegaan." Het servicepunt sloot nadat er vorige week zondag een grote vechtpartij was uitgebroken bij het aanmeldcentrum. Ook waren er eigendommen van Rode Kruis-medewerkers verdwenen. Daarvan heeft de hulporganisatie aangifte gedaan. Van Batenburg spreekt van een gespannen situatie bij het azc, waar al weken te weinig bedden zijn voor nieuwkomers. "De spanningen liepen echt op. We zien steeds meer mensen buiten slapen, dus het is niet zo gek dat de sfeer toch anders wordt." Dit weekend sliepen er weer 300 mensen buiten bij het centrum, vandaag waren dat er volgens persbureau ANP nog eens honderd meer. Dat er wederom een triest record werd gehaald komt doordat de doorstroming is vastgelopen: ook in andere azc's is geen plek en statushouders komen lastig aan een woning door de oververhitte huizenmarkt. Vorige week vertelden meerdere mannen over hun negatieve ervaringen bij Ter Apel: Het servicepunt in Ter Apel is twee weken open geweest. Het Rode Kruis zet zulke steunpunten op langs migratieroutes om informatie te bieden, telefoons op te laden en eerste hulp te verlenen, bijvoorbeeld bij blaren vanwege lange voettochten of gebitsproblemen waar migranten mee kampen. "Het is heel uiteenlopend wat we voorbij zien komen, maar we zagen gedurende de twee weken dat we er waren dat het eigenlijk steeds meer vragen werden. Dat baart ons ontzettend zorgen." Van Batenburg verwacht daarom dat het opnieuw druk zal zijn als het steunpunt straks heropend is.||https://nos.nl/artikel/2441625-rode-kruis-heropent-steunpunt-in-ter-apel-op-andere-plek-met-beveiliging
2022-08-22||Zonder EU-miljarden krijgt Hongaarse premier Orbán het benauwd|| De situatie in zijn land is hopeloos, maar het is wel goed materiaal voor een grap, zegt de Hongaarse stand-upcomedian András Somogyi. Iedereen in Hongarije kent zijn filmpjes waarin hij de Hongaarse premier Viktor Orbán imiteert. De ochtend dat we elkaar spreken is net bekend geworden dat het jaarlijkse vuurwerk tijdens de nationale feestdag, op 20 augustus, vanwege dreigend onweer met een week is uitgesteld. De regering had deze keer aangekondigd als de "grootste vuurwerkshow in de geschiedenis van Hongarije". Veel aanhangers van premier Orbán waren al naar de hoofdstad Boedapest gekomen, extra gemotiveerd vanwege de beloofde en gesubsidieerde lage bierprijs van omgerekend 75 eurocent voor een halve liter. Volgens Somogyi is het uitstel daarom extra pijnlijk voor Orbán. "Maar de premier zal daar vast wel een slimme draai aan geven." In een café in Boedapest improviseert de komiek razendsnel een denkbeeldige toespraak van Orbán waarin de premier zijn volk uitlegt wiens schuld het is dat ze voor niets zijn gekomen. "Wij Hongaren zijn christenen. We hebben de boodschap begrepen. Het is Brussel dat het onweer op ons heeft afgestuurd. Maar wij zullen overleven!" In het café, waar iedereen meteen het kenmerkende stemgeluid van Orbán herkent, wordt hardop gelachen om Somogyi's parodie. De grap 'Brussel heeft het gedaan' staat niet ver van de Hongaarse politieke werkelijkheid, waarin Orbán steevast klaagt dat 'Brussel' hem de les wil lezen. In kwesties als de opvang van migranten - Orbán weigert deelname aan een gezamenlijk opvangbeleid binnen de EU - krijgt hij in eigen land veel steun. Orbáns anti-migratiebeleid is een van de redenen voor zijn populariteit in Hongarije, dat merendeels nationalistisch-conservatief stemt. Maar in zijn huidige botsing met Brussel heeft Orbán een probleem van geheel andere orde: Hongarije dreigt namelijk miljarden aan EU-subsidies mis te lopen, en dat gaat mogelijk elk Hongaars huishouden pijn doen. Want de Hongaarse economie is sterk afhankelijk van EU-geld. Vanwege zorgen over de verslechterende kwaliteit van de Hongaarse rechtspraak en de aanhoudende corruptie weigert de Europese Commissie vooralsnog geld uit te keren aan Hongarije. De Commissie heeft sterke vermoedens dat te veel EU-subsidies terechtkomen bij ondernemers die zijn gelieerd aan Orbáns regering. Hierdoor is het land op korte termijn niet zeker van de bijna 6 miljard euro uit het Coronaherstelfonds, waar in totaal zo'n 750 miljard euro in zit. Vanavond om 00.00 uur is de deadline voor Hongarije om in een brief de Brusselse twijfels weg te nemen. Op langere termijn riskeert Hongarije mogelijk ook blokkade van EU-geld uit de reguliere Europese begroting. Net als komiek Somogyi denkt ook publicist en analist Stefánia Kapronczay het hare van de festiviteiten ter ere van de nationale feestdag. "Waarom zou je in dit land nog vuurwerk afsteken?" vraagt ze zich hardop af. "Er valt hier helemaal niets te vieren." Volgens Kapronczay, verbonden aan de Hongaarse Unie van Burgervrijheden (HCLU), verslechtert de kwaliteit van de rechtsspraak in haar land in "zorgwekkend hoog tempo". Tegelijk, waarschuwt ze, dreigen crisissituaties in de gezondheidszorg en het onderwijs, sectoren waar het geld opraakt. Los van het conflict met Brussel kampt Hongarije met torenhoge inflatie en krijgt de economie door de oorlog in buurland Oekraïne extra harde klappen. "Hongaren krijgen steeds minder voor wat ze aan belasting betalen." Als komend weekend, met een week vertraging, Orbáns "grootste vuurwerkshow ooit" alsnog plaatsvindt in Boedapest, blijft de hemel boven veel steden elders in het land donker. Ruim veertig burgemeesters hebben besloten om in hun steden het jaarlijkse vuurwerk af te schaffen, uit protest tegen het beleid van Orbán. 60 kilometer ten zuiden van Boedapest, in de provinciestad Dunaújváros, heeft burgemeester Tamás Pintér het geld dat normaal bestemd is voor het vuurwerk uitgegeven aan gratis maaltijden voor de armsten in zijn stad. "Dit is ons signaal aan de politiek", zegt Pintér. "We zijn de laatste jaren onder Orbán getuige geweest van totaal onverantwoorde overheidsuitgaven. Steeds meer Hongaren hebben er genoeg van dat al het geld, ook Europees geld, gaat naar Orbáns kliek van oligarchen. Hongarije is een corrupt land. De Hongaren zelf, én de EU, moeten daar nu een eind aan maken."||https://nos.nl/artikel/2441623-zonder-eu-miljarden-krijgt-hongaarse-premier-orban-het-benauwd
2022-08-22||Wekdienst 22/8: Stikstofbemiddelaar spreekt overheidsinstanties • House of the Dragon in première|| Goedemorgen! Meerdere overheidsinstanties praten met stikstofbemiddelaar Johan Remkes, en scholieren in het midden van het land beginnen aan het nieuwe schooljaar.  Eerst het weer: zon en wolken wisselen elkaar af. Bij weinig wind wordt het 23 tot lokaal 28 graden. Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. De Pakistaanse politie is een onderzoek begonnen naar oud-premier Khan, die in april werd afgezet. Hij wordt ervan beschuldigd dat hij de politie en de rechterlijke macht heeft bedreigd in een toespraak, zaterdag, waarin hij zich fel uitsprak tegen de arrestatie van een van zijn assistenten. Die werd deze maand opgepakt vanwege commentaar op het leger op televisie. Volgens The New York Times is Khan aangeklaagd vanwege het schenden van een anti-terreurwet. Zeker tien gloednieuwe auto's bij een Mercedesdealer in Groningen stonden gisterochtend ineens op bakstenen in plaats van op wielen. Dieven bleken alle velgen met banden te hebben gestolen, vermoedelijk de nacht ervoor. De straatstenen waarop de auto's staan, komen waarschijnlijk van de parkeerplaats van de dealer zelf, meldde RTV Noord. De dorpels onder de portieren zijn beschadigd. Fijne maandag! ||https://nos.nl/artikel/2441620-wekdienst-22-8-stikstofbemiddelaar-spreekt-overheidsinstanties-house-of-the-dragon-in-premiere
2022-08-22||Basisscholen gaan lerarentekort creatief te lijf aan begin schooljaar|| Het lerarentekort dwingt basisscholen om op een creatieve manier het schooljaar te beginnen. Vanaf vandaag gaat de regio Midden-Nederland weer naar school, maar voor veel scholen was het een hele kluif om voldoende leraren te vinden. Zo kreeg basisschool De Kameleon in Den Haag twee vacatures niet ingevuld. De oplossing: op vrijdag krijgen groep 6, 7 en 8 tegelijk online les van één leraar. Directeur Maarten van Gelderen legt uit dat hij de gaten niet wil opvullen met onderwijsondersteunend personeel: "Zij zijn niet opgeleid om les te geven aan een klas. Het is dus de vraag hoe goed dat is voor de kwaliteit van het onderwijs. Eén dag in de week digitaal lesgeven door een bevoegde leerkracht is dus een betere optie." Een groot deel van de ouders heeft volgens de directeur begrip voor de oplossing. Voor kinderen voor wie online onderwijs geen optie is, wordt op school een oplossing gezocht. Voorzitter Freddy Weima van de PO-raad, die schoolbesturen in het primair onderwijs vertegenwoordigt, herkent het beeld dat scholen met creatieve oplossingen komen. "Soms worden ook uitzendkrachten ingezet terwijl scholen dat eigenlijk niet willen. Het is vaak gelukt om de teams rond te krijgen, maar net aan. Het moment dat er iets tegenzit wordt het problematisch." Ook de Inspectie van het Onderwijs ziet dat scholen op verschillende manieren het lerarentekort proberen op te lossen. Vanaf het najaar zal de inspectie in kaart brengen met welke oplossingen scholen komen en hoe effectief die zijn. Basisscholen die wel voldoende bevoegde leraren voor de klas hebben, vrezen vooral voor uitval. Veel invalkrachten zijn er namelijk niet. "Ik heb maar één invaller voor vier scholen", zegt Annelies Smits, bestuurder van scholenkoepel Openbaar Onderwijs Houten. "Als er twee mensen uitvallen, hebben we dus een probleem. Dan moeten we andere medewerkers voor de klas gaan zetten." Voor scholenkoepel Openbaar Primair Onderwijs Zoetermeer zou uitval kunnen betekenen dat een adjunct-directeur moet onderwijzen. "Maar ook het samenvoegen van klassen of het extra laten werken van leraren zijn passende maatregelen", aldus bestuurslid Michael Krul. "In het ergste geval moeten we zelfs een leerkracht inhuren." De creatieve oplossingen van basisscholen om het lerarentekort het hoofd te bieden zijn meestal tijdelijk van aard. Een permanente oplossing moet met name hogerop worden gevonden. Zo sloten het kabinet en onderwijsorganisaties in april een akkoord dat de loonkloof tussen leraren van het primair en het voortgezet onderwijs dicht. Het beroep van basisschoolleraar moet hiermee aantrekkelijker worden, waardoor het tekort aan leraren afneemt, zo is de verwachting. Leraren op deze bassischool in Driebergen waren hier blij over, vertellen ze in deze video: Toch is die verwachting al enigszins bijgesteld, zegt een woordvoerder van de Algemene Onderwijsbond (Aob). "Waar we eerder goede hoop hadden dat het verhogen van het salaris voorzichtig effect zou hebben, is deze hoop nu vervlogen door de hoge inflatie." Freddy Weima van de PO-raad noemt het dichten van de loonkloof tussen primair en voortgezet onderwijs een "mooie blijk van waardering" voor het primair onderwijs, maar pleit ook voor andere maatregelen om het werk in de sector aantrekkelijker te maken. "Zoals medewerkers in de kinderopvang als lerarenondersteuner laten werken." Het aantrekkelijker maken van het vak is volgens bestuurslid Michael Krul van de scholenkoepel in Zoetermeer inderdaad de oplossing om het lerarentekort tegen te gaan. "Het dichten van de loonkloof helpt daarbij, maar het is vooral belangrijk om de essentie van het vak te blijven benoemen. Namelijk dat een leerkracht ontzettend belangrijk is voor de ontwikkeling van een kind. Dat mogen we niet vergeten."||https://nos.nl/artikel/2441619-basisscholen-gaan-lerarentekort-creatief-te-lijf-aan-begin-schooljaar
2022-08-22||Onderzoek naar oud-premier Khan na kritiek op politie en leger|| De Pakistaanse politie is een onderzoek begonnen naar oud-premier Imran Khan, die in april werd afgezet. Hij wordt ervan beschuldigd dat hij de politie en de rechterlijke macht heeft bedreigd in een toespraak, zaterdag, waarin hij zich fel uitsprak tegen de arrestatie van een van zijn assistenten. Volgens The New York Times is hij aangeklaagd vanwege het schenden van een antiterreurwet. Khan sprak afgelopen weekend op een politieke bijeenkomst in Islamabad over de arrestatie van zijn assistent Shahbaz Gill, die eerder deze maand werd opgepakt vanwege commentaar op het leger op televisie. Hij had militairen onder meer opgeroepen om opdrachten van de legertop naast zich neer te leggen, wat werd uitgelegd als een oproep tot opstand. Gill is volgens Khan en andere partijgenoten in gevangenschap gemarteld en seksueel misbruikt. Het Pakistaanse ministerie van Binnenlandse Zaken wijst die beschuldigingen van de hand. Bij zijn toespraak in Islamabad veroordeelde Khan de behandeling van zijn partijgenoot. Hij sprak er onder andere een rechter en het hoofd van de politie in de stad op aan. "Jullie moeten je ook voorbereiden, want we zullen actie tegen jullie ondernemen", zou hij ze onder meer hebben gewaarschuwd tijdens de bijeenkomst met honderden aanhangers. De politie ziet Khans uitingen over de zaak als een dreigement. De Pakistaanse mediawaakhond kondigde zaterdag aan dat zijn toespraken ook niet meer live worden uitgezonden. De organisatie beschuldigt hem van haatzaaien tegen overheidsinstituten. De oud-premier riep ook het leger op de regering niet langer te steunen: Khan werd in april van dit jaar afgezet als premier na een verloren vertrouwensstemming in het parlement. In de periode daarvoor was hij de steun verloren van het machtige Pakistaanse leger. De oud-cricketspeler geniet desondanks nog altijd de steun van veel Pakistanen. Aanhangers hebben al gedreigd "de macht over te nemen" als Khan wordt opgepakt in het politieonderzoek. Vooralsnog is Khan volgens de leiding van zijn partij, de PTI, niet gearresteerd. Hij is naar verluidt nog steeds in Islamabad.||https://nos.nl/artikel/2441617-onderzoek-naar-oud-premier-khan-na-kritiek-op-politie-en-leger
2022-08-22||Zoektocht naar overlevenden na aardverschuiving bij heiligdom in Irak|| Hulpverleners in Irak zijn op zoek naar overlevenden van een aardverschuiving bij een sjiitisch heiligdom. Zeker vier lichamen zijn onder het puin vandaan gehaald. Er zijn nog meer mensen bedolven geraakt. Zes mensen, onder wie drie kinderen, zijn gered en reddingswerkers hebben een nog onbekend aantal mensen onder het puin zuurstof, eten en drinken kunnen geven. De aardverschuiving was bij het Qattarat al-Imam Ali-heiligdom bij de voor sjiieten heilige plaats Kerbala, in Centraal-Irak. Het lijkt erop dat een heuvel naast het heiligdom verzadigd was met water, waarop de grond is gaan schuiven. Daardoor is het plafond van het heiligdom bezweken en op bezoekers terechtgekomen. Vanuit het nabijgelegen Bagdad zijn zware graafmachines naar het heiligdom gestuurd om te helpen met de reddingsoperatie. In hoeverre die in te zetten zijn, is echter nog niet duidelijk. "Een kleine fout kan al leiden tot verdere instortingen", zegt een woordvoerder ter plaatse tegen internationale media. De Iraakse president Salih noemt de reddingswerkers heldhaftig en roept op om alles op alles te zetten om de slachtoffers onder het ingestorte heiligdom vandaan te krijgen. Het Qattarat al-Imam Ali-heiligdom is een waterbron. Sjiieten geloven dat imam Ali, de schoonzoon van de profeet Mohammed, daar in 657 met zijn leger is gestopt om te drinken.||https://nos.nl/artikel/2441616-zoektocht-naar-overlevenden-na-aardverschuiving-bij-heiligdom-in-irak
