2022-08-04||Lufthansa en vakbond akkoord over meer loon grondpersoneel|| De Duitse luchtvaartmaatschappij Lufthansa heeft een akkoord bereikt met vakbond Ver.di over een loonsverhoging voor het grondpersoneel. Daarmee zijn verdere acties van de ongeveer 20.000 grondmedewerkers van de baan. Volgens het akkoord krijgen de Lufthansa-medewerkers met terugwerkende kracht vanaf juli dit jaar een loonsverhoging van ten minste 325 euro per maand en daarna nog eens 2,5 procent in drie stappen. Ver.di eiste aanvankelijk een loonsverhoging van 9,5 procent. De bond was al sinds eind juni met Lufthansa in gesprek over een loonsverhoging. Vorige week woensdag werd er gestaakt door het grondpersoneel van Lufthansa. De Duitse luchtvaartmaatschappij moest ruim duizend vluchten schrappen en die actie kwam op een moment dat het geduld van reizigers toch al op de proef werd gesteld, door de chaos die ook op Duitse luchthavens is ontstaan door personeelstekorten. De staking kostte de luchtvaartmaatschappij zo'n 35 miljoen euro. Ondanks de problemen en stakingen maakte Lufthansa bekend het afgelopen halfjaar winst te hebben gemaakt. Dat is voor het eerst sinds het uitbreken van de coronacrisis. Het concern, dat eerder nog werd gered door de overheid, verwacht nu een winst van meer dan een half miljard euro voor het lopende jaar.||https://nos.nl/artikel/2439431-lufthansa-en-vakbond-akkoord-over-meer-loon-grondpersoneel
2022-08-04||Amnesty signaleert misstanden leger Oekraïne, maar 'rapport zit vol gaten'|| Als het klopt dat het Oekraïense leger zijn burgers in gevaar brengt, zoals Amnesty vandaag stelde in een rapport, dan heeft het land het oorlogsrecht geschonden. Experts benadrukken dat het streng verboden is om militairen te laten schieten vanuit bijvoorbeeld ziekenhuizen. Maar het rapport van de mensenrechtenorganisatie is volgens deskundigen niet waterdicht. Zo wordt beschreven dat vijf ziekenhuizen en ruim twintig scholen zijn gebruikt als uitvalsbases door het Oekraïense leger. Amnesty concludeert dat op basis van verklaringen, satellietbeelden en aanvullend onderzoek. Maar daarbij is geen beeldmateriaal vrijgegeven en Amnesty geeft weinig details, om zijn bronnen te beschermen. Daardoor is de grens tussen feiten en interpretatie soms vaag, vinden juristen. De Oekraïners zijn woest over de beschuldigingen, die de Russen in de kaart zouden spelen. Toch is het volgens juristen belangrijk dat organisaties als Amnesty ook de werkwijze van de verdedigende partij onder de loep nemen. Kiev heeft net als alle strijdende partijen in een oorlog de verplichting om burgers zo veel mogelijk te beschermen. Volgens Amnesty hebben de Oekraïense strijdkrachten hun eigen bevolking en civiele infrastructuur in gevaar gebracht. Tussen april en juli zouden woonwijken, ziekenhuizen en scholen zijn gebruikt voor militaire doeleinden, zonder burgers te evacueren. Bij daaropvolgende Russische aanvallen zijn burgers gedood, concluderen de onderzoekers. "Amnesty is een gedegen organisatie en ik kan me niet voorstellen dat die over één nacht ijs gaat", zegt Marieke de Hoon, universitair docent internationaal strafrecht. De misstanden klinken volgens haar substantieel genoeg om internationaal aan te kaarten, "maar er is nog aanvullend onderzoek nodig." "Het rapport zit vol gaten", zegt Terry Gill, emeritus hoogleraar militair recht onomwonden. Hij wil weten of de mogelijke schendingen van het humanitair recht door officieren zijn geïnitieerd, of voortkomen uit onwetendheid onder slecht getrainde rekruten. Het antwoord op die vraag is essentieel om te kunnen vaststellen of er sprake is van schendingen van het oorlogsrecht of incidenten. Verder is open voor interpretatie of een legereenheid voldoende heeft gedaan om te voorkomen dat burgers slachtoffer worden van gevechtshandelingen. Maar die nuance geldt volgens Gill niet voor schieten vanuit een ziekenhuis. "Dat kan absoluut niet en het is een ernstige schending van het oorlogsrecht. Een ziekenhuis is een beschermd object." "Ik zou graag meer feiten, foto's en onderbouwing zien", zegt ook defensiespecialist Dick Zandee. "Op basis van deze beperkte gegevens vallen de aantijgingen moeilijk te beoordelen. En vanuit het belang van Oekraïne betwijfel ik het. Het land zou juist steun van de bevolking verliezen als het leger inderdaad vuur zou trekken op scholen of huizen waar mensen aanwezig zijn." De kritiek vanuit Kiev dat Oekraïne nu "even slecht" lijkt als Moskou, gaat er bij jurist De Hoon niet in. "Het antwoord op de vraag wie de agressor is, verlost de andere partij niet van de verplichting om het oorlogsrecht te handhaven. Maar het Russische leger pleegt veel meer, structurelere en ernstiger oorlogsmisdaden, dat is wel duidelijk."||https://nos.nl/artikel/2439428-amnesty-signaleert-misstanden-leger-oekraine-maar-rapport-zit-vol-gaten
2022-08-04||Val van viaduct bij N18 was volgens overlevende opzettelijke sprong || De val van de twee vrouwen van een viaduct op de N18 bij Haaksbergen was geen ongeluk, maar een opzettelijke sprong. Dat heeft een van de twee vrouwen gezegd in politieverhoren, meldt RTV Oost. De twee vrouwen, een moeder en haar dochter, werden in de nacht van zondag op maandag gevonden op de N18. De moeder bleek te zijn overleden, de dochter kon worden gered en ligt met onder meer ernstig letsel aan haar rug en heup in het ziekenhuis. Volgens de dochter zouden zij en haar moeder hebben afgesproken samen suïcide te plegen. Vanwege het onderzoek naar de doodsoorzaak had de politie de weg over het viaduct afgezet. De N18 was ook enige tijd afgesloten. Eerder werd nog onderzocht of er een derde persoon betrokken was, maar justitie liet al snel weten dat daar waarschijnlijk geen sprake van was. Hoewel zij niet meer onder politiebewaking staat, is de vrouw nog wel verdachte in de zaak. Een woordvoerder van het rechercheteam zegt tegen RTV Oost dat de zaak nog in onderzoek is en als een misdrijf wordt benaderd.||https://nos.nl/artikel/2439427-val-van-viaduct-bij-n18-was-volgens-overlevende-opzettelijke-sprong
2022-08-04||Apenpokkenuitbraak in de VS uitgeroepen tot nationale noodtoestand|| De Verenigde Staten hebben de uitbraak van apenpokken uitgeroepen tot nationale noodtoestand. De Amerikaanse overheid hoopt daarmee het bewustzijn over het virus te vergroten en extra financiering vrij te maken om verdere verspreiding tegen te gaan. Eerder riepen de staten New York, Californië en Illinois ook al de noodtoestand uit vanwege apenpokken. De Wereldgezondheidsorganisatie verklaarde apenpokken op 23 juli een internationale noodtoestand op het gebied van de volksgezondheid. Sinds 18 mei zijn er in de VS ruim 6600 gevallen van apenpokken vastgesteld, waarvan vijf bij kinderen. De overgrote meerderheid van de besmettingen treft mannen die seks hebben met mannen. In de VS is een beperkte voorraad aanwezig van jynneos, het enige vaccin tegen apenpokken dat door de medicijnwaakhond FDA is goedgekeurd. Er zijn genoeg doses om 550.000 mensen te beschermen, terwijl de groep met het hoogste risico op de ziekte uit ongeveer 1,6 miljoen mensen bestaat. De regering heeft nog eens 2,5 miljoen doses bijbesteld in Denemarken, waar het vaccin gemaakt wordt.||https://nos.nl/artikel/2439424-apenpokkenuitbraak-in-de-vs-uitgeroepen-tot-nationale-noodtoestand
2022-08-04||250.000 euro voor de gouden tip over vermiste Jaïr|| De Peter R. De Vries Foundation looft een beloning uit van 250.000 euro voor de gouden tip die leidt naar de vindplaats van de in 1995 verdwenen 7-jarige Jaïr Soares. Hij verdween precies 27 jaar geleden op 4 augustus tijdens een bezoek aan het strand van Monster en het is nog altijd niet duidelijk wat er met hem is gebeurd. Hij speelde tikkertje met een vriendinnetje bij een strandtent, terwijl zijn vader binnen friet bestelde. Volgens de Peter R. De Vries Foundation gaat het "om een kwestie van seconden als blijkt dat Jaïr opeens weg is". De politie wordt vrij snel ingeschakeld en organiseert een grote zoekactie op het strand en in de duinen, maar de jongen wordt niet gevonden. Op de website worden vier scenario's besproken. De jongen zou kunnen zijn verdronken, maar dat wordt onwaarschijnlijk geacht omdat Jaïr en de andere kinderen die mee waren het water die dag te koud vonden. Ook waren er veel andere bezoekers langs de waterlijn en niemand heeft iets gezien. Daarnaast zou zijn lichaam dan later hebben moeten aanspoelen. Een ander scenario is dat hij onder het zand terecht is gekomen, maar ook dit wordt als onwaarschijnlijk afgedaan omdat er veel gezocht is, en nooit iets is gevonden. Een ontvoering of ander misdrijf blijven over als als mogelijk scenario. De foundation wil nu samen met de familie en het coldcaseteam Den Haag alles op alles zetten om te weten waar Jaïr is. Het tipgeld van een kwart miljoen euro geldt voor een periode van 6 maanden, tot 4 februari 2023. Omroep West maakte in 2019 deze video over de vermissingszaak: ||https://nos.nl/artikel/2439423-250-000-euro-voor-de-gouden-tip-over-vermiste-jair
2022-08-04||Doelen, tijdpad, taal: dit ligt op tafel bij de stikstofgesprekken|| Na weken van oplopende spanningen, blokkades en verwijten over en weer, gaan het kabinet en boerenorganisaties straks met elkaar om tafel. Ze zijn uitgenodigd door bemiddelaar Johan Remkes voor een eerste gesprek over de stikstofproblematiek. Niet alle boerenorganisaties zijn er straks bij. Zo laat de bekende actiegroep Farmers Defence Force via LTO een boodschap overbrengen. En ook Agractie schuift niet zelf aan. Die actiegroep benadrukte gisteren nog maar eens dat het kabinet niet bereid is op zijn eisen in te gaan, dus dat praten voor hen geen zin heeft. "Ik denk dat er een goede vertegenwoordiging van de agrarische sector aan tafel zit", zei premier Rutte gisteren bij een werkbezoek in Koudum. Hij bezocht daar een melkveehouderij. Dat een groot aantal boerenorganisaties niet aanschuift bij het overleg met het kabinet vindt hij jammer, maar dat maakt het gesprek niet zinloos, zei Rutte. Remkes ziet zijn rol in het gesprek als "onafhankelijk gespreksleider", maar daarover zijn de boerenorganisaties kritisch. Omdat Remkes als voorzitter van een adviescommissie als het ware de basis legde voor het huidige stikstofbeleid, zien ze hem als partijdig. Nu ze toch gaan praten, is de vraag: wat ligt er eigenlijk op tafel? We pikken er vijf punten uit: In het stikstofplan van het kabinet staat dat de totale stikstofuitstoot in 2030, over acht jaar dus, 50 procent lager moet zijn. Het grootste deel van die opgave komt bij boeren terecht, omdat zij volgens het RIVM verantwoordelijk zijn voor het grootste deel van de stikstofuitstoot. Rond sommige natuurgebieden moet de stikstofuitstoot zelfs met meer dan 70 procent omlaag. Veel van de uitgenodigde boerenorganisaties vinden deze doelen veel te hoog gegrepen en willen dat het kabinet ze heroverweegt. Daarnaast vinden boerenorganisaties dat ze te weinig tijd krijgen om de stikstofdoelen te halen. Het kabinet zegt dat het in 2030 allemaal geregeld moet zijn. Maar volgens de wet zou vijf jaar later, in 2035 dus, ook goed zijn. Waarom het kabinet de plannen toch wil versnellen, is niet helemaal duidelijk. De ministers zeggen dat dat in lijn is met alarmerende adviezen. Maar het kan er ook mee te maken hebben dat veel bouwprojecten stilliggen. Als de stikstofuitstoot sneller naar beneden gaat, komt er ook eerder groen licht voor de bouw. Deze partijen zitten straks aan tafel: Officieel is er niks gezegd over hoe de stikstofuitstoot in Nederland naar beneden moet. Het is aan de provincies om daar komend jaar over te beslissen. Pas als die er niet uitkomen, neemt de minister het over. Maar minister Van der Wal zegt al wel dat het huidige aantal boerenbedrijven en het aantal dieren "niet te verenigen is met de doelen". Als het aan het kabinet ligt, moeten er dus boeren stoppen. Willen ze dat niet vrijwillig, dan dreigt gedwongen uitkoop. Sommige boerenorganisaties vinden dat onbespreekbaar. Als alternatief willen de boeren bijvoorbeeld dat er meer aandacht komt voor innovaties, waardoor de stikstofuitstoot mogelijk naar beneden gaat. Ook enkele politici, zoals van regeringspartij CDA, pleiten hiervoor. Een ingewikkelde term die ook op tafel ligt. Simpel uitgelegd is het de hoeveelheid stikstof die een natuurgebied aan kan. Is die hoeveelheid stikstof hoger, dan is dat nadelig voor dieren en planten. Het kabinet wil uiteindelijk dat de hoeveelheid stikstof in het grootste deel van de Nederlandse natuurgebieden niet boven deze waarde uitkomt. Maar veel boerenorganisaties vinden deze waarden te onbetrouwbaar om beleid op te baseren. Ook onder wetenschappers wordt met reserve gekeken naar hoe de overheid de kritische depositiewaarde nu gebruikt. Onder meer stikstofprofessor Jan Willem Erisman zegt dat "het geen magische knop is waar je op drukt om natuurgebieden weer gezond te krijgen". De minister heeft al toegezegd hiernaar te kijken. Dat veel boerenorganisaties de plannen van het kabinet argwanend bezien, komt deels door de zogenoemde PAS-melders. Dat zijn boerenbedrijven die in 2019 in één klap illegaal werden door een uitspraak van de rechter. Jaren mochten ze van de overheid zonder natuurvergunning werken, tot de rechter dat verbood. De organisaties aan tafel bij Remkes verwijten het kabinet dat er drie jaar later nog nauwelijks iets voor deze groep is geregeld. Ze eisen eerst een oplossing, voordat ze over de nieuwe plannen gaan praten. Tevens is hun punt: "Als het kabinet dit al niet oplost, hoe dan straks de rest wel?". Bekijk ook deze tijdlijn van de stikstofcrisis:||https://nos.nl/collectie/13901/artikel/2439421-doelen-tijdpad-taal-dit-ligt-op-tafel-bij-de-stikstofgesprekken
2022-08-04||Dubbel geluk voor hobbykweker die tweekoppige schildpad uit ei zag komen|| In Putten is een bijzonder dier ter wereld gekomen: een tweekoppige schildpad. Het is voor het eerst dat dit in Nederland gebeurt en het is waarschijnlijk ook pas de tweede tweekoppige sporenschildpad ter wereld. De andere komt uit België. Elf dagen geleden kroop het tweekoppige reptiel bij een hobbykweker uit het ei. Die kon zijn ogen bijna niet geloven, maar telde toch echt twee hoofden, vier voorpoten, twee achterpoten en twee kleine staartjes. Hij zocht contact met een dierenkliniek om een CT- en röntgenscan te laten doen. Daaruit bleek dat het dier wel één hart en één maagdarmkanaal heeft. Het is daarom geen Siamese tweeling, maar één dier. Volgens de dierenarts heeft de schildpad daardoor goede levensverwachtingen. "Je kunt je voorstellen dat als er twee harten zijn en een hart functioneert niet goed, dat niet goed is voor de andere helft van het dier." De hobbykweker met zijn tweekoppige schildpad in de dierenkliniek: In de vrije natuur zou een tweekoppige schildpad volgens de dierenkliniek niet kunnen overleven. "Als het ene hoofd iets anders wil dan het andere, dan functioneert zo'n dier niet meer. Bij een hobbykweker die goed voor zijn schildpadden zorgt, is dat probleem er niet. Daar krijgt het z'n eten en drinken aangereikt." De bijzondere schildpad kreeg de naam Sorte, dat in het Portugees geluk betekent. Nu weegt Sorte nog maar 34 gram, maar uiteindelijk kan het dier uitgroeien tot een monster van zo'n 100 kilo. Als alles goed blijft gaan kan de schildpad 50 jaar oud worden. Het is nog niet duidelijk of Sorte een mannetje of een vrouwtje is. Hier zie je Sorte in het ei:||https://nos.nl/artikel/2439420-dubbel-geluk-voor-hobbykweker-die-tweekoppige-schildpad-uit-ei-zag-komen
2022-08-04||Cultuurverandering binnen vereniging? Praten over seks helpt, zeggen deze studenten|| Seksistische uitlatingen door mannelijke leden van het Amsterdamse studentencorps ASC/AVSV leidden vorige week tot ophef binnen en buiten de vereniging. Het studenteninitiatief Gelijkspel probeert het probleem van binnenuit aan te pakken. Komende tijd gaan ze bij ruim twintig studentenverenigingen en introductieweken praten met studenten over seksisme en seksueel grensoverschrijdend gedrag. Studente Isa Steijn vindt het goed dat de respectloze uitspraken over vrouwen via een video naar buiten kwamen: "Het beste medicijn tegen infectie is zonlicht." Samen met drie andere studentes richtte ze drie jaar geleden Gelijkspel op. Ze geven seksuele voorlichting die naar eigen zeggen verder gaat "dan een condoom om een banaan". Steijn en haar medeoprichters kwamen tijdens een borrelavond tot de conclusie dat het op verenigingen, waaronder haar eigen vereniging UVSV in Utrecht, vooral over de leuke kant van seks gaat. Minder gaat het over het seksisme en grensoverschrijdend gedrag, dat wel degelijk plaatsvindt. Met hun programma proberen ze het heftige onderwerp op een positieve manier bespreekbaar te maken. "We bespreken verschillende situaties. Een avond op de vereniging waar iemand druk voelt om met de ander naar bed te gaan. Of hoe reageer je als vrienden een vrouw een hoer noemen? Mensen zijn eerst voorzichtig, maar uiteindelijk ontstaat er gesprekken en discussies. Juist dat is belangrijk", vertelt Steijn. Steijn legt samen met ambassadeur Joppe van der Bruggen uit welke onderwerpen besproken worden en hoe daarop gereageerd wordt: Schrijver Philip Huff, die in 2003 bij het Amsterdamse corps kwam, stelde in Nieuwsuur dat de korte tijd van zo'n vier jaar dat mensen lid zijn bepalend is voor de cultuur bij verenigingen. "Als je net binnenkomt, kijk je naar mensen boven je en zie je hen zich op en traditionele, vrouwonvriendelijke manier gedragen. Als ze dan twee jaar later zelf de baas zijn, denken ze dat het stoer is om dat te zeggen." "Om die reden is het belangrijk dat eerstejaars studenten vanaf het moment dat ze kennismaken met de vereniging omgangsnormen aangeleerd krijgen door met hen in gesprek te gaan over dit onderwerp", reageert Steijn, die onder meer voorlichting geeft tijdens de ontgroening. Er wordt gewerkt aan een programma voor besturen en commissies. Juliënne Beijer traint sinds een jaar namens stichting Sex Matters besturen en commissies van studentenverenigingen over sociale veiligheid. "Wat ik zie is dat bij corporale verenigingen tradities en het doorgeven daarvan heel erg belangrijk zijn. Maar daardoor ontstaan ook extreme vormen van machtsmisbruik." Beijer zegt geschrokken te zijn van de uitspraken van mannelijke leden van het ASC/AVSV. Ze zou hier graag aan de slag gaan, maar dat is nog niet gebeurd, hoewel er in het verleden wel contact is geweest. "Er wordt altijd veel gezegd over studentenverenigingen, maar ze worden niet ondersteund. Wij vertellen hoe je als vereniging aan de slag kan gaan met het onderwerp en hoe je je bewust kan worden van privileges en machtsposities", zegt Beijer. Ondanks het soms wat stroeve begin op een vereniging is ze positief: "Ik merk bij sommigen opluchting dat het erover mag gaan. Bij vrouwen, maar ook bij mannen. Dat ze zich vrij voelen om zich erover uit te spreken." De Utrechtse studentenvereniging Unitas is een van de verenigingen waar Gelijkspel voorlichting geeft aan nieuwe leden. Rector Stephanie Bálint ziet het als de kracht van het initiatief dat de voorlichters studenten zijn. Daardoor kunnen de leden zich met hen identificeren. De vereniging ziet dat het taboe om seksueel grensoverschrijdend gedrag te bespreken inmiddels minder is. "We merken dat mensen voor elkaar opkomen. Dat er vaker wordt gevraagd: ben jij er wel oké mee? Dat is een verandering", zegt Bálint, die tegelijkertijd erkent dat verandering niet van de ene op de andere dag is gerealiseerd. Er wordt niet alleen voorlichting gegeven, maar er is wekelijks een coach, een oud-lid, aanwezig op de vereniging voor leden die behoefte hebben aan een gesprek. De voorlichting van Gelijkspel wordt inmiddels door een team van zo'n 35 'ambassadeurs' op studentenverenigingen, studentensportverenigingen en bij de introductieweken gegeven. Een van de studentambassadeurs is Joppe van der Bruggen, vijfdejaars en lid van het Leidse Minerva. "Inmiddels ben ik een half jaar bezig. In het begin vond ik het wel spannend. Vooral bij mannen stuitte ik op onbegrip, zij zien vaak niet in hoe groot het probleem is." Bij hemzelf kwam het besef pas echt toen hij een gesprek had met een vrouwelijke student over de impact van seksueel grensoverschrijdend gedrag. Volgens Van der Bruggen jutten mannen elkaar op. Vrouwonvriendelijk gedrag is voor een deel van hen makkelijk scoren. Een grap is snel gemaakt. Toch heeft hij het gevoel dat op veel verenigingen het gesprek geopend is en dat mensen in vrijheid over het onderwerp durven te spreken.||https://nos.nl/artikel/2439419-cultuurverandering-binnen-vereniging-praten-over-seks-helpt-zeggen-deze-studenten
2022-08-04||Vier agenten vervolgd voor rol in dood Breonna Taylor in VS|| Vier agenten uit de Amerikaanse staat Kentucky die betrokken waren bij het doodschieten van Breonna Taylor zijn opgepakt. Ze worden vervolgd, heeft de FBI bekendgemaakt. De 26-jarige zwarte vrouw werd op 13 maart 2020 in de stad Louisville doodgeschoten bij een politieactie in haar huis, terwijl ze ongewapend was. Haar dood leidde tot grote verontwaardiging en wordt door actievoerders gezien als een voorbeeld van excessief politiegeweld tegen zwarte Amerikanen. Volgens de openbaar aanklager hebben de vier onder meer bewust foutieve informatie gebruikt om een huiszoekingsbevel voor de woning van Taylor te verkrijgen. Een van de agenten wordt ook vervolgd vanwege het bewust gebruiken van buitensporig geweld bij de inval. Bij de inval forceerden de agenten zonder waarschuwing de deur van het huis van Taylor in een drugsonderzoek naar onder meer haar ex-vriend. De geschrokken vriend van Taylor - die net als zijzelf niets met de zaak te maken had - vuurde een schot af, waarna de politie meerdere keren terugschoot en Taylor dodelijk raakte. De aangeklaagde agenten zijn Joshua Jaynes, Brett Hankison, Kelly Goodlett en Kyle Meany. Alleen Meany is op dit moment nog in dienst van de politie. Hankison werd al eerder aangeklaagd. Hij werd dit jaar door een jury in Louisville vrijgesproken van het bewust in gevaar brengen van de buren van Taylor bij de inval, maar staat dus nu opnieuw terecht. Jaynes was de agent die het huiszoekingsbevel aanvroeg. Hij werd in januari vorig jaar ontslagen omdat hij zich niet aan de regels hield bij het aanvragen van het bevel en "leugenachtig" zou hebben gehandeld. De familie van Taylor heeft al een schadevergoeding gekregen van omgerekend zo'n 10 miljoen euro. Daarnaast heeft burgemeester Fischer van Louisville ook hervormingen bij de politie aangekondigd.||https://nos.nl/artikel/2439414-vier-agenten-vervolgd-voor-rol-in-dood-breonna-taylor-in-vs
2022-08-04||Man in Roosendaal opgepakt voor verkoop duizenden nepmerkartikelen|| In een winkel in Roosendaal is een man opgepakt voor het aanbieden van enkele duizenden nepmerkartikelen. Het gaat onder meer om elektronica en parfum. De waarde bedraagt volgens de politie enkele tonnen. Na een tip van een advocaat van een van de merken kwamen agenten poolshoogte nemen. Ze ontdekten dat er nagemaakte spullen lagen die werden verkocht als producten van bijvoorbeeld Apple en JBL. In een magazijn in Oosterhout lag nog meer. In totaal werden er bijna 700 muziekoordopjes, 500 controllers voor spelcomputers en ruim 800 flesjes parfum gevonden. "Ze zaten in verpakkingen die leken op die van de echte producten, maar zijn uiteraard van slechtere kwaliteit. De producent van één van de goederen heeft aangifte gedaan", laat de politie weten. De verdachte is 31 jaar en heeft geen vaste woon- of verblijfplaats.||https://nos.nl/artikel/2439413-man-in-roosendaal-opgepakt-voor-verkoop-duizenden-nepmerkartikelen
2022-08-04||Rutte op bezoek bij boer: 'Morgen goede vertegenwoordiging boeren aan tafel'|| Dat een groot aantal boerenorganisaties morgen niet aanschuift bij het overleg met het kabinet is jammer, maar maakt het gesprek niet zinloos, vindt premier Rutte. "Ik denk dat er morgen een goede vertegenwoordiging van de agrarische sector aan tafel zit", zegt hij. Volgens de premier zijn de activistische boeren van organisaties als Agractie en Farmer Defence Force (FDF) via brancheorganisatie LTO Nederland toch aanwezig. "Dat LTO ook namens die andere organisaties spreekt is van belang." Rutte zei dat na afloop van een werkbezoek aan Koudum in Friesland, waar hij een melkveehouderij bezocht. Het bezoek was van tevoren niet aangekondigd. De premier liet zich vooral informeren over de innovatieve manier waarop het bedrijf opereert. Hij ging niet met de eigenaren in discussie over het stikstofbeleid, waar veel boeren tegen te hoop lopen. Rutte bezocht de afgelopen tijd twee keer eerder boerenbedrijven. LTO Nederland besloot alsnog aan te schuiven bij het stikstofoverleg onder leiding van Johan Remkes, na een telefoontje van Rutte met voorzitter Van der Tak. Gisteravond besloten de andere organisaties en actiegroepen bij hun weigering te blijven. Wel zal LTO Nederland namens hen een boodschap overbrengen aan het kabinet. Daardoor is er volgens Rutte morgen toch sprake van een volwaardig gesprek. Op dat gesprek wil Rutte niet vooruitlopen, om de onderhandelingen niet te dwarsbomen. Hij denkt dat er met de vuist op tafel zal worden geslagen omdat er veel boosheid is, maar hoopt ook aan de inhoud toe te komen. Hij bevestigde dat er wat het kabinet betreft geen taboes zijn, maar wat dat precies betekent wilde hij niet uitleggen. Bronnen in Den Haag zeggen dat de stikstofdoelen overeind staan, maar dat het gesprek wel zou kunnen gaan over hoe die doelen bereikt kunnen worden en op welke termijn. In het regeerakkoord is afgesproken dat 2030 de deadline is. Als die grens opgerekt wordt, moeten de coalitiepartijen het daar eerst over eens worden. Maar dat is tot nu toe niet gebeurd. De melkveehouderij van de familie Stokman waar Rutte vanmiddag op bezoek was noemt zichzelf "een voorloper op het gebied van duurzaamheid". Om de uitstoot van ammoniak te verminderen worden mest en urine gescheiden en in een vergister omgezet in biogas. Volgens de site van het bedrijf wordt ieder kwartier de vrijgave van methaan uit de koeienmaag gemeten. De koeien kunnen tot op zekere hoogte zelf kiezen wanneer ze gemolken worden en ze hebben de beschikking over een buitenbad, een zogeheten JaKoeZie. Toch leven er ook op dit voorbeeldbedrijf veel zorgen over de stikstofplannen, die in veel delen van Nederland tot een sterke reductie van het aantal boerenbedrijven moeten gaan leiden. Rutte zei dat hij die zorgen niet heeft kunnen wegnemen. "Die zorgen zijn zo groot, die gaan niet weg na een gesprek." Morgenochtend overlegt een delegatie van het kabinet dus met een aantal boerenorganisaties, onder leiding van Johan Remkes. De meest activistische boeren hebben geen vertrouwen in de gesprekken en in de gespreksleider. Wel hebben ze gisteravond afgesproken dat ze zich laten vertegenwoordigen door LTO Nederland, die hun boodschap zal overbrengen aan Rutte en de ministers Van der Wal (Stikstof), Staghouwer (Landbouw) en Harbers (Waterkwaliteit).||https://nos.nl/artikel/2439408-rutte-op-bezoek-bij-boer-morgen-goede-vertegenwoordiging-boeren-aan-tafel
2022-08-04||In 36 jaar niet zo veel koraal in Great Barrier Reef|| In de noordelijke en centrale delen van het Australische Great Barrier Reef is de hoeveelheid koraal toegenomen. In de 36 jaar dat het Australisch Instituut voor Mariene Wetenschappen jaarlijks de staat van het rif onderzoekt, is de koraalbedekking daar nog nooit zo hoog geweest. Toch zijn de onderzoekers bang dat deze positieve ontwikkeling door klimaatverandering maar van korte duur is. In het zuidelijke deel van het rif is de koraalbedekking afgelopen jaar wel iets afgenomen, door de aanwezigheid van doornenkronen. Deze zeesterren eten het koraal. Het rif heeft volgens het onderzoeksrapport in het noordelijke en centrale deel kunnen groeien doordat er de afgelopen twaalf maanden relatief goede levensomstandigheden waren voor de koraalpoliepen, de kleine beestjes die samen het koraal vormen. Zo waren er weinig verwoestende cyclonen in het gebied, en ook minder doornenkronen dan in voorgaande jaren. Hoofdonderzoeker Mike Emslie zegt tegen persbureau Reuters dat het "koraal heeft laten zien dat het sterk en veerkrachtig genoeg is om zich te kunnen herstellen als er geen verstoringen zijn". Toch waarschuwt hij voor de toekomst: "De hogere oceaantemperaturen veroorzaken stress bij het koraal en kunnen leiden tot grootschalige verblekingen." Koraalverbleking vindt plaats als de watertemperatuur te hoog wordt voor de algen die in het weefsel van het koraal leven. Deze plantjes zetten zonlicht om in belangrijke voedingstoffen voor het koraal. Zonder deze voedingsstoffen wordt het koraalweefsel doorzichtig en wordt het witte kalkskelet van het koraal zichtbaar. Swipe om het verschil te zien tussen gezond en gebleekt koraal: Dit proces is gevaarlijk, want het koraal kan afsterven als de algen en de kleur te lang wegblijven. De laatste verbleking was in maart. Het was toen uitzonderlijk dat dat gebeurde tijdens het klimatologische fenomeen La Niña, een periode waarin de oceanen doorgaans juist koeler zijn. Volgens de onderzoekers laat dit zien dat de zeetemperatuur stijgt en de grootschalige verblekingen zich steeds vaker zullen voordoen. Door de gunstige omstandigheden kon het koraal zich ditmaal dus snel herpakken, maar dit gebeurt lang niet elke keer. In 2017 en 2018 stierven bijvoorbeeld grote delen van het Great Barrier Reef af na verbleking. Volgens de onderzoekers komt het snelle herstel van het rif vooral door Acropora koralen. Deze soort groeit snel en is inmiddels de meest voorkomende in het Great Barrier Reef. Maar Acropora zijn ook meer vatbaar voor verbleking dan andere soorten. Het onderzoeksrapport eindigt dan ook met een waarschuwing. "Onze voorspellingen voor de toekomst wijzen op toenemende en langdurige mariene hittegolven, evenals een voortdurend risico van tropische cyclonen en uitbraken van doornkroonzeesterren." De onderzoekers noemen hun vondsten goed nieuws voor de huidige toestand van het rif, maar zijn bang dat die niet lang zal duren.||https://nos.nl/artikel/2439404-in-36-jaar-niet-zo-veel-koraal-in-great-barrier-reef
2022-08-04||Amerikaanse basketbalster Griner in Rusland veroordeeld tot negen jaar cel|| De Amerikaanse topbasketbalster Brittney Griner is in Rusland veroordeeld tot negen jaar cel voor drugssmokkel. Ze werd in februari opgepakt op het vliegveld van Moskou, omdat ze cannabisolie bij zich had in vullingen voor een e-sigaret. De straf valt een half jaar lager uit dan de 9,5 jaar die de Russische aanklager had geëist. De 31-jarige atlete heeft ook een boete gekregen van 1 miljoen roebel (ongeveer 16.000 euro). Brittney Griner werd geboeid naar een kooi in de rechtszaal geleid. Tijdens de zitting zei de aanklager dat ze de cannabisolie bewust had meegenomen. Griner gaf nog een laatste pleidooi voordat ze het vonnis van de rechter hoorde: Maar Griner spreekt tegen dat ze bewust de wet heeft overtreden. Ze gebruikt de olie in de Verenigde Staten om medicinale redenen en spreekt van een vergissing. "Het was een fout van mij, maar ik heb deze misdaad niet gepland", zei ze geëmotioneerd voor de rechtbank. "Ik heb nooit iemand kwaad willen doen of de wet willen overtreden. Ik hoop niet dat u mijn leven hier beëindigt met een veroordeling." In de rechtbank bood Griner haar excuses aan aan haar teamgenoten, ouders, broers en zussen en partner. Haar advocaat had gepleit voor de mildste straf, "als de rechtbank het al nodig acht om Griner te straffen". Volgens de advocaat kon Griner niet weten hoe streng de wetgeving in Rusland is. Griner bekende na haar aanhouding schuld, in de hoop op clementie van de rechtbank. Ook vanwege de minimale hoeveelheid cannabis die Griner bij zich droeg, minder dan 1 gram, en haar betekenis voor de sport hoopte haar juridische team op een lage straf. De basketbalster vloog in februari naar Moskou omdat ze buiten het Amerikaanse basketbalseizoen zou gaan spelen voor het Russische team UMMC Jekaterinenburg. Griner is een van de beste basketbalsters ter wereld. Ze won twee keer goud op de Olympische Spelen en is ook in de WNBA een belangrijke speler voor Phoenix Mercury. De Amerikaanse president Biden is teleurgesteld over het vonnis. "Rusland houdt Brittney ten onrechte vast", schrijft hij in een verklaring. "Dit is onaanvaardbaar en ik roep Rusland op haar onmiddellijk vrij te laten, zodat ze bij haar vrouw, familie, vrienden en teamgenoten kan zijn." Nu Griner is veroordeeld, is er een kans dat ze onderdeel wordt van een gevangenenruil tussen de Verenigde Staten en Rusland. Vorige week werd bekend dat de Amerikaanse regering hoopt Griner en ex-marinier Paul Whelan, een andere Amerikaan die vastzit in Rusland, te kunnen ruilen voor wapenhandelaar Viktor Bout, die gevangen zit in de VS. De basketbalster zei zelf te hopen dat alle politiek rond de zaak "ver buiten de rechtbank" blijft. "Iedereen heeft het over politiek, maar ik hoop dat dat geen rol speelt in deze zaak."||https://nos.nl/artikel/2439403-amerikaanse-basketbalster-griner-in-rusland-veroordeeld-tot-negen-jaar-cel
2022-08-04||Precies twee jaar na zware explosie in Beiroet stort deel graansilo in|| In Libanon is op de dag van de tweede herdenking van de slachtoffers van de verwoestende explosie in de haven van Beiroet een deel van de havensilo's ingestort. Door de zomerse temperaturen was het rottend graan in de silo's ruim twee weken geleden in brand gevlogen en kon niet meer geblust worden. Zondag stortte al een deel van het gebouw in. Nu is ook het noordelijke deel van het gebouw ingestort. Een groot gedeelte van de silo kwam ten val in de haven van Beiroet: Dat noordelijke deel, bestaande uit vier 48 meter hoge silo's, was al dagenlang langzaam aan het overhellen. Bij de instorting kwam een enorme stofwolk vrij. Het gebeurde vlak voor honderden gasten naar het gebied zouden komen om de slachtoffers van de explosie te herdenken. Bij de ramp in augustus 2020 kwamen 218 mensen om het leven en raakten duizenden mensen gewond. De ravage was enorm en veel huizen rond de haven werden verwoest. Later bleek dat er in het havengebied van Beiroet 2750 ton ammoniumnitraat lag opgeslagen, dat was ontploft na een brand in een loods. Als gevolg van de ramp viel de regering en sindsdien is het land politiek instabiel. Daarnaast is Libanon in een van de grootste economische crises ooit beland. Voor de wederopbouw hoeven de inwoners van Beiroet dan ook niet te rekenen op hulp van de overheid. Het is twee jaar geleden dat Beiroet werd opgeschrikt door een explosie van ongekende omvang. Een terugblik:||https://nos.nl/artikel/2439400-precies-twee-jaar-na-zware-explosie-in-beiroet-stort-deel-graansilo-in
2022-08-04||Reddingsactie afgebrande monumentale boom Eindhoven: 'Alles geven wat nodig is'|| In Eindhoven is een team specialisten van Stichting Wereldboom begonnen met het herstel van een monumentale boom die vorige week in brand stond. Met de werkzaamheden hoopt de stichting dat de 262 jaar oude boom gered kan worden. De boom, een plataan, staat bekend onder de naam de Gevlekte Zuiderling en is een van de oudste bomen van Nederland. Vorige week brak er brand uit in natuurgebied Het Wasven, waar de boom staat. Er raakte niemand gewond, maar de boom liep zware schade op. Gisteren hield de politie drie tieners aan op verdenking van het in brand steken van de boom. Met kettingzagen hebben de specialisten een podium dat om de boom stond, in stukken gezaagd en weggehaald. Het team beschrijft het zelf als "de eerste hulp die een verbrande boom nodig heeft". "De vlonder bestond uit kunststof en hout. Die kleine verbrande stukjes moeten zo snel mogelijk met de hand verwijderd worden uit de grond. Zo kunnen we de wortels van de boom sparen", legt Ton Stokwielder van Stichting Wereldboom uit aan Omroep Brabant. Daarnaast legt het team een nieuwe grondlaag aan. "De stam van de boom, de bladeren en de takken aan de top van de boom zijn flink beschadigd", zegt Stokwielder. "Door hoogwaardige compost te leggen, hopen we de boom alle voedingsstoffen te geven die nodig zijn." Volgens de stichting is er nog hoop voor de verkoolde boom. Stokwielder legt uit dat er twee scenario's mogelijk zijn bij het herstel. "We hopen dat de boom zich door ons werk vanuit de takken aan de top herstelt. Als dat niet lukt omdat de stam dood is, richten we ons op het wortelstelsel dat nog gezond is. Als dat lukt is de boom over 40 jaar herrezen uit de dood als een 'nieuwe' gezonde boom." Het eerste scenario heeft volgens Stokwielder een kleine kans van slagen. Het tweede scenario, waarbij ze zich focussen op de wortels, heeft wel 70 tot 80 procent kans, aldus Stokwielder. Het team verwacht morgenochtend klaar te zijn met de herstelwerkzaamheden.||https://nos.nl/artikel/2439397-reddingsactie-afgebrande-monumentale-boom-eindhoven-alles-geven-wat-nodig-is
2022-08-04||Dodelijke schietpartij in woning Roermond vond plaats in relationele sfeer|| Het schietincident gisteravond in een woning in Roermond waarbij twee mensen omkwamen vond plaats in de relationele sfeer. Volgens de politie heeft een man de bewoonster doodgeschoten en daarna zichzelf. Hij heeft haar gestalkt, de politie zoekt nog uit wat hij precies heeft gedaan. Gisteravond rond 18.30 uur werden vanuit de woning schoten gehoord. De gealarmeerde politie probeerde daarna contact te krijgen met het tweetal in de woning. Toen dat niet lukte, gingen zwaarbewapende agenten de woning binnen, waar zij de slachtoffers vonden. Het onderzoek in de woning is afgerond, meldt 1Limburg. De recherche is wel nog bezig met onderzoek naar de achtergrond van de schietpartij. Zo is het nog niet duidelijk hoelang de man de vrouw stalkte en of zij aangifte had gedaan. 1Limburg schreef eerder dat het mogelijk om ex-partners ging die samen in de woning waren. Een woordvoerder van de politie bevestigt dat de twee een relatie hadden. "Wat voor relatie dat was, onderzoeken we nog", aldus de woordvoerder. Burgemeester Rianne Donders van Roermond heeft geschokt gereageerd op het nieuws. Ze begrijpt dat het incident impact op de buurt heeft. "We inventariseren met de partners in de wijk of, en zo ja welke, hulp nodig is", zegt ze. "Momenteel is het politieonderzoek gaande. Hierover kunnen geen mededelingen worden gedaan."||https://nos.nl/artikel/2439396-dodelijke-schietpartij-in-woning-roermond-vond-plaats-in-relationele-sfeer
2022-08-04||Kamerlid Van der Plas (BBB) gaat na bedreigingen weer op werkbezoek|| Tweede Kamerlid Caroline van der Plas (BBB) pakt haar werk buitenshuis weer op. Haar partij meldt dat er maatregelen zijn genomen rond haar persoonlijke beveiliging, waardoor ze weer kan optreden in de media. Alleen grotere publieke optredens, zoals op evenementen met grote groepen mensen, doet ze nog niet. Van der Plas zegde vorige week alle mediaoptredens en werkbezoeken buiten de deur af nadat ze doodsbedreigingen had ontvangen. Inmiddels heeft ze gesprekken gevoerd met de Nationaal Coördinator Terrorismebestrijding, de beveiliging van de Tweede Kamer en de politie. Dat heeft ertoe geleid dat er "extra veiligheidsmaatregelen" zijn genomen voor haar persoonlijk en in en rond haar woning. Over de aard van de bedreigingen wil Van der Plas tot nu toe niks kwijt. Vorige week zei ze wel dat "niet mals" zijn. Ze voegde daar later aan toe: "Nul boeren hebben mij persoonlijk bedreigd".||https://nos.nl/artikel/2439395-kamerlid-van-der-plas-bbb-gaat-na-bedreigingen-weer-op-werkbezoek
2022-08-04||Handel tussen Taiwan en China gaat door, chips zijn hard nodig|| Terwijl China bezig is met militaire oefeningen rond Taiwan laat Peking de handelsrelatie vooralsnog grotendeels ongemoeid. China verbood deze week wel de invoer vanuit Taiwan van verschillende soorten voedsel. Dat was officieel niet vanwege het bezoek van Nancy Pelosi, maar omdat er op fruit te veel gif en op bevroren vis het coronavirus zou zijn aangetroffen. Maar voedsel is maar een klein deel van de Taiwanese export naar China, vorig jaar zo'n 0,6 procent. Het belangrijkste exportproduct, computerchips, mag nog gewoon China in. De export van Taiwanese computerchips naar China was vorig jaar goed voor 102 miljard euro. Want er zijn dan wel geen officiële diplomatieke relaties tussen China en Taiwan, er is wel een intensieve handel. Die bedroeg vorig jaar over en weer 322 miljard euro en dat was een stijging van 26 procent ten opzichte van een jaar eerder. "Er is een gecompliceerde relatie tussen die twee en tegelijk is het interessant dat de economieën heel erg verweven zijn", zegt ING-econoom Bert Colijn. China, inclusief Hongkong, is veruit het belangrijkste exportland voor Taiwan, goed voor meer dan 40 procent van alle export. Omgekeerd is Taiwan een veel minder belangrijk exportland voor China. Het eiland kwam vorig jaar op de tiende plaats, goed voor ruim 2 procent van alle Chinese export. China deelde gisteren beelden van straaljagers en marineschepen: Maar die computerchips die China massaal uit Taiwan importeert heeft het land hard nodig. Chinese bedrijven gebruiken die bij de fabricage van smartphones en andere elektronica, die het land vervolgens weer op grote schaal exporteert. Want wereldwijd zijn Taiwanese bedrijven marktleider op het gebied van de nieuwste hightech chips. China probeert zelf ook geavanceerde chips te maken, maar loopt daarin ver achter op Taiwan Semiconductor Manufacturing Company (TSMC). Dat is het grootste bedrijf van Taiwan en gespecialiseerd in het maken van steeds complexere chips. TSMC wordt daarbij geholpen door het Nederlandse ASML. Dat bedrijf maakt de machines die de chips maken. TSMC is een trouwe klant van het bedrijf uit Veldhoven en kondigde onlangs aan ook weer de allernieuwste generatie chipmachines van ASML te kopen. Mocht China toch besluiten om de chipimport uit Taiwan te stoppen, dan hebben allerlei Chinese elektronicafabrikanten een probleem. Want er is niet zomaar een alternatief voor die Taiwanese chips. "Qua chips is het sowieso een gekke situatie, met enorme tekorten wereldwijd", zegt Bert Colijn van ING. "Die tekorten zijn nu wel wat aan het verminderen. Maar het is nog steeds niet makkelijk om van leverancier te wisselen en chips uit bijvoorbeeld Zuid-Korea of Japan te halen. Taiwan is zo'n belangrijke speler, China kan niet zomaar zonder." Maar of economische belangen China ervan zullen weerhouden om verdere embargo's in te voeren is niet te zeggen. "Je weet nooit hoe zoiets zich ontwikkelt", aldus Colijn. "Er kunnen ook keuzes gemaakt worden die economisch suboptimaal zijn, dat is zeker niet ondenkbaar."||https://nos.nl/artikel/2439394-handel-tussen-taiwan-en-china-gaat-door-chips-zijn-hard-nodig
2022-08-04||Doden en gewonden bij beschietingen over en weer in Oekraïne|| In de Oost-Oekraïense stad Donetsk en omliggende plaatsen in de gelijknamige regio worden beschietingen gemeld. Zo zijn Toretsk, een voorstad van Donetsk, acht mensen gedood onder Russisch vuur, zegt de Oekraïense gouverneur van de regio. Volgens hem zijn daarbij ook vier mensen gewond geraakt, onder wie drie kinderen. De gouverneur zegt op Telegram dat het Russische bombardement op een halte van het openbaar vervoer terechtkwam, waar de slachtoffers stonden te wachten. De stafchef van president Zelensky spreekt van een "nieuwe terroristische aanval" van Rusland. Ondertussen zou het centrum van de stad Donetsk, die sinds 2014 in handen is van pro-Russische separatisten, juist worden beschoten door Oekraïense artillerie. Daarbij zijn volgens de Russen zeker vijf mensen omgekomen en nog eens zes mensen gewond geraakt. Volgens de autoriteiten van de zelfverklaarde volksrepubliek Donetsk vonden de beschietingen plaats in de buurt van een theater, waar veel lokale bestuurders op dat moment bijeen waren gekomen voor een herdenkingsdienst. Het Russische staatspersbureau Ria Novosti meldt dat onder de doden een kind is. Ook op andere locaties in Oekraïne wordt gevochten. Bij explosies in Mykolajiv, in het zuiden van het land, zijn de afgelopen 24 uur volgens de Oekraïense autoriteiten zeker vier doden gevallen en tien mensen gewond geraakt. Verder zouden zo'n zestig raketten zijn afgevuurd op Nikopol, dat vlak bij de kerncentrale Zaporizja ligt. Die centrale, de grootste van Europa, werd in maart ingenomen door Russische troepen. Volgens de Oekraïense autoriteiten zijn bij de beschietingen van vandaag zo'n vijftig woningen beschadigd in Nikopol. Ook kwamen veel inwoners van de stad, waar ruim 100.000 mensen wonen, zonder elektriciteit te zitten.||https://nos.nl/artikel/2439392-doden-en-gewonden-bij-beschietingen-over-en-weer-in-oekraine
2022-08-04||Overstromingen Japan, half miljoen mensen moet worden geëvacueerd|| Na overstromingen en landverschuivingen in Japan worden minstens drie mensen vermist. De lokale autoriteiten hebben meer dan een half miljoen mensen opgedragen om hun huis te verlaten en elders een veilige schuilplaats te zoeken. Er zijn geen berichten over doden. Stortregens veroorzaakten ondergelopen wegen en rivieren traden buiten hun oevers. Huizen werden verwoest en bruggen stortten in. In 24 uur tijd viel er 27 centimeter regen in de centraal gelegen prefectuur Yamagata, zegt de meteorologische dienst. In het zuidwestelijker gelegen Niigata zou zelfs 50 centimeter zijn gevallen.  Bekijk hier beelden van de ravage: In deze en twee andere prefecturen is in totaal zo'n 540.000 inwoners verteld te evacueren, zegt de brand- en rampenautoriteit. In meerdere gebieden zijn de hoogste rampenwaarschuwingsniveaus van kracht. Bij duizenden huishoudens viel de stroom uit. Ook komt er in honderden huizen geen drinkwater meer uit de kraan, meldt Japan Times op basis van het kabinet. In het voornamelijk landelijke gebied waar de overstromingen zijn, staan een paar fabrieken. Een chipmaker had de werkzaamheden stilgelegd na een waarschuwing over zware regenval, maar opereert weer als vanouds, schrijft persbureau Reuters. Een andere fabriek stopt de productie vanwege de overstromingen en omdat de elektriciteit is uitgevallen.||https://nos.nl/artikel/2439381-overstromingen-japan-half-miljoen-mensen-moet-worden-geevacueerd
2022-08-04||Lichaam gevonden bij zoekactie naar drenkeling in de Maas|| De politie heeft in de Maas een lichaam gevonden in de zoektocht naar de 22-jarige man die gisteravond overboord sloeg. De politie gaat ervan uit dat het lichaam van de vermiste man is. Boten en duikers van politie en brandweer zochten sinds vanochtend weer naar de man uit Sint-Michielsgestel. De zoekactie werd gisteravond gestaakt omdat het te donker werd. Hoe de man overboord kon slaan, is niet duidelijk. De politie doet onderzoek. De man viel gisteren rond 21.30 uur tussen Den Bosch en Kerkdriel in het water. Volgens Omroep Brabant gebeurde dat bij de ingang van het Máximakanaal ter hoogte van Empel. Volgens de politie zat de man met meerdere mensen op een pleziervaartuig. Het precieze aantal en op wat voor schip ze zaten, kon de politie niet zeggen. Omdat de man midden op de rivier overboord viel, hadden zowel hulpdiensten in Brabant als Gelderland een zoekactie opgezet.||https://nos.nl/artikel/2439374-lichaam-gevonden-bij-zoekactie-naar-drenkeling-in-de-maas
2022-08-04||ING ziet risico's door geopolitieke onzekerheden wereldwijd|| ING zag de winst in het tweede kwartaal van dit jaar dalen met bijna 20 procent ten opzichte van vorig jaar. Onder de streep maakte de bank een winst van 1,18 miljard euro. De bank ziet risico's vanwege de geopolitieke onzekerheden, zegt Steven van Rijswijk, bestuursvoorzitter van ING. ING heeft in het tweede kwartaal 202 miljoen euro in de zogeheten stroppenpot gedaan, vanwege de economische gevolgen van de oorlog in Oekraïne, zoals de gestegen gasprijzen. Die raken bedrijven en consumenten, waardoor het risico bestaat dat die niet meer aan hun lasten kunnen voldoen. De bank houdt er rekening mee dat consumenten vanwege de hogere prijzen voor energie en boodschappen, problemen kunnen krijgen met het betalen van de hypotheek. Signalen daarover zijn er nu nog niet, verduidelijkt Van Rijswijk. "We staan nu aan het begin van een mogelijke recessie, en tot nu toe zien we niet een verslechtering in de terugbetalingen op onze leningen inclusief onze hypotheken", zegt hij. "De discipline van mensen om hun hypotheek en leningen te betalen, zeker in veel van de markten waar wij actief zijn, is over het algemeen hoog." Vorig kwartaal heeft het bedrijf vanwege de activiteiten en risico's in Rusland 834 miljoen euro opzijgezet in de stroppenpot. Een deel daarvan is nu teruggekomen omdat de leningen worden terugbetaald, zegt Van Rijswijk. Ook geld dat vanwege de coronacrisis opzij werd gezet, is weer uit de stroppenpot gehaald omdat mensen hun leningen toch kunnen afbetalen. Ook de hyperinflatie in Turkije raakt ING. De opgetelde inflatie over de laatste drie jaar is in Turkije meer dan 100 procent. Vanwege boekhoudregels moest ING dit kwartaal daarom 244 miljoen euro afschrijven. Vanochtend bleek uit cijfers van het Centraal Bureau voor de Statistiek dat de inflatie in Nederland 10,3 procent in juli. De inflatie heeft veel gevolgen voor de economie, zegt Van Rijswijk. Doordat mensen minder gaan uitgeven, kan de economie krimpen. Het economisch bureau van ING verwacht een milde recessie in de tweede helft van dit jaar. "De huizenprijzen zijn de eerste helft van dit jaar nog gestegen, maar als je kijkt naar de tweede helft verwachten we dat die huizenprijzen afvlakken op nul of zelfs een beetje daaronder", zegt Van Rijswijk. "Dus eigenlijk heeft die inflatie wel een zwaardere impact op de economie dan we een jaar geleden konden voorspellen." In juli verhoogde de Europese Centrale Bank (ECB) voor het eerst in elf jaar de rente, waardoor die nu niet meer negatief is. ING schafte in reactie ook de negatieve rente af die de bank rekent over spaartegoeden boven een ton, maar wel pas vanaf oktober. De Rabobank deed dat deze week al. De ECB denkt erover na om de rente in september verder te verhogen. Of dat betekent dat de spaarrente bij ING dan ook weer positief wordt, en mensen dus rente ontvangen over spaargeld op de bank, zei Van Rijswijk vandaag nog niet.||https://nos.nl/artikel/2439372-ing-ziet-risico-s-door-geopolitieke-onzekerheden-wereldwijd
2022-08-04||Berlijns bos in brand na explosie in munitiedepot|| In het Grunewald-bos bij Berlijn is in een munitiedepot een grote brand uitgebroken. Een deel van het bos staat in brand en er zijn explosieven ontploft. In het bos is 25 ton aan explosief materiaal opgeslagen, meldt de Berlijnse stadszender RBB. Normaal gesproken brengt de politie hier explosieven gecontroleerd tot ontploffing. De brandweer heeft het bos in een straal van 1000 meter rond het depot tot verboden gebied verklaard. De Berlijnse brandweer meldt dat het vuur niet onder controle is: De brandweer is aanwezig met meer dan honderd personen en heeft volgens RBB inmiddels vier brandhaarden gelokaliseerd. Twee van deze brandhaarden worden bestreden met behulp van waterkanonnen. Ook heeft de brandweer rond het afgezette gebied waterpunten klaargezet. Hiermee kunnen de hulpdiensten het vuur bestrijden, mocht de brand zich nog verder uitbreiden. Omliggende woonwijken lopen volgens een woordvoerder van de brandweer geen gevaar, omdat de eerste huizen op 2 kilometer afstand staan. Wel is het advies aan buurtbewoners om ramen en deuren gesloten houden. Ook wordt trein- en autoverkeer in de omgeving omgeleid. Ook op andere plekken in Duitsland waren de afgelopen tijd natuurbranden, aangewakkerd door de droogte. Zo woedde in juni al een grote brand in de Duitse deelstaat Brandenburg.||https://nos.nl/artikel/2439371-berlijns-bos-in-brand-na-explosie-in-munitiedepot
2022-08-04||In 'cultuur van straffeloosheid' wachten Libanezen nog steeds op antwoorden|| Al twee jaar komt Mounir elke week even naar de haven van Beiroet om te huilen. Hij huilt dan om de vrienden en meer dan 200 anderen die hier bij de verwoestende explosie op 4 augustus 2020 om het leven kwamen. "Deze plek is voor mij het symbool van wat er hier allemaal mis is. De corruptie, de dood en het gebrek aan antwoorden", zegt hij terwijl hij het zweet van zijn voorhoofd veegt. De zomerse temperaturen leidden er onlangs toe dat het rottende graan in de havensilo's vlamvatte. Dik twee weken staan ze al in brand. Afgelopen zondag stortte een deel van het kolossale gebouw in elkaar. Een enorme stofwolk, mogelijk vol giftige stoffen, overdekte de stad. In de rest van de silo's smeult het vuur nog altijd. Dag en nacht hangen er zwarte rookwolken over de haven van de Libanese hoofdstad. Blussen lijkt niet te lukken. Camera's staan opgesteld voor het moment dat de rest instort. Volgens experts kan dat nu ieder moment gebeuren. Het is twee jaar geleden dat Beiroet werd opgeschrikt door een explosie van ongekende omvang. Een terugblik: Talal woont op een steenworp van de haven. Hij en zijn gezin raakten twee jaar geleden zwaargewond. Zijn huis lag in puin, maanden moesten ze ergens logeren, hij verloor zijn baan en zijn spaargeld door de economische crisis. Aan de nachtmerrie lijkt geen eind te komen. "Nu dit weer, silo's die in brand staan en instorten. Ze zeggen dat we de ramen en deuren dicht moeten houden en maskers op moeten doen. Maar we hebben nauwelijks elektriciteit. Hoe moeten we dan ademen?" "Onze overheid kan er niet eens voor zorgen dat er in Libanon brood te koop is", zegt een woedende Talal. "Denk je dat ze dit beter hadden kunnen regelen? We hebben te maken met een flutregering." Hij had graag gezien dat de graansilo's, die door de explosie onbruikbaar werden, waren afgebroken. "Gewoon op een nette manier. Goed geregeld. Zodat we dit hadden kunnen voorkomen." Het zijn de families van de nabestaanden die fel tegen de sloop zijn. Zolang zij geen antwoorden hebben, willen ze dat de silo's blijven staan. "We willen dat mensen zich voor altijd de nalatigheid en de corruptie van onze staat zullen herinneren. Wanneer we gerechtigheid krijgen, kunnen ze gesloopt worden", zegt William Noun. Hij verloor zijn broer Joe, een brandweerman, tijdens de ramp. Samen met andere vrijwilligers was Joe een van de eersten die naar de brand in de haven snelden. En toen kwam de klap. Williams leven staat sindsdien in het teken van de zoektocht naar antwoorden. Hij wil weten hoe het kan dat bijna 3000 ton ammoniumnitraat jarenlang in de haven lag opgeslagen voordat het explodeerde en wie daarvoor verantwoordelijk is. "We willen de waarheid, het gaat niet om geld. En natuurlijk willen we dat iedereen die hierbij betrokken is, gestraft wordt." In de steek gelaten door de Libanese overheid en de internationale gemeenschap, strijdt William al twee jaar voor gerechtigheid. Met andere familieleden van nabestaanden gaat hij regelmatig de straat op. Meerdere keren werd hij in elkaar geslagen door de politie en het leger. "Ik ben inmiddels zes keer gearresteerd", grinnikt hij. "Dit is een strijd tussen de families van de slachtoffers en de politieke gevestigde orde." Hoe de nabestaanden worden vernederd, houden ze bij Human Rights Watch (HRW) in Beiroet nauwlettend in de gaten. Ook bij de mensenrechtenorganisatie zien ze hoe de politieke elite het onderzoek op alle mogelijke manieren tegenwerkt. "Nog altijd is niemand ter verantwoording geroepen", zegt Aya Majzoub van HRW. "We hebben gezien dat het binnenlandse onderzoek wordt ondermijnd, vertraagd en belemmerd. Het is nu al sinds december vorig jaar opgeschort." Volgens Majzoub heeft Libanon te maken met een cultuur van straffeloosheid. "Er zijn politici, hoge functionarissen en veiligheidsdiensten die zijn ontsnapt aan elke vorm van verantwoordelijkheid voor ernstige mensenrechtenschendingen. Het hele systeem in Libanon is gebouwd rondom de grote belangen van de gevestigde politieke partijen en de bescherming daarvan." Het is haar allang duidelijk dat Libanese overheidsinstanties het zelf niet voor elkaar zullen krijgen om tot echte antwoorden te komen. Ze vindt dat er dringend hulp moet komen voor een onafhankelijk onderzoek, maar daar krijgt HRW in de internationale gemeenschap de handen niet voor op elkaar.||https://nos.nl/artikel/2439366-in-cultuur-van-straffeloosheid-wachten-libanezen-nog-steeds-op-antwoorden
2022-08-04||NS vergeet station Amsterdam Zuid te openen, reizigers gedupeerd|| Reizigers op treinstation Amsterdam Zuid hebben vanochtend rond 06.00 uur voor gesloten rolluiken gestaan: door miscommunicatie tussen de NS en een beveiligingsbedrijf waren die nog niet open, terwijl de treinen al wel reden. Het station was uiteindelijk zo'n 45 minuten later dan gepland volledig toegankelijk. De NS werd door ontstemde reizigers gewezen op het gesloten station, onder wie internist en voorzitter van het NWO Marcel Levi: Het gaat om de twee hoofdingangen van het station, aan het Gustav Mahlerplein en het Zuidplein. Een zij-ingang aan de Parnassusweg was wel steeds toegankelijk, maar die is bij veel reizigers niet bekend. Een woordvoerder van de NS legt aan AT5 uit dat de rolluiken op het station de afgelopen dagen kapot waren. Het beveiligingsbedrijf dat de luiken doorgaans opent en sluit, had daarom de instructie gekregen om dat voorlopig niet meer te doen. Gisteren zijn de rolluiken weer hersteld en daarna ook gesloten, maar die informatie had het beveiligingsbedrijf niet bereikt. De NS zegt nu dat het bedrijf de mogelijkheid van de zij-ingang beter onder de aandacht van reizigers gaat brengen.||https://nos.nl/artikel/2439361-ns-vergeet-station-amsterdam-zuid-te-openen-reizigers-gedupeerd
2022-08-04||'Donny M. bekent ontvoeren en doden van Gino'|| Verdachte Donny M. heeft in een politieverhoor bekend dat hij de 9-jarige Gino heeft ontvoerd en gedood. Het jongetje verdween op 1 juni en zijn lichaam werd drie dagen later gevonden in Geleen. M. heeft inmiddels zijn kant van het verhaal gedeeld met de politie, meldt 1Limburg op gezag van meerdere bronnen binnen de politie die betrokken waren bij het verhoor. Een woordvoerder van het Openbaar Ministerie laat weten daar "op dit moment" niet op in te kunnen gaan, ook de Limburgse politie wil geen commentaar geven. Ook M.'s advocaat Sjanneke de Crom gaat niet in op vragen over de bekentenis. Hetzelfde geldt voor de nabestaanden. "Wij wachten het onderzoek af", is het enige dat Peter Smit, die namens de familie het woord voert, kwijt wil. Voorlopig wordt M. moord, ontvoering en het bezit van kinderporno ten laste gelegd. Hij verschijnt op 14 september voor het eerst in een openbare zitting voor de rechter. Volgens de bronnen van 1Limburg is het dna van Donny M. gevonden op de step van het slachtoffer. Die step werd op 2 juni gevonden tijdens de zoektocht naar de toen nog vermiste Gino. De politie zette na het identificeren van de verdachte alles op alles om het vermiste jongetje snel te vinden. M. wees opsporingsdiensten na zijn arrestatie op de plek waar het lichaam van Gino lag, in het groen achter een woning in Geleen. M. verblijft nu in de gevangenis in Vught, in afwachting van een plek in het Pieter Baan Centrum. Daar zal hij onderzocht worden op psychiatrische stoornissen. Hij is als minderjarige veroordeeld voor ontucht met een jongen. Toen stelden deskundigen onder meer een autistische stoornis vast. De dood van Gino leidde tot veel beroering in Kerkrade en omgeving:||https://nos.nl/artikel/2439358-donny-m-bekent-ontvoeren-en-doden-van-gino
2022-08-04||China begonnen aan militaire oefeningen rond Taiwan vanwege bezoek Pelosi|| China is begonnen aan de militaire oefeningen rond Taiwan die het land had aangekondigd, meldt de Chinese staatstelevisie. De oefeningen zijn een reactie op het bezoek van de Amerikaanse toppoliticus Nancy Pelosi aan Taiwan, dat Peking een doorn in het oog was. De Chinese minister van Buitenlandse Zaken noemde haar bezoek onverantwoordelijk en zeer irrationeel. Volgens de staatszender is onder meer geschoten vanaf zee en in de lucht rond Taiwan. "Voor deze gevechtsoefening zijn zes grote gebieden rond het eiland geselecteerd", meldt de omroep. Volgens Peking gaat het om de grootste militaire oefening ooit die China rond Taiwan uitvoert. Naar verwachting duurt de oefening nog tot en met zondag. Op Twitter zijn beelden te zien van mogelijke raketlanceringen die in het gebied zijn gemaakt. Hoewel de NOS het tijdstip niet met volledige zekerheid kan vaststellen, is de locatie wel geverifieerd: Het ministerie van Defensie van Taiwan zegt dat China elf ballistische raketten heeft afgevuurd. Vijf van die raketten kwamen terecht in de buurt van het Japanse eiland Hateruma. De Japanse minister van Defensie heeft daarover protest aangetekend bij China en noemt het "een ernstige bedreiging van de nationale veiligheid van Japan en de Japanners". Volgens de Taiwanese autoriteiten waren eerder ook twee raketten te zien boven de door Taiwan bestuurde Matsu-eilanden, op enkele kilometers afstand van het Chinese vasteland. De raketten zouden zijn afgevuurd in de richting van twee van de zes door China aangewezen gebieden, maar de precieze route en plek van inslag zijn niet bekendgemaakt. Die zes gebieden liggen om het eiland heen en kunnen door China worden benut om Taiwan te isoleren van de rest van de wereld, aldus Chinese media. Het vermoeden bestaat dan ook dat de oefeningen zijn bedoeld voor Chinese strijdkrachten om hiermee ervaring op te doen, mocht er een oorlog uitbreken. Dit zijn de zes gebieden waar China militaire oefeningen zegt uit te voeren: Persbureau Reuters meldt op basis van een Taiwanese bron dat zo'n tien Chinese schepen de middenlijn in de Straat van Taiwan, de zeestraat tussen China en Taiwan, vannacht korte tijd hebben overschreden. Ook zouden meerdere militaire vliegtuigen vanochtend even de grens tussen de territoriale wateren van beide landen zijn overgevlogen. Dit is echter nog niet door andere bronnen bevestigd. Vooraf was de verwachting dat meerdere gevechtsvliegtuigen en oorlogsschepen met scherp zouden schieten, op enkele kilometers van de Taiwanese kust. Volgens het ministerie van Defensie van Taiwan heeft China vannacht al met drones boven Taiwan gevlogen. Toen het eiland daarop reageerde met vuurpijlen, verdwenen de drones weer. Het Taiwanese ministerie van Defensie zegt in reactie op de omstreden militaire oefeningen van China dat het land "voorbereidingen treft voor oorlog, zonder de oorlog op te zoeken". Minister van Buitenlandse Zaken Joanne Ou zegt dat de Taiwanese regering vastberaden is om de soevereiniteit van het land te beschermen: Nancy Pelosi, de voorzitter van het Amerikaanse Huis van Afgevaardigden en na de vicepresident de tweede in de lijn der opvolging, bezocht Taiwan dinsdag en gisteren als onderdeel van een Aziëreis. Tot kort voor haar bezoek bleef onduidelijk of ze het Oost-Aziatische land daadwerkelijk zou aandoen, omdat de relatie tussen de VS en Taiwan, dat door China als afvallige provincie wordt beschouwd, gevoelig ligt. China voerde van tevoren de druk hoog op om Taiwan over te slaan, onder meer door te dreigen met een militaire reactie. Toch ging Pelosi naar Taiwan, waar ze gisteren sprak met onder anderen president Tsai Ing-wen. De Amerikaanse politicus benadrukte dat ze was gekomen om te laten zien dat de VS achter Taiwan staat en dat de onafhankelijkheid van het land een van de speerpunten is van de Amerikaanse buitenlandpolitiek. Overigens lag haar bezoek ook in de VS zelf gevoelig: onder anderen president Biden had er vooraf zijn twijfels over uitgesproken, omdat de relatie tussen de VS en China zeer gespannen is. Het bezoek van Pelosi in drie video's:||https://nos.nl/artikel/2439356-china-begonnen-aan-militaire-oefeningen-rond-taiwan-vanwege-bezoek-pelosi
2022-08-04||Inflatie steeg in juli vooral door energie en huurprijzen|| De inflatie is in juli vooral gestegen door de energieprijzen en de huurprijzen. Volgens de Nederlandse berekening komt de inflatie in juli uit op 10,3 procent, blijkt uit cijfers van het Centraal Bureau voor de Statistiek (CBS). Daarmee is de inflatie voor het eerst sinds september 1975 hoger dan 10 procent. Vorige week publiceerde het CBS de cijfers al volgens de Europese rekenmethode, waarmee de inflatie in EU-landen met elkaar kan worden vergeleken. Die kwam uit op 11,6 procent. Het verschil met de Nederlandse methode heeft te maken met de samenstelling van het pakket goederen en diensten op basis waarvan de inflatie wordt berekend. Vooral energie werd duurder ten opzichte van een jaar eerder. Energie was 108 procent duurder dan in juli 2021. De huren stegen met gemiddeld 3 procent. Ook voedsel was in juli duurder dan een jaar eerder: gemiddeld een prijsverhoging van 12,3 procent. Dat geldt vooral voor graan, zuivel, suiker en ijs. Motorbrandstoffen stegen in juli juist minder sterk in prijs in vergelijking met een maand eerder.||https://nos.nl/artikel/2439353-inflatie-steeg-in-juli-vooral-door-energie-en-huurprijzen
2022-08-04||Wekdienst 4/8: Tussenstand apenpokkenprikken • AZ en Twente gaan Europa in|| Goedemorgen! Het RIVM maakt bekend hoeveel mensen zich hebben laten inenten tegen het apenpokkenvirus en in Rotterdam staat een man terecht die ervan wordt verdacht een 42-jarige pakketbezorger te hebben gedood.  Eerst het weer: het is vrij zonnig en het wordt 28 tot 32 graden. In de kustgebieden blijft het een paar graden koeler. Vanavond kan in het zuidoosten een onweersbui overtrekken. De komende dagen blijft het vrij zonnig en droog. Wel is het minder warm met 21 tot 24 graden. Ga je de weg op? Hier vind je het overzicht van de files en werkzaamheden. En bekijk hier de dienstregeling voor het spoor. Boerenbelangenorganisatie LTO gaat vrijdag namens de sector een "gezamenlijke boodschap" overbrengen aan het kabinet. Dat is de uitkomst van vooroverleg tussen acht landbouworganisaties en actiegroepen over de 'stikstofbemiddeling' door Johan Remkes. Aan het overleg deden ook de actiegroepen Agractie en Farmers Defence Force (FDF) mee, die steeds hebben gezegd weinig te voelen voor de door het kabinet ingezette bemiddeling. LTO zal namens de organisaties vrijdag het boerenstandpunt overdragen en de uitkomsten terugkoppelen naar de overige partijen. Vervolgens worden "verdere stappen afgestemd". In de Amerikaanse staat Utah zijn archeologen op eeuwenoude menselijke voetsporen gestuit. De voetafdrukken werden in de woestijn gevonden en zijn mogelijk 12.000 jaar oud. Archeologen zeggen tegen The New York Times dat de vondst van de afdrukken "puur toeval" is. Ze waren op weg naar een nabijgelegen archeologische vindplaats toen zij de afdrukken in het zand waarnamen. Volgens een betrokken wetenschapper dateren de voetafdrukken mogelijk uit het staartje van de laatste ijstijd. Helemaal zeker weten doen ze dat niet; het onderzoek naar de voetafdrukken is nog niet afgerond. Fijne dag!||https://nos.nl/artikel/2439352-wekdienst-4-8-tussenstand-apenpokkenprikken-az-en-twente-gaan-europa-in
2022-08-04||Het piepkleine FK Cukaricki ging bijna failliet op een schuld van 10 miljoen|| Het is een piepkleine voetbalclub met een piepklein stadion. Een club die tien jaar geleden aan de rand van de afgrond stond. En toch is Cukaricki nu, na de internationaal gevestigde namen van Rode Ster en Partizan, de derde club van Servië. Vanavond neemt de club het in de derde voorronde van de Conference League op tegen FC Twente.  Het stadionnetje ligt op een heuvel in een van de buitenwijken van de Servische hoofdstad Belgrado, Banovo Brdo. Vandaar dat ze zichzelf met enige trots Brdjani noemen: Hooglanders. Ondanks die heldhaftig klinkende naam moeten ze hun Europese wedstrijden in het veel grotere stadion van Partizan Belgrado spelen.  Het is in de grond een buurtclub, zegt de woordvoerder van Cukaricki, Aleksandar Petrovic. Maar wel eentje met bijna honderd jaar geschiedenis. Een roerige, bovendien. Het had maar een haartje gescheeld of de club was er niet meer geweest. Tien jaar geleden balanceerde Cukaricki op de rand van de afgrond. Een schuld van tien miljoen euro hing de club als een molensteen om de nek. Een schijntje voor veel Europese clubs, maar een enorm bedrag voor Servische begrippen. Een faillissement leek niet meer te vermijden. "Maar er kwam een privépersoon en die heeft de club onder zijn hoede genomen", zegt Petrovic. "En nu gaat het steeds beter." Het was niet zomaar een weldoener, het was Dragan Obradovic, de steenrijke eigenaar van een groothandel in farmaceutische producten en een bouwbedrijf. "Obradovic, besloot om de club te helpen, hem beter te maken, om de club vooruit te stuwen en er een echte, functionerende club van te maken", aldus sportjournalist Ivan Loncarevic, die zegt dat hij niet weet waarom de zakenman besloot Cukaricki te kopen en de miljoenenschuld over te nemen. Clubwoordvoerder Petrovic denkt dat wél te weten. Obradovic komt uit Banovo Brdo, Cukaricki is zijn "buurtclub". Hij heeft er zelfs voor gespeeld. Petrovic: "Hij heeft besloten dat hij iets terug moest doen en daarom heeft hij die schuld overgenomen." Het geheim van de smid? De scouts van Cukaricki houden heel goed in de gaten wat er bij Rode Ster en Partizan gebeurt. Jonge spelers die het daar nét niet halen of routiniers die worden afgedankt, zijn welkom bij de Brdjani voor een voortgezette opleiding of een tweede jeugd. Die kans grijpen ze vaak maar al te graag aan. Verder kijkt Cukaricki over de grens naar buurlanden als Bosnië en Montenegro, waar ze ook de nodige talentvolle spelers vandaan hebben gehaald. En dan zijn er nog een paar Afrikaanse spelers. Een slimme mix, vindt journalist Loncarevic. Maar om ook op Europees niveau een deuk in een pakje boter te kunnen schieten, zijn meer aanpassingen nodig. Allereerst een nieuw, groter stadion met meer zitplaatsen en betere voorzieningen. "De plannen zijn er, het geld is er, maar er is een probleem met de vergunningen", zegt Petrovic. Daar komt volgens Loncarevic nog bij dat de gemiddelde leeftijd van het huidige team te laag ligt om serieus mee te kunnen doen in de Europese toernooien. Maar niet alles kan tegelijk, vinden ze bij de club. Petrovic: "Ons volgende doel is om ook internationale successen te boeken, onder meer in wedstrijden als die tegen Twente. Nu zijn we bepaald niet favoriet. Twente heeft een veel groter budget. Maar dat zal ons er niet van weerhouden om onze stinkende best te doen." Trainer Ron Jans blikt vanuit Servië vooruit op de confrontatie met Cukaricki: Loncarevic denkt evenmin dat de Belgradose club heel erg veel kans maakt. Maar toch: "Ze hebben een paar hele jonge spelers, Spasijevic of Lukic bijvoorbeeld, die sterren kunnen worden. Dit soort wedstrijden is voor hen perfect om nu al te stralen." En de journalist waarschuwt Twente om vooral niet achterover te leunen in de gedachte dat ze er al zijn. "Twente is een betere club met betere spelers", zegt hij. "Maar het verschil is niet heel erg groot. Als Twente naar Belgrado komt met een houding van: we spelen tegen amateurs, het wordt makkelijk, dan hebben ze een probleem."||https://nos.nl/artikel/2439350-het-piepkleine-fk-cukaricki-ging-bijna-failliet-op-een-schuld-van-10-miljoen
2022-08-04||Stijging hypotheekrente voorbij: 'Zou procent lager kunnen zijn'|| Na een maandenlange stijging lijkt de hypotheekrente te stabiliseren en zelfs een heel klein beetje te dalen. Toch zou die volgens hypotheekexperts eigenlijk nog wat lager moeten zijn. Wat is er aan de hand? In september vorig jaar bereikte de rente na een jarenlange daling het laagste punt van 1 procent. Sindsdien was de rente weer aan het stijgen en inmiddels staat hij, bij een looptijd van tien jaar met Nationale Hypotheek Garantie, op gemiddeld 3,6 procent. Nu de kapitaalmarktrente weer is gedaald, bestaat de kans dat de hypotheekrente mee zakt. Door de stijgingen moeten mensen die een nieuwe hypotheek afsluiten of een variabele hypotheek hebben meer rente betalen. Je kunt dan een minder hoog bedrag lenen en de maandelijkse lasten zijn hoger. In onderstaande grafiek is te zien hoe de gemiddelde hypotheekrente zich de afgelopen 12 jaar heeft ontwikkeld: Volgens Oscar Noorlag van Van Bruggen Adviesgroep stijgt de hypotheekrente nu niet, doordat de kapitaalmarktrente de afgelopen twee maanden fors is gedaald. Die was de eerste maanden van dit jaar opgelopen door de oorlog in Oekraïne, hoge energieprijzen, inflatie en inflatieverwachtingen. "Op dat soort onzekere momenten zie je dat de markt doorschiet en de rente toeneemt." De kapitaalmarktrente daalt volgens Van Bruggen nu weer, doordat de inflatie hoog is en beleggers voorzichtiger zijn geworden uit angst voor een recessie. Maar wat hem verrast, is dat de hypotheekrente niet mee daalt. "Dat is normaal het geval, maar nu niet. In theorie zou de hypotheekrente een procent lager kunnen zijn dan die nu is." Onderstaande grafiek laat zien dat de hypotheek- en kapitaalmarktrente elkaar min of meer volgden, tot twee maanden geleden:  Hij vindt dat opmerkelijk, maar denkt dat dat komt doordat geldverstrekkers de lagere kapitaalmarktrente en hogere hypotheekrente wel prettig vinden: "Hogere marges betekent hogere winsten. Pas als grote partijen besluiten de rente te verlagen, doet de rest mee." Ook denkt hij dat krappe zomerroosters een rol spelen, omdat met een hypotheekrentedaling het aantal aanvragen meestal toeneemt. Ook zou er nog een stapel aanvragen van begin van het jaar moeten worden weggewerkt. Maar ING, Rabobank en ABN Amro, nog steeds de drie grootste verstrekkers, zeggen dat capaciteit geen rol speelt. ABN Amro-econoom Philip Bokeloh: "Door die berg aan aanvragen zijn we wel heen, het aantal hypotheekaanvragen is inmiddels behoorlijk gedaald." Het klopt volgens de econoom dat de marges nu wat groter zijn, maar die waren de voorgaande maanden wat krapper door de snel stijgende rente. "Je moet het zien als herstel." Een woordvoerder van de Rabobank beaamt dit. "De marges op hypotheken staan al langere tijd onder druk door snel oplopende kosten voor hypotheken. Door de daling van de kapitaalrente zijn die marges weer wat meer op peil." Carina Kloet van bemiddelaar De Hypotheker zoekt de oorzaak in het tempo: "We zagen dit jaar snelle stijgingen, maar dalingen gaan vaak langzamer. Als er veel onzekerheid is of mensen hun hypotheek kunnen betalen, bijvoorbeeld door hoge inflatie, bouwen hypotheekverstrekkers vaak hogere marges in." Ook ING heeft het over de wisselvalligheid van de rentes: "Vandaag kan het hoog zijn, morgen laag." Volgens Bokeloh kijken verstrekkers vanwege de heftige schommelingen momenteel de kat uit de boom: "De kosten voor banken zijn toegenomen. Wij lenen niet al ons geld, een deel is eigen vermogen. De kosten daarvoor zijn ook toegenomen, net als onze risicopremies." Toch verwacht ook Bokeloh dat de kapitaalmarktrente en de hypotheekrente na een tijdje weer dichter naar elkaar zullen kruipen. Of er nu een daling van de hypotheekrente is ingezet, kan Van Bruggen niet zeggen. "Er zijn zo veel onzekere factoren. Maar op korte termijn is de kans groter dat de hypotheekrente gaat dalen dan dat die gaat stijgen." Ook Kloet rekent op een naderende daling: "Wij verwachten dat de concurrentie tussen de geldverstrekkers gaat toenemen vanwege de teruglopende hypotheekmarkt. Daardoor kunnen de rentes juist weer gaan dalen."||https://nos.nl/artikel/2439348-stijging-hypotheekrente-voorbij-zou-procent-lager-kunnen-zijn
2022-08-04||Amnesty: Oekraïense leger brengt eigen burgers in gevaar|| Het Oekraïense leger brengt eigen burgers in gevaar door bases te bouwen en wapensystemen te gebruiken in woonwijken, scholen en ziekenhuizen. Door die tactieken maakt Oekraïne burgerlocaties tot doelen van Russische aanvallen, schrijft Amnesty International na eigen onderzoek. De mensenrechtenorganisatie deed tussen april en juli in de regio's Charkov, de Donbas en Mykolajiv onderzoek naar Russische aanvallen op bevolkte gebieden in diverse regio's. Bij die aanvallen, op onder meer flatgebouwen, ziekenhuizen en scholen, kwamen meerdere burgers om het leven. De onderzoekers spraken met getuigen, deden metingen en bekeken satellietbeelden. Ze voeren de getuigen naar eigen zeggen anoniem of alleen met hun voornaam op en maken de precieze locaties niet bekend omdat hun bronnen anders gevaar kunnen lopen. Er bleek dat de Russische aanvallen geregeld waren voorafgegaan door Oekraïense beschietingen vanuit de getroffen locaties. Oekraïne voerde die beschietingen uit zonder vooraf burgers te evacueren. Daarmee schendt Oekraïne internationale afspraken, stelt Amnesty-secretaris-generaal Callamard. Ze spreekt van een patroon. "Het feit dat het land zich moest verdedigen, ontslaat het Oekraïense leger niet van de verplichting het internationaal humanitair recht te respecteren." De Oekraïense schendingen van het humanitaire recht laten volgens Amnesty overigens onverlet dat de aanvallen door Rusland op burgerdoelen niet door de beugel kunnen. Die zijn volgens de mensenrechtenorganisatie "op geen enkele manier gerechtvaardigd".||https://nos.nl/artikel/2439347-amnesty-oekraiense-leger-brengt-eigen-burgers-in-gevaar
2022-08-04||Zeiler overleeft 16 uur onder omgeslagen boot op oceaan|| De Spaanse kustwacht heeft op de Atlantische Oceaan een zeiler gered die zestien uur lang onder zijn omgeslagen boot lag. De man bevond zich al die tijd in een luchtbel onder zijn boot. Een van de betrokken duikers zegt tegen Spaanse media dat zijn overleven "grenst aan het onmogelijke". De zeiler, een 62-jarige Fransman, was zondagochtend met zijn boot van twaalf meter vertrokken vanuit Lissabon. Maandagavond zond hij een noodsignaal uit toen hij zo'n twintig kilometer van de Spaanse Sisargas-eilanden in de problemen raakte. Drie helikopters en een reddingsboot gingen erheen en vonden de boot op zijn kop in de oceaan. Een duiker hoorde van binnenuit geklop, maar de zee was te ruw voor een reddingsoperatie. Er werden boeien aan de boot bevestigd zodat zij niet zou zinken: De volgende ochtend waren de omstandigheden beter en wisten twee duikers het bemanningslid te bereiken. De Fransman bleek in een luchtbel tot zijn knieën onder het ijskoude water te zitten. Hij had een wetsuit aan. Met hulp van de duikers kon de zeiler onder zijn boot door zwemmen. Met een helikopter werd hij naar een ziekenhuis gebracht, waar hij niets bleek te mankeren.||https://nos.nl/artikel/2439346-zeiler-overleeft-16-uur-onder-omgeslagen-boot-op-oceaan
