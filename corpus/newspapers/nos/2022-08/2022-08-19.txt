2022-08-19||Staatssecretaris Van der Burg dinsdag naar Tubbergen voor gesprek over azc|| Staatssecretaris Van der Burg (Justitie) gaat dinsdag naar Tubbergen, de gemeente waar een asielzoekerscentrum in een voormalig hotel gevestigd wordt. Dat heeft de gemeente vanavond bekendgemaakt. Van der Burg zal tijdens een openbare raadsvergadering een toelichting geven op het besluit van het kabinet om een vergunning te geven voor een asielzoekerscentrum in Albergen, dat deel uitmaakt van Tubbergen. Ook inwoners kunnen deelnemen aan de vergadering als zij zich van tevoren bij de gemeente opgeven. In Tubbergen is onrust ontstaan nadat dinsdag bekend werd dat het kabinet een vergunning verleent voor de opvang van 150 tot 300 asielzoekers in het voormalige hotel. Het is voor het eerst dat het kabinet een besluit neemt om een vergunning voor een asielzoekerscentrum af te geven zonder dat het lokale bestuur daarmee instemt.  Omdat de problemen in de opvang acuut zijn en langdurig overleg met de gemeente niets opleverde, besloot het kabinet zonder instemming van Tubbergen asielzoekers in de gemeente onder te brengen. Het was volgens de staatssecretaris "kiezen tussen hoofdpijn en buikpijn". Verontruste bewoners wilden de komst nog tegenhouden door het hotel te kopen, maar dat bleek al eerder door het Centraal Orgaan opvang asielzoekers gekocht te zijn. De eerste mensen kunnen naar verwachting half september in het pand terecht.||https://nos.nl/artikel/2441337-staatssecretaris-van-der-burg-dinsdag-naar-tubbergen-voor-gesprek-over-azc
2022-08-19||Twee bomaanslagen in Mogadishu, hotel bezet door aanvallers|| Een hotel in de Somalische hoofdstad Mogadishu is na twee aanslagen met autobommen en een vuurgevecht bezet door een groep aanvallers. Dat melden de lokale autoriteiten. Er zijn zeker negen gewonden gevallen. "Twee autobommen waren gericht tegen hotel Hayat. Eén raakte de slagboom in de buurt van het hotel en de andere ging af bij de poort van het hotel", zegt een politieagent tegen persbureau Reuters. "We denken dat de daders zich momenteel in het hotel bevinden." Volgens een getuige waren er geweerschoten te horen bij het hotel. Terreurgroep Al Shabaab, die naar eigen zeggen banden heeft met Al-Qaida, heeft de verantwoordelijkheid voor de aanval opgeëist, meldt SITE, een groepering die jihadistische organisaties volgt. Al Shabaab probeert al ruim 10 jaar om de Somalische regering omver te werpen om een islamitische staat te vestigen in Somalië. De beweging werd in 2011 door het leger verdreven uit Mogadishu, maar heeft nog delen van het platteland in handen en pleegt in de hoofdstad geregeld aanslagen. Het Hayat hotel is een populaire locatie bij overheidsfunctionarissen, aldus Reuters. Op sociale media worden filmpjes gedeeld waarop de ontploffingen in de straten van Mogadishu te horen zijn en rookwolken te zien zijn bij een hotel:||https://nos.nl/artikel/2441335-twee-bomaanslagen-in-mogadishu-hotel-bezet-door-aanvallers
2022-08-19||Nederland veroordeelt Israëlische invallen bij Palestijnse organisaties|| Nederland en acht andere EU-landen hebben hun zorg uitgesproken over de invallen door Israël bij Palestijnse mensenrechtenorganisaties, gisteren. De niet-gouvernementele organisaties (ngo's) zijn door Israël als terreurorganisatie bestempeld en daarom gesloten. Naast Nederland veroordelen België, Duitsland, Frankrijk, Italië, Spanje, Zweden Ierland en Denemarken de invallen in een gezamenlijke verklaring. "We maken ons grote zorgen over de invallen (...) als onderdeel van een zorgwekkende inkrimping van de ruimte voor het maatschappelijk leven in de bezette Palestijnse gebieden. Deze acties zijn onacceptabel", klinkt het. De landen schrijven pal achter de Palestijnse ngo's en hun recht op vrijheid van meningsuiting te blijven staan. "Een vrij en sterk maatschappelijk leven is onmisbaar voor het bevorderen van democratische waarden en voor een tweestatenoplossing", aldus de EU-lidstaten. De verklaring van de acht landen:  In oktober 2021 kwalificeerde Israël de zes Palestijnse organisaties als terroristische groeperingen. De ngo's zouden terrorisme financieren en volgens Israël "grote sommen geld" hebben ontvangen van Europese landen en internationale organisaties. Vorige maand lieten Nederland en de acht andere EU-landen al weten met de Palestijnse organisaties te blijven samenwerken. Ze zeggen geen bewijs van Israël te hebben ontvangen dat het zou gaan om organisaties met een terroristisch oogmerk. Ook het mensenrechtenbureau van de VN is kritisch over de invallen van gisteren en wijst op het ontbreken van geloofwaardig bewijs dat de verklaringen van Israël zou rechtvaardigen. "De sluitingen lijken dan ook totaal arbitrair." Israël had de VN wel toegezegd met bewijs te komen, zegt het mensenrechtenkantoor. Het Amerikaanse ministerie van Buitenlandse Zaken meldt dat Israël de VS verzekerd heeft dat er meer informatie komt over de aanleiding voor de sluiting van de organisaties.||https://nos.nl/artikel/2441333-nederland-veroordeelt-israelische-invallen-bij-palestijnse-organisaties
2022-08-19||Paramount betaalt 1,5 miljard dollar voor Champions League in VS|| Het Amerikaanse mediabedrijf Paramount betaalt 1,5 miljard dollar voor het recht om de Champions League uit te zenden in de Verenigde Staten. Het bedrijf troefde met dat bod Amazon af, melden Amerikaanse media. De rechten zijn voor de komende zes jaar geldig. De kosten om de voetbalsuccessen van grote Europese clubs uit te zenden komen daarmee uit op zo'n 250 miljoen dollar per jaar. Onder het vorige contract betaalde Paramount jaarlijks 100 miljoen dollar. De sterk gestegen kosten laten zien dat het Europese voetbal steeds populairder wordt aan de andere kant van de Atlantische Oceaan. In mei zagen bijvoorbeeld 2,8 miljoen Amerikanen hoe Real Madrid de Champions League-finale van Liverpool won. Dat valt nog altijd in het niet bij American football. Dit jaar keken ongeveer 100 miljoen mensen, voornamelijk Amerikanen, naar de belangrijkste American football-wedstrijd, de Super Bowl. De populariteit bleek eind vorig jaar ook al toen concurrent Comcast Corporation 2,5 miljard dollar neertelde voor de uitzendrechten van de Engelse Premier League. De Nederlandse Eredivisie kan op minder belangstelling van Amerikaanse mediabedrijven rekenen. ESPN had tot afgelopen seizoen de rechten voor de Verenigde Staten. Maar het Amerikaanse sportmediabedrijf heeft het contract voor dit seizoen niet verlengd, liet het afgelopen weekend aan kijkers weten via Twitter.||https://nos.nl/artikel/2441325-paramount-betaalt-1-5-miljard-dollar-voor-champions-league-in-vs
2022-08-19||Expositie toont de vergeten verhalen van 40 jaar hiv in Nederland|| Veertig jaar geleden hoorde Nederland voor het eerst over hiv. Om daarbij stil te staan is vandaag de tentoonstelling House of Hiv geopend in Amsterdam. In deze expositie staan groeperingen centraal die destijds hard door hiv werden geraakt, maar weinig aandacht kregen. Nog vaak wordt de ziekte geassocieerd met homomannen. Deze groep heeft zwaar geleden onder de ziekte, maar is zeker niet de enige. House of Hiv laat ook de ervaringen zien van sekswerkers, drugsgebruikers en transgender mensen. Zij kregen vaak weinig zorg en aandacht vanuit de overheid. De tentoonstelling toont het leed van de vergeten gemeenschappen, en de mooie initiatieven om hen te ondersteunen. "We belichten de vergeten verhalen", zegt Iris de Munnik. Zij is coördinator van het Prostitutie Informatie Centrum (PIC) in Amsterdam, één van de zeven organisaties die aan de tentoonstelling mee hebben gewerkt. De expositie is dan ook verdeeld over zeven locaties in de hoofdstad te bezoeken.  Het PIC vertegenwoordigt de belangen van sekswerkers. De Munnik vertelt dat deze groep in de jaren negentig vaak werd verweten dat zij zelf meewerkte aan het verspreiden van het virus. "Maar dat is onterecht", zegt ze. "Sekswerkers zijn juist een van de besten in zichzelf beschermen." Sekswerk was in die tijd gestigmatiseerd en de overheid toonde weinig interesse in hiv-preventie voor deze groep Bij monde van de inmiddels failliete stichting De Rode Draad vroegen sekswerkers aandacht voor hun situatie en er werd ook veel informatie verspreid over veilige seks. Zij waren immers de experts op dit gebied. Ook de gemeente zag dit uiteindelijk in en schoof de stichting later juist naar voren als informatiebron over hiv en aids. De bijdrage van Trans United Europe aan de tentoonstelling gaat in op de ervaringen van transgender mensen van kleur. Volgens covoorzitter Dinah Bons is die groep heel hard getroffen door hiv. Vooral de witte homoman stond in de belangstelling, andere mensen vielen buiten de boot, herinnert Bons zich. "Er was ook heel weinig informatie voor diegenen die de taal niet spraken of die geen verblijfsvergunning hadden." Voor trans mensen was de drempel om hulp te zoeken hoog. "In de jaren negentig was er zowel nationaal als internationaal heel weinig aandacht voor genderdiverse mensen", zegt Bons. Lang niet iedereen liet zich testen of wist hoe de verspreiding van het virus gestopt kon worden. Er waren geen safe spaces of speciale informatiecentra voor deze groepen. Pas in 2018 is Trans United Europe in dat gat gesprongen. Op hun locatie in Amsterdam zijn alle transgender mensen welkom en kunnen zij onder meer informatie over hiv krijgen. Een andere gemeenschap met een hoog risico op hiv die maar weinig informatie kreeg, bestond uit druggebruikers. Bij Mainline in Amsterdam zetten ze deze groep centraal. De stichting is opgericht in de jaren negentig om gebruikers voor te lichten over hiv. Vaak deelden ze de naalden waarmee ze drugs inspoten, waardoor het virus zich snel kon verspreiden. Het Mainline tijdschrift werd in het leven geroepen om de drugsgebruikers te bereiken, vertelt directeur Machteld Busz. "We hebben er bewust voor gekozen om daar een mooi blad van te maken. Het sloeg snel aan bij de doelgroep en tussen de regels konden we veel informatie kwijt." Het tijdschrift werd in samenwerking met de gemeente Amsterdam en later de rijksoverheid verspreid over plekken waar veel gebruikers waren. Naast een terugblik op 40 jaar hiv wordt in de tentoonstelling ook vooruitgekeken. Hoewel met de juiste medicatie tegenwoordig goed met hiv te leven valt, zijn er nog veel kwetsbare groepen. "Er is een enorme veerkracht binnen de gemeenschap", zegt Bons van Trans United. "We hebben onszelf opgebouwd na zo veel leed, hiv was echt een kaalslag."||https://nos.nl/artikel/2441322-expositie-toont-de-vergeten-verhalen-van-40-jaar-hiv-in-nederland
2022-08-19||Nord Stream 1 weer dicht, volgens Gazprom voor drie dagen|| Gaspijpleiding Nord Stream 1 gaat eind deze maand weer dicht voor onderhoud. Eind augustus zal er volgens leverancier Gazprom drie dagen geen gas van Rusland naar Duitsland stromen via de leiding. Het onderhoud, voor de tweede keer deze zomer, komt op een precair moment waarin de gasvoorraad van Duitsland, en daarmee ook Europa, voor deze winter al onder druk staat. Volgens het Russische staatsbedrijf Gazprom is de pauze nodig om onderhoud aan de gascompressor te plegen. Na het onderhoud wordt de gastoevoer hervat op 20 procent van de maximale capaciteit, meldt het bedrijf op Twitter. Dat is zo'n 33 miljoen kubieke meter gas per dag, dezelfde hoeveelheid als er nu richting Europa stroomt. De gastoevoer werd eind juli omlaag geschroefd omdat er volgens Gazprom problemen zouden zijn met de invoer van een turbine die voor reparatie naar Canada was gestuurd. Een maand eerder werd de gastoevoer al naar 40 procent verlaagd, ook toen werd er verwezen naar technische problemen. Duitsland gelooft niet dat dit de echte oorzaak is van de leveringsproblemen en denkt dat Rusland minder gas levert om de EU onder druk te zetten. Vorige maand bestonden al grote zorgen dat de gastoevoer volledig stop zou worden gezet toen Nord Stream 1 ook stillag vanwege onderhoud. Uiteindelijk begon het gas toen toch weer richting Europa te stromen, maar het volume werd al snel omlaag gebracht. Volgens Gazprom is het onderhoud aan de gascompressor gepland en moet dit elke 1000 uur dat de compressor in gebruik is, gebeuren.||https://nos.nl/artikel/2441320-nord-stream-1-weer-dicht-volgens-gazprom-voor-drie-dagen
2022-08-19||'IS-Beatle' Elsheikh veroordeeld tot levenslange gevangenisstraf in VS|| El Shafee Elsheikh, een van de vier leden van de terreurcel van Islamitische Staat die bekendstond als The Beatles, is door een rechter in de Verenigde Staten veroordeeld tot een levenslange gevangenisstraf. Hij werd in 2018 opgepakt in Syrië en aan de VS uitgeleverd. Elsheikh werd in april al door een jury schuldig bevonden, maar zijn straf was nog niet bepaald. Het IS-lid maakte met drie anderen deel uit van het viertal dat vanwege hun overduidelijke Engelse accent The Beatles genoemd werd. 'Jihadi John', 'Jihadi Paul', 'Jihadi George' en 'Jihadi Ringo', zoals ze ook wel werden genoemd, worden verantwoordelijk gehouden voor de dood van de journalisten James Foley en Steven Sotloff en de hulpverleners Kayla Mueller en Peter Kassig. Mogelijk hadden zij ook nog een aandeel in de dood van anderen. Waarschijnlijk is Elsheikh Jihadi George, maar hij werd in de media ook regelmatig aangeduid als Jihadi Ringo. Elsheikh is volgens het Amerikaanse Openbaar Ministerie tot nu toe de meest prominente en beruchtste IS'er die in de VS veroordeeld is. Samen met andere extremisten hield hij gevangenen vast in IS-gebied en eiste voor hun vrijlating losgeld of vrijlating van IS-militanten. Gijzelaars die niet werden vrijgelaten, werden geëxecuteerd en filmpjes van hun terechtstelling werden gebruikt als propaganda voor IS. Bij de zitting van vandaag spraken ook mensen die ontvoeringen door IS hebben overleefd en familieleden van de slachtoffers. De Deense fotograaf Daniel Rye, die ruim een jaar werd gegijzeld, zei dat de ergste momenten die waren waarin hij alleen was met zijn gedachten. Hij werd in elkaar geslagen door de 'Beatles' maar zei dat minder erg te vinden dan eenzaamheid. "Dan kon ik mij concentreren op mijn pijn. Dat is een stuk makkelijker dan alleen te zijn met je gedachten." Eerder werd ook al een ander lid van de terreurcel waar Elsheikh deel van uitmaakte veroordeeld in de VS: Alexanda Kotey kreeg ook levenslang. De andere leden waren Aine Davis en Mohammed Emwazi. Davis zit vast in Engeland nadat hij zijn celstraf in Turkije voor terrorisme had uitgezeten. Emwazi (beter bekend als Jihadi John) kwam om het leven bij een droneaanval in Syrië.||https://nos.nl/artikel/2441310-is-beatle-elsheikh-veroordeeld-tot-levenslange-gevangenisstraf-in-vs
2022-08-19||Bekritiseerde influencer Andrew Tate verbannen van Facebook en Instagram|| Facebook en Instagram hebben Amerikaans-Britse influencer Andrew Tate van de platforms verbannen. Meta, het bedrijf achter die sociale mediaplatforms, zegt dat Tate de regels heeft overtreden. De voormalige kickbokser had 4,7 miljoen volgers op het moment dat zijn Instagramaccount werd verwijderd. Eerder werd Tates Twitteraccount al geblokkeerd. De 35-jarige Tate heeft de afgelopen maanden de aandacht getrokken met zijn vrouwonvriendelijke uitspraken in video's op sociale media. De hashtag #AndrewTate is op TikTok inmiddels meer dan 12 miljard keer bekeken, op YouTube worden zijn video's miljoenen keren aangeklikt. Zo noemt Tate zichzelf in een video op YouTube "absoluut een vrouwenhater". En zegt hij: "Ik ben een realist en als je een realist bent, ben je seksistisch." In dezelfde video noemt hij vrouwen "intrinsiek lui" en zegt hij dat er niet zoiets bestaat als een onafhankelijke vrouw. Ook vindt Tate dat vrouwen 'toebehoren' aan de mannen waarmee ze een relatie hebben. Deze uitspraken krijgen veel kritiek, maar creëren ook veel bekendheid voor de influencer. Op sociale media werd al langer de vraag gesteld wanneer de platforms zouden ingrijpen. Meta zegt nu dat Tate is verwijderd vanwege het schenden van het beleid ten aanzien van gevaarlijke organisaties en individuen. Meer details wilde Meta niet geven. Tate werd geboren in de Verenigde Staten, maar groeide op in het Britse Luton. De influencer, die graag poseert met dure auto's en in bijna elk filmpje met zonnebril en sigaar te zien is, won vier kampioenschappen als kickbokser, waaronder twee wereldtitels. Tate werd in 2016 beroemd door zijn deelname aan de Britse versie van Big Brother. Daar werd hij uit het programma gegooid toen er online een video verscheen waarin het leek alsof hij een vrouw aanviel. Volgens Tate gebeurde wat er te zien was in het filmpje - een vrouw werd volgens The Guardian door hem geslagen met een riem - met wederzijdse instemming. Een jaar later deed Tate opnieuw van zich spreken. In 2017 werd hij van Twitter verwijderd na tweets over de inmiddels voor seksueel misbruik veroordeelde filmproducent Harvey Weinstein. De influencer zei dat slachtoffers van verkrachting ook hun eigen verantwoordelijkheid moeten nemen voor wat er was gebeurd. Deze controverse maakte hem alleen maar bekender, want Tate werd uitgenodigd bij meerdere podcasts, waaronder die van complotdenker Alex Jones. Afgelopen maart publiceerde de Britse krant The Mirror een artikel over de webcamsites die Tate en zijn broer bezitten: daar zouden vrouwen poseren voor de webcam terwijl iemand anders chatte met de klanten. Die klanten werden met leugens, zoals verzonnen verhalen over torenhoge schulden, overgehaald om geld te betalen en zodoende opgelicht. Broer Tristan Tate gaf in het artikel toe dat de bedrijven "totale oplichterij" zijn. Inmiddels zou Tate in Roemenië wonen. Daar kan hij makkelijker aanklachten van verkrachting ontduiken, zei hij zelf in een video. "Dat is waarschijnlijk 40 procent van de reden. Ik ben geen verkrachter, maar ik vind het idee dat ik kan doen wat ik wil gewoon fijn. Ik vind het fijn om vrij te zijn." De vraag is waarom Tate nú opeens meer gegoogeld wordt dan realityster Kim Kardashian en oud-president Donald Trump? Volgens de krant The Observer is aan volgers van Tate gevraagd zijn om sociale media te overspoelen met (de meest) controversiële video's van hem. Hoe controversiëler, hoe meer aandacht, zou de gedachte zijn geweest. En dat lijkt te werken. De meeste video's van Tate, vaak clips uit oudere interviews, worden inderdaad niet zelf door hemzelf gepost. Tate mag populairder zijn dan ooit, ook het tegengeluid klinkt harder dan tevoren: op sociale media worden talloze filmpjes gedeeld over hoe gevaarlijk Tates' uitspraken zijn. Meerdere instanties hebben al hun zorg uitgesproken over de invloed van Tate op jonge mannen. Het is nog onduidelijk of Google (het bedrijf achter YouTube) en TikTok Tate ook in de ban doen.||https://nos.nl/artikel/2441308-bekritiseerde-influencer-andrew-tate-verbannen-van-facebook-en-instagram
2022-08-19||Ruzie in kabinet na stikstofuitspraken CDA, verhoudingen op scherp || "Dit interview heb ik niet zien aankomen." Aan het woord is vicepremier Kaag (D66), vlak voor aanvang van het eerste kabinetsoverleg na de zomer. "Ik moet wel eerlijk zeggen dat dit iets met me doet", zegt stikstofminister Van der Wal (VVD) enige uren later. In de ochtend is ze nog te verbouwereerd om te reageren, Premier Rutte heeft dat dan al wel gedaan. "Een beetje ruimte nemen als partijleider die ook in een kabinet zit moet kunnen, maar het gaat langs de rand van wat staatsrechtelijk kan." Nog voordat gespreksleider Remkes zijn gesprekken om het stikstofdossier weer vlot te trekken goed en wel heeft afgerond, heeft CDA-leider Hoekstra de verhoudingen in de coalitie vandaag op scherp gezet. VVD en D66 zijn woedend dat Hoekstra in ochtendkrant AD zegt dat het halen van de stikstofdoelen in 2030 voor het CDA niet meer heilig is. Volgens Hoekstra is de verbinding met de samenleving aan het wegvallen. Hij vindt dat alles in het werk moet worden gesteld om die verbinding weer te herstellen. Dat zou volgens de CDA-leider kunnen door minder strak aan de doelen vast te houden. Minister Van der Wal probeert al maanden uit te leggen waarom die doelen wél van groot belang zijn. "We hebben geen keus", is haar verhaal. De natuur moet hersteld worden en als we dat niet doen, wordt er door de rechters geen (bouw-)vergunning meer goedgekeurd, legt ze dag na dag uit. Ook al proberen bewindslieden verdere escalatie na de uitspraken van Hoekstra te voorkomen door te benadrukken dat het proces-Remkes nog in volle gang is en de doelen voor 2030 gewoon overeind blijven, het is duidelijk dat de uitspraken als een bom zijn ingeslagen. Premier Rutte die 's ochtends nog duidelijk maakt dat Hoekstra's interview wat hem betreft op het randje was, probeert tijdens zijn persconferentie vooral de feiten te benoemen. "Niemand van de vier coalitiepartijen heeft een verzoek ingediend om het stikstofdeel van het regeerakkoord aan te passen". Ook minister Van der Wal benadrukt dat de coalitieafspraak om in 2030 de helft minder stikstof uit te stoten nog steeds staat. Rutte spreekt tegelijkertijd ook over Hoekstra's "werken aan het eigen partijprofiel". Enig begrip voor de wens voor wat "kleur op de wangen" van een coalitiepartner moet er wel zijn, aldus Rutte, maar het moet niet te vaak voorkomen. De uitspraken van de CDA-leider hebben de coalitie in een nog ingewikkelder positie gebracht. Het gesprek in het kabinet vandaag was volgens Van der Wal "indringend". Ze geeft toe dat ze "niet haar leukste ochtend had toen ze de ochtendkrant opensloeg". Naar verluidt was ze de avond ervoor al deels ingelicht en was haar reactie toen minder diplomatiek. Grootste oppositiepartij PVV heeft inmiddels een meerderheid vergaard om volgende week dinsdag te debatteren over de uitspraken van Hoekstra en wat deze betekenen voor het stikstofbeleid. Coalitiepartijen zullen vooral vragen hebben over de timing van de CDA-leider. Eerst het stikstofbeleid onderschrijven en dan via de media je bedenkingen ventileren terwijl gespreksleider Remkes nog bezig is? Oppositiepartijen zullen vooral vragen hebben over de betekenis voor het verdere stikstoftraject. Kaag, Van der Wal en Rutte gaven daar vandaag het formele antwoord op: de in het coalitieakkoord gestelde doelen staan recht overeind. Hoe stevig de coalitie zelf staat na vandaag zal ook een vraag zijn van oppositiepartijen komende dinsdag.||https://nos.nl/artikel/2441307-ruzie-in-kabinet-na-stikstofuitspraken-cda-verhoudingen-op-scherp
2022-08-19||Studenten zoeken vaker kamer buiten de stad waar ze studeren|| Het is en blijft moeilijk voor studenten om een kamer te vinden. Afgelopen jaar waren er 26.500 studentenwoningen tekort, en dat blijft naar schatting ook dit jaar zo. De woningnood onder studenten leidt ertoe dat ze ook buiten de grote steden naar woonruimte zoeken. Verhuurwebsite Kamer.nl ziet dat studenten bereid zijn om een grotere afstand tot het centrum of de campus voor lief te nemen. Dat heeft ermee te maken dat er buiten de grote steden meer wordt aangeboden en de prijzen per vierkante meter lager zijn. Kamernet ziet ook de vraag naar woningen in omliggende steden toenemen, maar kan nog niet spreken van een significante verschuiving. "Het is deel van de oplossing, maar niet de ideale oplossing", aldus Jolan de Bie, directeur van kenniscentrum studentenhuisvesting Kences, over de verschuiving. "Maar nood breekt wet. De student heeft heel graag een huis. Een huis in de regio is beter dan geen huis." De 20-jarige Valerie Jaski woont samen met drie huisgenoten in Hilversum. Alle vier studeren ze in Utrecht. "Ik was op zoek naar een kamer in Utrecht, maar dat was niet te doen qua prijs. Ook het aanbod was heel beperkt." "Ik heb het hier naar mijn zin. Ik zeg altijd: dit huis zou perfect zijn als het in Utrecht zou staan", zegt Valerie. Toch is ze niet op zoek naar een kamer in Utrecht en is ze tevreden in Hilversum. Dat studenten uitwijken naar omliggende gemeenten heeft ook te maken met het toegenomen aanbod daar. Zo zoekt studentenhuisvester DUWO noodgedwongen naar plekken in de regio waar gebouwd kan worden. "Als ik de mogelijkheid zou hebben om alle studenten in Amsterdam een huis te bieden, dan zou ik geen nee zeggen. Maar dat kan niet, dus dan moet je de tering naar de nering zetten", zegt Gijsbert Mull van DUWO. Naast projecten in Hoofdorp, Voorschoten en Haarlem komt er huisvesting van DUWO op de nog te bouwen campus in Almere. De woningen zijn deels voor studenten van hogescholen Windesheim en Aeres bedoeld, maar de campus moet ook als overloopgebied voor Amsterdam fungeren. In de regio Amsterdam zijn ze volgens Kences het verst met het bouwen in de regio. Maar ook in andere studentensteden is een verschuiving zichtbaar. In Sittard opent deze week een complex met 260 studentenwoningen. Een deel van de studenten gaat ruim twintig kilometer verderop aan de universiteit in Maastricht studeren. Een enkele bewoner studeert zelfs in Eindhoven. Maastricht University vreesde aanvankelijk dat studenten niet in Sittard zouden willen wonen, maar die vrees bleek ongegrond. Er was veel belangstelling en alle woningen zijn inmiddels verhuurd. De Japanse Ayaka Minamii is een van de studenten die in Sittard gaan wonen. "In eerste instantie probeerde ik een kamer in Maastricht te vinden. Maar al snel bleek het lastiger dan verwacht. De universiteit adviseerde me om ook buiten Maastricht te kijken. Zo kwam ik in Sittard terecht." Minamii is blij dat ze een kamer gevonden heeft, toch hoopt ze uiteindelijk in Maastricht te kunnen wonen. "Maastricht is echt een studentenstad, daar heb je alles wat je nodig hebt." Bovendien heeft ze als niet-Europese student geen recht op een ov-chipkaart, waardoor ze voor het reizen met het openbaar vervoer moet betalen. Minamii overweegt te gaan fietsen, al geeft ze toe niet te weten hoe ver het is (25 kilometer). Volgens DUWO is het voor omliggende gemeenten juist interessant om studenten te huisvesten. Het is een manier om jonge mensen in randgemeenten te houden. Ze kunnen daar misschien wat meer reuring brengen. Studentenhuisvester SSH vindt dat steden de studenten moeten koesteren. Ze zorgen voor de levendigheid waar de steden hun karakter aan ontlenen. De SSH probeert dan ook om woningen in de studentensteden zelf te realiseren.||https://nos.nl/artikel/2441303-studenten-zoeken-vaker-kamer-buiten-de-stad-waar-ze-studeren
2022-08-19||Toestel Ethiopian Airlines mist landing, 'piloten sliepen mogelijk'|| Ethiopian Airlines doet onderzoek naar twee piloten die verzuimd hebben een vliegtuig op tijd aan de grond te zetten. Zolang het onderzoek loopt, zijn zij geschorst, meldt de luchtvaartmaatschappij vandaag. Vlucht ET343 vanuit Khartoum in Sudan had in de Ethiopische hoofdstad Addis Abeba moeten landen, maar uit vluchtgegevens blijkt dat het toestel het vliegveld voorbij vloog. Het vliegtuig keerde even verderop om en landde uiteindelijk alsnog. Volgens luchtvaartwebsite AV Herald waren de piloten in slaap gevallen en werden beide mannen wakker toen de automatische piloot een waarschuwing gaf. Dat bevestigt Ethiopian Airlines niet, maar de vliegmaatschappij geeft wel toe dat de luchtverkeersleiding tijdelijk niet kon communiceren met de piloten. Ethiopian Airlines zegt na het onderzoek te beslissen of "passende corrigerende maatregelen" nodig zijn. Mocht blijken dat de piloten inderdaad de landing vergeten waren, dan is dat niet de eerste keer in de luchtvaartgeschiedenis. In 2009 vloog een toestel van Northwest Airlines ruim 160 kilometer te ver door in het Amerikaanse luchtruim, voordat het omkeerde en landde in Minneapolis. De piloten bleken afgeleid omdat ze hun persoonlijke laptops erbij hadden gepakt om elkaar een nieuw planningssysteem van hun luchtvaartmaatschappij te tonen. En eind april van dit jaar zouden twee piloten van het Italiaanse ITA Airways in slaap zijn gevallen toen ze vanaf New York op weg waren naar Rome. Naast de piloot die een slaappauze had, was ook de andere piloot waarschijnlijk in slaap gevallen, meldt ABC. De luchtverkeersleiding kon boven Frankrijk zo'n tien minuten lang geen contact krijgen met de bemanning. Volgens ABC werden gevechtsvliegtuigen in gereedheid gebracht om het toestel te begeleiden, maar werden die uiteindelijk aan de grond gehouden toen de bemanning van het ITA Airways-toestel uiteindelijk antwoord gaf. Ethiopian Airlines kwam in 2019 internationaal in het nieuws toen een Boeing 737 MAX van de luchtvaartmaatschappij neerstortte. Bij de vliegramp kwamen alle 157 inzittenden om het leven. Een van de oorzaken was een kapotte sensor waardoor een automatisch veiligheidssysteem de neus van het vliegtuig voortdurend omlaag duwde. Dit defect was ook de reden van de crash van het Boeing 737 MAX-toestel van Lion Air in Indonesië. Als gevolg van het defect stonden alle 737 MAX-toestellen bijna twee jaar aan de grond. Inmiddels voldoet het toesteltype weer aan alle veiligheidseisen.||https://nos.nl/artikel/2441296-toestel-ethiopian-airlines-mist-landing-piloten-sliepen-mogelijk
2022-08-19||Afgelopen nacht kon je in korte broek het noorderlicht zien in Nederland|| Afgelopen nacht kleurde de lucht boven Nederland even paars vanwege het noorderlicht. Dat was het gevolg van de geomagnetische storm die gisteren in de richting van de aarde bewoog. Niet geheel uniek, maar wel bijzonder. "Zeker omdat ik het licht in mijn T-shirt en korte broek kon bekijken, dat is toch wel anders dan de dikke jas en sjaal die ik normaal aan heb", zegt fotograaf Sytse Schoustra, die het natuurfenomeen gisteren vastlegde vanaf Terschelling. En dat leverde mooie plaatjes op: Schoustra stond eergisteren ook al klaar met zijn camera op het strand, maar werd toen teleurgesteld. "Toen ik hoorde van die zonnestorm wist ik meteen dat ik scherp moest zijn op het poollicht. De eerste dag had ik pech, maar gisteren zag ik na twee foto's meteen: ik heb bingo." De hemel was "kraakhelder" en er waren heel veel sterren te zien. Met het blote oog was ook een paarse verkleuring aan de horizon te zien, maar op zijn camera waren de kleuren fel. En daar raakte de fotograaf meteen van in een juichstemming, vertelt hij aan de telefoon. "Er zijn maar een paar dingen waar je me 's nachts voor wakker kan maken, en het noorderlicht is daar een van. Het blijft mazzel om dit in Nederland te zien, het komt niet vaak voor. En al helemaal niet hartje zomer." Ook anderen legden de mooie kleuren vast: "Je moet echt mazzel hebben om het noorderlicht in Nederland te zien", zegt NOS-weervrouw Willemijn Hoebert. "Gisteren was het een jackpot qua weersverschijnselen: een heldere hemel en doordat de wind over zee waaide koelde het op Terschelling ook niet heel erg af. Daarom was het nog 17 graden bij Terschelling, en kon Schoustra in korte broek dit fenomeen bekijken." Dat het noorderlicht op 18 augustus 2022 te zien was, heeft te maken met de bovengenoemde geomagnetische storm. Als er aan het oppervlak van de zon uitbarstingen plaatsvinden, wordt er een 'wolk' met die deeltjes het heelal 'ingesmeten', zoals Weer.nl het noemt. Als die explosie in de richting van de aarde beweegt, zorgt dat voor het verschijnsel noorderlicht. Hoe meer deeltjes er richting de aarde komen, des te beter is het noorderlicht te zien. Normaal is het noorderlicht rondom de poolgebieden het beste te zien, behalve in de zomer omdat het daar dan niet donker wordt.  Gisteren was mooi, zegt Schoustra, maar in 2015 zag hij het mooiste noorderlicht dat hij ooit heeft gezien. "In maart dat jaar liep ik het duin op, want je weet het maar nooit. Bovenop het duin zag ik zo'n groen licht, het leek net alsof de hemel openbrak. Ik was zo enthousiast, ik stond daar gewoon in mijn eentje te juichen en te springen." Maar gisteren was hij ook wel onder de indruk, sluit hij af. "Toen heb ik ook wel kort even gejuicht." De foto's die Schoustra in 2015 maakte:||https://nos.nl/artikel/2441293-afgelopen-nacht-kon-je-in-korte-broek-het-noorderlicht-zien-in-nederland
2022-08-19||Josephine Tewson, nerveuze buurvrouw in Keeping Up Appearances, overleden|| De Britse actrice Josephine Tewson is op 91-jarige leeftijd overleden. Ze was vooral bekend vanwege haar rol als Elizabeth Warden in de komedieserie Keeping Up Appearances, die in Nederland werd uitgezonden onder de titel Schone Schijn. Tewson speelde daarin de nerveuze buurvrouw van hoofdrolspeler Hyacinth 'Bouquet' Bucket. Keeping Up Appearances werd begin jaren 90 uitgezonden in het Verenigd Koninkrijk, maar was ook populair in onder meer Nederland, Duitsland en België. De serie draait om de snobistische Hyacinth, die met haar man Richard weliswaar tot de middenklasse behoort, maar zich naar buiten toe presenteert als lid van de Britse upper class. Om die reden wil ze graag "Mrs Bouquet" worden genoemd. Buurvrouw Elizabeth, gespeeld door Tewson, komt iedere dag theedrinken bij Hyacinth, maar is daarbij constant bang om iets verkeerd te doen of iets kapot te maken. Van de zenuwen morst ze geregeld thee en laat ze haar servies van schrik op de grond vallen. Bekijk hieronder een compilatie van de schrikmomenten van Elizabeth: Tewson begon in de jaren 50 met acteren. Haar recentste rollen waren onder meer in de Britse sitcom Last of the Summer Wine en de dramaserie Heartbeat. Ook speelde ze een bijrol in de detectiveserie Midsomer Murders. Drie jaar geleden overleed acteur Clive Swift, die Hyacinths echtgenoot Richard speelde in Keeping Up Appearances. Hyacinth zelf, de actrice Patricia Routledge, is inmiddels 93 jaar.||https://nos.nl/artikel/2441291-josephine-tewson-nerveuze-buurvrouw-in-keeping-up-appearances-overleden
2022-08-19||Poetin stemt in met inspectie atoomagentschap van kerncentrale Zaporizja|| De Russische president Poetin stemt in met een inspectie van de Oekraïense kerncentrale bij Zaporizja door een team van het Internationaal Atoomenergieagentschap (IAEA). Dat heeft het Kremlin bevestigd na een telefonisch overleg tussen Poetin en de Franse president Macron over de riskante situatie rond de kerncentrale. Oekraïne riep gisteren al op zo snel mogelijk waarnemers te sturen om de veiligheid in het complex te waarborgen. Er is nog wel onenigheid over de route die de IAEA-delegatie naar de kerncentrale moet nemen. Rusland eiste aanvankelijk dat het team over Russisch grondgebied naar Zaporizja reist, terwijl Macron pleit voor een reisroute door Oekraïne. Inmiddels zou Poetin bereid zijn zijn bezwaren tegen een route door Oekraïne te heroverwegen. De Russische ambassadeur in Wenen zei vanmorgen dat het IAEA-team eventueel begin september langs kan komen bij de kerncentrale voor een inspectie. In het telefoongesprek heeft Macron zijn zorg uitgesproken over de veiligheidsrisico's bij de kerncentrale, die sinds maart in Russische handen is. Het grote complex, dat dicht bij de frontlinie ligt, heeft schade opgelopen door de beschietingen van de afgelopen weken. Oekraïne en Rusland beschuldigen elkaar van de aanvallen. Rusland dreigt de centrale af te koppelen van het elektriciteitsnet, terwijl de helft van Oekraïne afhankelijk is van de centrale. Volgens de Oekraïense autoriteiten is dat afkoppelen bovendien een complexe operatie die, als hij niet goed wordt uitgevoerd, kan leiden tot het vrijkomen van radioactiviteit. Volgens Rusland riskeert juist Oekraïne een "grootschalige catastrofe" door de centrale geregeld onder vuur te nemen. Een ongeluk met de kerncentrale kan leiden tot de verspreiding van nucleair materiaal tot in Polen, Duitsland en Slowakije, zegt Moskou. Gisteren spraken de Turkse president Erdogan en VN-chef Guterres in de Oekraïense stad Lviv met de Oekraïense president Zelensky over de kerncentrale. Guterres dringt aan op de instelling van een zone rondom Zaporizja waarin niet gevochten mag worden. Hij vindt dat het complex volledig buiten de militaire operatie moet blijven. Erdogan zei na het gesprek dat Zelensky wil dat Rusland alle mijnen in de buurt van de centrale verwijdert. "We willen niet nog een Tsjernobyl meemaken", zei Erdogan na afloop, verwijzend naar de kernramp in 1986 in de toenmalige Sovjetunie. Lokale bronnen van persbureau Reuters zeiden vandaag dat in de buurt van een militair vliegveld bij Sebastopol op de Krim zeker vier explosies zijn gehoord. Op twee plekken op het door Rusland geannexeerde schiereiland zijn drones neergehaald, meldden lokale autoriteiten. Niemand zou gewond zijn geraakt en ook zou er geen schade zijn aangericht. Eerder werden vliegtuigen vernietigd bij luchtaanvallen op een Russisch vliegveld op de Krim, vermoedelijk door Oekraïense raketten. In de Russische stad Belgorod, in de buurt van de Oekraïense grens, is gisteren een munitiedepot uitgebrand. Volgens de gouverneur was dat niet het gevolg van een aanval. Op Telegram verschenen deze beelden van de explosies in Belgorod: ||https://nos.nl/artikel/2441290-poetin-stemt-in-met-inspectie-atoomagentschap-van-kerncentrale-zaporizja
2022-08-19||Lied 'Links rechts' van Snollebollekes leidt tot 'asociaal rijgedrag'|| Een automobilist in Tubbergen is vandaag door een agent in de omgeving van Tubbergen aangesproken op gevaarlijk rijgedrag. De bestuurder slingerde over de weg. De man bleek met zijn kinderen in de auto te luisteren naar het nummer Links Rechts van Snollebollekes, waarin mensen wordt opgedragen van links naar rechts te bewegen. Dat nam de man net iets te letterlijk, meldt de wijkagent die de man staande hield.  "Erg gevaarlijk", noemt de wijkagent de actie op Twitter. Het is niet bekend of de bestuurder bekeurd is voor zijn rijgedrag. Volgens Omroep Brabant is het een feit dat Snollebollekes razend populair is in ons land, "ook óver de Brabantse provinciegrenzen".||https://nos.nl/artikel/2441284-lied-links-rechts-van-snollebollekes-leidt-tot-asociaal-rijgedrag
2022-08-19||Finse premier laat drugstest doen na ophef over feestfilmpje|| De Finse premier Sanna Marin heeft een drugstest ondergaan na ophef over een filmpje waarop te zien is dat ze op feestjes met vrienden danst en zingt. "Ik heb vandaag een drugstest gedaan en de resultaten zullen binnen een week bekend zijn", zei Marin op een persconferentie. "Ik heb nooit in mijn leven drugs gebruikt." Marin zei ook dat ze op de momenten dat er gefilmd werd haar taken als premier uit had kunnen voeren en dat ze de festiviteiten zou hebben verlaten als haar aanwezigheid elders was vereist.  Zowel politici in haar regeringscoalitie als leden van de oppositie hadden Marin opgeroepen een drugstest te doen nadat de beelden naar buiten kwamen. Het feestfilmpje dook aanvankelijk op een privé-account op Instagram op. Daarna raakten de beelden snel verspreid via sociale media en Finse sites. Critici vinden het gedrag ongepast voor een regeringsleider, maar Marin kreeg ook veel steun. De 36-jarige premier zei het vervelend te vinden dat de beelden online zijn gekomen. Volgens haar is het filmpje een compilatie van twee feestjes van een paar weken geleden. Ze zei alleen alcohol te hebben gedronken.||https://nos.nl/artikel/2441281-finse-premier-laat-drugstest-doen-na-ophef-over-feestfilmpje
2022-08-19||Niemand vervolgd voor ongeval bij kampioensfeest KVV Losser|| Het Openbaar Ministerie gaat niemand vervolgen voor het ongeval met een platte wagen in Losser, meldt RTV Oost. Ook krijgt voetbalvereniging KVV Losser geen boete voor het rijden met de kampioenswagen terwijl daar geen vergunning voor was. Ruim drie maanden is er onderzoek gedaan naar het ongeval. Het OM hield daarbij alle opties open en sloot eventuele strafrechtelijke vervolging van betrokkenen niet uit. Het onderzoek wordt nu gesloten, omdat er volgens het OM geen verdachten in beeld zijn. Vorige week werd duidelijk dat de voetbalclub geen vergunning had voor de rit met de kampioenswagen door Losser. De club krijgt voor die overtreding geen boete, zegt een woordvoerder van de gemeente. "In navolging van het OM ondernemen we geen actie richting de betrokken partijen." "Het standpunt van de vereniging is dat er alleen maar verliezers zijn", zegt voorzitter Rogier van Vliet van de voetbalvereniging bij de regionale omroep. "Het bestuur was niet op de hoogte van de huifkarrit en we hebben dit ook niet in een kampioensprotocol staan." "We zullen in de toekomst wel uitdragen dat het vieren van kampioenschappen moet passen binnen de kaders van de wet en een alternatief voor dit soort ritten bedenken."||https://nos.nl/artikel/2441280-niemand-vervolgd-voor-ongeval-bij-kampioensfeest-kvv-losser
2022-08-19||ING te druk met witwasonderzoek, weert stichtingen en verenigingen|| Stichtingen en verenigingen kunnen vanaf vandaag geen bankrekening bij ING meer aanvragen. De bank heeft het te druk met het controleren van nieuwe en bestaande klanten op mogelijke witwaspraktijken. ING verwacht dat ergens in de eerste drie maanden van 2023 stichtingen en verenigingen wel weer bij de bank een rekening kunnen openen. Banken moeten van de wet hun klanten goed onderzoeken om financieel-economische criminaliteit tegen te gaan. De grote banken deden dat onvoldoende. ING trof daarvoor in 2018 een schikking van 775 miljoen euro met het Openbaar Ministerie. Sindsdien trekt de bank meer tijd en geld uit voor klantenonderzoek, maar loopt nu dus tegen de grenzen aan. "ING heeft op dit moment onvoldoende capaciteit om voor stichtingen en verenigingen nieuwe aanvragen plus bijbehorend klantonderzoek zorgvuldig te verwerken", aldus de bank. "De inspanningen om klanten te onderzoeken en transacties te monitoren zijn de laatste jaren steeds intensiever geworden. Dit komt deels door wet- en regelgeving, maar ook omdat criminelen steeds inventiever worden." Vanwege de hoge kosten gaan verenigingen en stichtingen ook meer betalen voor klantenonderzoek. Dat kost nu 3 euro per maand en wordt vanaf september 7,50 euro per maand. Onder meer bv's, coöperaties en kerkgenootschappen betalen nu al 7,50 euro per maand. Eenmanszaken, vennootschappen onder firma en maatschappen betalen niet voor het klantenonderzoek. Naast ING trof ook ABN Amro een megaschikking met justitie voor gebrekkig witwasonderzoek. Die bedroeg 480 miljoen euro. De Rabobank werd door De Nederlandsche Bank op de vingers getikt en trok daarna een kwart miljard uit voor betere controle op witwassen. Mogelijk krijgt Rabobank ook nog een boete.||https://nos.nl/artikel/2441279-ing-te-druk-met-witwasonderzoek-weert-stichtingen-en-verenigingen
2022-08-19||Man die masturbeerde in Groningse trein meldt zich bij de politie|| De man die eind vorige maand in de trein naar Groningen een vrouw lastigviel, heeft zich bij de politie gemeld. De man zat te masturberen in een coupé terwijl hij naar de vrouw keek. De man meldde zich vanochtend bij een politiebureau in de stad Groningen, schrijft RTV Noord. Hij voldoet volgens de politie aan het signalement. De man is inmiddels verhoord en blijft een verdachte in de zaak. De 22-jarige vrouw deed afgelopen weekend haar beklag over de politie bij de regionale omroep. Eenmaal uit de trein belde ze de politie, maar die vroeg haar om twee weken later aangifte te doen. Toen de aangifte eenmaal in behandeling was, bleek Arriva de camerabeelden van het incident te hebben verwijderd. Dat is een standaardprocedure, na drie dagen. De politie erkende te lang gewacht te hebben met het opnemen van de aangifte. "Dat had anders gemoeten. Dan hadden we ook camerabeelden veilig kunnen stellen", aldus een woordvoerder van de politie afgelopen dinsdag. Niet veel later deed de politie alsnog een getuigenoproep, die zeker tien tips opleverde, schrijft RTV Noord. Kan je nog wel veilig met de trein of zijn incidenten uitzonderlijk? NOS Stories zocht 't uit:||https://nos.nl/artikel/2441277-man-die-masturbeerde-in-groningse-trein-meldt-zich-bij-de-politie
2022-08-19||Natuurorganisaties niet blij met uitspraken Hoekstra: 'Dit is buigen voor terreur'|| Natuurorganisaties zijn niet blij met de uitspraken van Wopke Hoekstra, die in het AD onder meer zei dat de gestelde datum van 2030 voor de reductie van stikstofuitstoot "niet heilig" is. Actiegroepen van boeren zoals Agractie en Farmers Defence Force zien de uitspraken juist als een stap in de goede richting. LandschappenNL, koepel van landschapsbeheerorganisaties van de provincies, vindt dat Hoekstra buigt voor terreur door te zeggen dat uitstel eventueel mogelijk is. "Wat mij betreft is dit de bijl aan de wortel van de democratie leggen", zegt directeur Hank Bartelink. Hij stelt dat de natuur in Nederland er slecht aan toe is. Een stikstofreductie van 50 procent is volgens hem nodig voor herstel en wat Bartelink betreft kan dat niet snel genoeg gaan. "Het is een slecht signaal van de politiek als ze nu gaan draaien. Dat wekt in ieder geval geen vertrouwen." Hij vindt verder dat uitstel van de coalitie-afspraken tot meer problemen leidt dan alleen de teloorgang van de natuur. Ook voor de bouw van woningen en de landbouwtransitie is het slecht, stelt hij. "Uiteindelijk, als je deze plannen voor je uit schuift, gaat het totale kostenplaatje alleen maar verder oplopen. Je zakt zo dieper weg in het moeras." Woordvoerder Sieta van Keimpema van actiegroep Farmers Defence Force vindt het een stap vooruit dat de doelstelling voor 2030 niet heilig zou zijn. "Wat in 100 jaar is opgebouwd, in totale emissie van de maatschappij en door beleid, verander je niet in een paar jaar tijd", stelt ze. Volgens FDF moet het hele beleid zoals het nu op tafel ligt van tafel, inclusief de wetgeving. "De realiteit die het kabinet voor zich ziet, is een papieren werkelijkheid die in de praktijk niet te realiseren is." Volgens Van Keimpema zijn Haagse politici en ambtenaren het contact met de natuur en de landbouw kwijt. "Ze handelen vanuit een zelfbedachte wensnatuur. Hierdoor remmen ze de wetenschap en boeren af op het gebied van innovatie en verduurzaming." Andy Palmen, directeur van natuurorganisatie Greenpeace, noemt de uitspraken van Hoekstra symboolpolitiek. "In Den Haag weet men donders goed dat de rechter gehakt maakt van elke vertraging om de natuur te redden, maar de zetels zijn belangrijker dan het land fatsoenlijk besturen." Ook hij onderstreept dat de natuur in Nederland er slecht aan toe is en dat er nu echt iets moet gebeuren. "Om deze te redden moet de stikstofneerslag op de meest urgente natuur al voor eind 2025 onder de gestelde norm worden gebracht. We moeten juist versnellen in plaats van verder treuzelen." Ook Natuurmonumenten vindt dat het uitstellen van de doelen geen optie is. De organisatie heeft dat standpunt ook duidelijk gemaakt op een overleg afgelopen maandag met onderhandelaar Remkes. Het Wereld Natuur Fonds stelt dat Hoekstra met zijn opmerking "het doodvonnis voor kwetsbare natuur in Nederland tekent."  Hoekstra noemt de kritische depositiewaarde (kdw), de hoeveelheid stikstof die een natuurgebied volgens wettelijke normen aankan, in het interview een "gemankeerd middel". Hij wil dat er een "ecologische autoriteit" komt die "met de mensen lokaal de natuur kan beoordelen". De kdw moet volgens hem uit de wet geschrapt worden. Boerenactiegroep Agractie vindt dat een goed idee. "Wij weten dat alle coalitiepartijen behalve D66 dit aan de achterkant ook vinden. Nu heeft het CDA het hardop gezegd", aldus een woordvoerder. In plaats van de kdw is het beter om te kijken welke factoren, naast stikstof, effect hebben op een natuurgebied, vindt Agractie. Onder meer moet gedacht worden aan de droogte, klimaatverandering en de zuurgraad. "De kdw zegt niets over de feitelijke natuurwaarden." Natuurorganisaties willen wel dat het kabinet vasthoudt aan de kdw voor het beleid. "Wordt daarvan afgeweken, dan zou dankzij het CDA de chaos nog groter worden en Nederland nog langer op slot blijven", zegt Palmen van Greenpeace. De verschillende organisaties zijn het er wel over eens dat de uitspraken van Hoekstra druk leggen op het kabinet. Premier Rutte zet "staatsrechtelijk een vraagteken" bij het CDA-standpunt. De Kamer komt volgende week dinsdag terug van reces voor een debat over de uitspraken. Boerenbelangenorganisatie LTO zegt dat de uitlatingen van Hoekstra "slechts een stap in het doorbreken van de impasse" zijn. "Hoekstra sprak als partijleider namens een coalitiepartner. De hele coalitie moet nu met een standpunt komen. Pas als dat gebeurt kunnen wij besluiten weer aan tafel te komen bij Remkes."||https://nos.nl/collectie/13901/artikel/2441276-natuurorganisaties-niet-blij-met-uitspraken-hoekstra-dit-is-buigen-voor-terreur
2022-08-19||Huisartsen wijzen voorgesteld zorgakkoord van de hand|| Huisartsen stemmen niet in met het Integraal Zorgakkoord (IZA) zoals dat nu op tafel ligt, hebben ze minister Kuipers van Volksgezondheid, Welzijn en Sport (VWS) laten weten. De huisartsen die zijn aangesloten bij de Landelijke Huisartsen Vereniging (LHV) zeggen meer tijd te willen voor hun patiënten, en juist minder tijd te willen besteden aan administratie. Dat willen ze via concrete voorstellen in het akkoord gewaarborgd zien. In het conceptakkoord is dat volgens de huisartsen niet het geval. Ook vinden de artsen dat verzekeraars een "dominante rol" krijgen bij het vaststellen wat 'passende zorg' is voor de patiënt. De LHV meent dat dit geen recht doet aan de professionals in de zorg. "In het het hele IZA ligt de nadruk op verantwoorden en veel te weinig op vertrouwen. Dit levert extra administratieve en verantwoordingslast op, terwijl beloofd was die lasten juist te verminderen." Volgende week komen de partijen bij elkaar om te praten over het akkoord, dat op Prinsjesdag moet worden gepresenteerd.||https://nos.nl/artikel/2441275-huisartsen-wijzen-voorgesteld-zorgakkoord-van-de-hand
2022-08-19||Kabinet komt met extra geld om gasopslag verder te vullen || Het kabinet trekt extra geld uit om de gasvoorraden nog verder te vullen. Dat schrijven minister Jetten en staatssecretaris Vijlbrief aan de Tweede Kamer. Zowel de gasopslag in Bergermeer als die in Norg krijgt extra geld zodat de opslagen verder gevuld kunnen worden. De opslag in Bergermeer wordt maximaal gevuld. Deze week bleek dat het vullen van de ondergrondse gasopslag bij het Drentse Norg was stilgelegd. Volgens gashandelaar Gasterra brengen de hoge energieprijzen te grote financiële risico's met zich mee om nog meer gas op te slaan. Met de nieuwe bedragen zou dat verholpen moeten zijn. Volgens minister Jetten van Klimaat "zijn we nu al goed op koers met de Europees afgesproken 80 procent" om de voorraden te vullen maar gaat het kabinet nu verder om extra waarborgen te hebben voor de opslag. Later kunnen met de gasvoorraad mogelijk ook andere landen als Tsjechië en Duitsland geholpen worden. De gasprijzen zijn op dit moment heel hoog en met de extra middelen kunnen de bedrijven extra gas inkopen om op te slaan. Redenen voor de hoge gasprijzen zijn onder meer de oorlog in Oekraïne, de onzekerheid over hoe streng de winter wordt en de afhankelijkheid van het duurdere vloeibare gas. Minister Jetten benadrukt dat, met de voorraden die er nu zijn, de gaslevering voor alle huishoudens deze winter op orde is. Voor het vullen van gasopslag Bergermeer wordt deels gebruikgemaakt van de ongebruikte capaciteit van Gazprom. Die ruimte mag gebruikt worden als Gazprom die zelf niet benut. Deze week werd al bekend dat het vullen van de voorraden op schema ligt. ||https://nos.nl/artikel/2441271-kabinet-komt-met-extra-geld-om-gasopslag-verder-te-vullen
2022-08-19||Rutte en Van der Wal: halen stikstofdoelen is kabinetsbeleid|| Volgens premier Rutte is het halen van de stikstofdoelen kabinetsbeleid. Er ligt volgens de premier geen verzoek van een van de vier partijen om dat deel van het regeerakkoord aan te passen. Ook minister Van der Wal (VVD) voor Natuur en Stikstof zegt dat de coalitieafspraak om in 2030 de helft minder stikstof uit te stoten nog steeds overeind staat. De ministerraad heeft volgens Van der Wal een "indringend" gesprek gevoerd over de stikstofdoelen. Dat gebeurde nadat CDA-vicepremier Hoekstra vanmorgen in het AD had gezegd dat het behalen van de doelen in 2030 voor het CDA "niet heilig" meer is. Volgens Van der Wal, die "niet haar leukste ochtend had toen ze de ochtendkrant opensloeg" is na het gesprek in de ministerraad duidelijk geworden dat de coalitiedoelen voor stikstof ongewijzigd zijn. Dat betekent 50 procent reductie in 2030. Daar heeft iedereen zijn handtekening onder gezet, benadrukte ze. Op de vraag of de woorden van Hoekstra dan "holle woorden" waren, zei Van der Wal dat die vraag aan Hoekstra gesteld moet worden. Hoekstra zei na afloop van het kabinetsoverleg dat wat hem betreft de doelen in 2030 nog steeds overeind staan, en dat hij denkt dat die in de meeste gevallen ook wel gehaald worden. Maar voor de gevallen waar dat niet lukt "moeten we niet dogmatisch zijn", aldus de CDA-leider. Volgens Hoekstra is de verbinding met de samenleving aan het wegvallen. Hij vindt dat alles in het werk moet worden gesteld om die verbinding weer te herstellen. Dat herstel gaat volgens hem niet lukken als niemand aan tafel zit, doelend op de boeren die niet met gespreksleider Remkes om tafel willen. Hoekstra begrijpt best dat zijn uitspraken tot opgetrokken wenkbrauwen hebben geleid, maar hij zegt dat het juist zijn bedoeling is om de dialoog weer op gang te brengen. Premier Rutte, die vanmorgen al zei dat de uitspraken van Hoekstra maar net konden, zei vanmiddag nog eens dat er soms wel enige ruimte is om als politiek leider van een partij aan het "partijprofiel te werken". Maar hij zei vanmorgen ook al dat het "natuurlijk wel een uitzondering moet blijven." "Ik ga niet ontkennen dat het iets met me deed vanmorgen, ik ben ook maar een mens", zei Van der Wal vanmiddag over de uitspraken van Hoekstra in de krant. Ze zegt nu vooral verder te willen met de gesprekken die door Remkes worden geleid. Komende maandag voert Remkes nog gesprekken met lokale overheden, provincies en waterschappen. Remkes zei gisteren al dat het van belang is dat alle partijen in de samenleving aan oplossingen voor het stikstofprobleem meewerken. Hij vindt dat in de beeldvorming te veel de focus op de boeren en het verminderen van boerenbedrijven is gekomen.  Premier Rutte zei in zijn persconferentie ook dat er voor boeren veel meer oplossingen zijn dan opkopen of halveren. Hij verwees naar Remkes die het gisteren ook over innoveren, extensivering (minder dieren per hectare, red.), en omschakeling naar andere producten had.||https://nos.nl/artikel/2441270-rutte-en-van-der-wal-halen-stikstofdoelen-is-kabinetsbeleid
2022-08-19||Politie mag preventief fouilleren voor aanmeldcentrum Ter Apel || Het gebied rond het aanmeldcentrum voor asielzoekers in Ter Apel geldt voorlopig als veiligheidsrisicogebied. Dat heeft de gemeente Westerwolde besloten. Dit betekent dat agenten vanaf nu preventief mogen fouilleren bij het aanmeldcentrum en dat het cameratoezicht wordt verscherpt. Buiten de poorten van het centrum sliepen afgelopen nacht 300 asielzoekers en er zijn geregeld opstootjes. Asielzoekers geven aan dat ze zich onveilig voelen en ook de veiligheid van medewerkers en vrijwilligers is in het geding. Al weken staan er schaduwdoeken op het grasveld voor het aanmeldcentrum, waar asielzoekers geregeld in de openlucht slapen. Soms kiezen ze daarvoor, omdat ze hopen dan eerder aan de beurt te zijn voor hun registratie. Maar steeds vaker is er in het hele land geen bed te vinden en slapen de asielzoekers noodgedwongen buiten. In deze video leggen asielzoekers uit dat ze zelf wacht lopen bij hun slaapplaats en dat er gestolen wordt. De gedoneerde blauwe tenten zijn deze week weggehaald: De gemeente Westerwolde vraagt de overheid nogmaals met klem om de situatie in Ter Apel structureel te verlichten. Op 17 juni werd de asielopvang en de doorstroom van asielzoekers bestempeld tot een nationale crisis. De veiligheidsregio's springen nu bij met extra plekken, maar hebben eerder aangegeven dat de verantwoordelijke staatssecretaris op 1 oktober een structurele oplossing moet hebben.||https://nos.nl/artikel/2441267-politie-mag-preventief-fouilleren-voor-aanmeldcentrum-ter-apel
2022-08-19||Nederlandse militairen morgen naar VK voor training Oekraïners|| Nederland begint volgende maand met het trainen van Oekraïense militairen in het Verenigd Koninkrijk. Dat Nederland zich zou aansluiten bij een trainingsprogramma van het Britse leger was al bekend. De ministers Ollongren en Hoekstra hebben de Tweede Kamer nu meer details verstrekt. De Britten zijn begin vorige maand begonnen met de trainingen. Oekraïense rekruten en meer ervaren Oekraïense militairen krijgen een opleiding van een paar weken. Het is de bedoeling dat in anderhalf tot twee jaar maximaal 10.000 Oekraïners zo'n training in het VK volgen. Nederlandse militairen zullen daaraan bijdragen met een 'basistraining'. Dat gebeurt op een vaste locatie in het Verenigd Koninkrijk. De training wordt gegeven door militairen van de 13 Lichte Brigade van de Koninklijke Landmacht. Ze leiden van september tot en met november twee lichtingen op. Elk blok duurt vijf weken. Het gaat om trainingen op het gebied van tactische en schietvaardigheid, medische zorg en humanitair oorlogsrecht. Ook zal een aantal stafofficieren de Britse coördinerende staf versterken. De eerste Nederlanders vertrekken morgen. Bij de opleiding zijn voorlopig zo'n 90 Nederlandse militairen betrokken. Misschien levert Nederland volgend jaar nog een keer een bijdrage, dan met het Korps Mariniers, maar daar wordt nog over gepraat. Ollongren en Hoekstra noemen het van groot belang de versterking van de Oekraïense strijdkrachten te steunen.||https://nos.nl/artikel/2441264-nederlandse-militairen-morgen-naar-vk-voor-training-oekrainers
2022-08-19||De 'grootste naoorlogse koopkrachtkrimp' in vier vragen|| Zonder nieuw beleid gaat een doorsnee huishouden er dit jaar flink op achteruit, voorspelde het Centraal Planbureau (CPB) vandaag. De koopkracht daalt met 6,8 procent. Dit is het beeld als het kabinet verder geen maatregelen neemt. Wat zeggen de cijfers en hoe definitief zijn ze? Vier vragen over de koopkrachtramingen van vandaag. Deze cijfers spelen een belangrijke rol in de de besluitvorming van het kabinet over de begroting van volgend jaar. Op Prinsjesdag publiceert het Centraal Planbureau een update van deze verwachtingen. Daarin nemen de onderzoekers mee wat de uitwerking is van eventuele extra maatregelen van het kabinet om huishoudens nog dit jaar extra te compenseren. Dit percentage zegt om te beginnen niet direct iets over de individuele situatie van mensen. Hoe hard een huishouden geraakt wordt door de gestegen prijzen - en wanneer - hangt sterk af van hoe goed bijvoorbeeld jouw woning is geïsoleerd, en wanneer jouw energiecontract afloopt. Maar over de hele linie zullen mensen het verlies aan koopkracht gaan voelen. Vorig jaar leefden een kleine miljoen mensen in armoede. Dat betekent dat er niet genoeg geld is om de totale kosten te betalen van voedsel, de huur, een minimale vorm van ontspanning en sociale participatie (lidmaatschap van een sportclub, ontvangen van visite). Volgend jaar stijgt het aantal mensen onder de armoedegrens naar verwachting tot ruim 1,3 miljoen. Daaronder vallen 308.000 kinderen. Op basis van de beschikbare gegevens zegt het CPB dat een koopkrachtdaling zoals deze niet eerder is gemeten. Ook bij het dieptepunt van de economische crisis in 2012 was de verwachte koopkrachtdaling voor alle huishoudens veel kleiner: 1,7 procent. De hoofdeconoom van het Centraal Bureau voor de Statistiek zegt dat het naar alle waarschijnlijkheid de grootste koopkrachtdaling is sinds de Tweede Wereldoorlog. Uitkeringsgerechtigheden gaan de rest van dit jaar minder hard in koopkracht achteruit dan werkenden en gepensioneerden, die beide met 6,8 procent koopkrachtdaling te maken krijgen. Dat komt doordat de minima, waar veel uitkeringsgerechtigden onder vallen, dit jaar 1300 euro extra compensatie voor de energierekening krijgen, boven op de compensatie die voor iedereen geldt. Daardoor blijft de daling van kun koopkracht beperkt tot 2,1 procent. Maar voor uitkeringsgerechtigden, die vaak maar net kunnen rondkomen, kan die koopkrachtdaling van ruim 2 procent harder aankomen dan een koopkrachtdaling van bijna 7 procent voor iemand die goed verdient. En volgend jaar daalt de koopkracht van uitkeringsgerechtigden verder met 3,6 procent. Terwijl de koopkracht van werkenden en gepensioneerden dan weer licht stijgt, verwacht het CPB. Dat komt doordat die extra energiecompensatie vooralsnog eenmalig is, het kabinet moet nog besluiten of minima die tegemoetkoming volgend jaar weer krijgen en hoe hoog die dan wordt. Meerdere partijen kunnen de groeiende groep lage en middeninkomens met financiële problemen een helpende hand bieden. Werknemersorganisatie FNV roept het bedrijfsleven op om loonsverhogingen door te voeren. Ook het CPB signaleert relatief gunstige winstcijfers bij het bedrijfsleven, waardoor er, in hun ogen, ruimte ontstaat voor een salarisverhoging. Daarnaast wordt ook naar de coalitie gekeken. Zo praat het kabinet komende week over de rijksbegroting en maatregelen om iets aan de koopkracht te doen. Vicepremier en minister van Financiën Kaag waarschuwde vandaag wel dat het "hartstikke lastig" is om dit jaar nog extra beleid op te tuigen. Toch noemde ze als optie gerichte maatregelen waarvan alleen groepen profiteren die de extra steun het hardst nodig hebben. Toezichthouder De Nederlandsche Bank waarschuwde afgelopen week om geen grootschalige steun te geven. Alleen mensen die echt in de problemen komen zouden geholpen moeten worden, anders zou het kabinet alleen maar olie op het inflatievuur gooien, aldus DNB. Want als je iedereen compenseert, gaan we met z'n allen meer geld uitgeven waardoor de prijzen alleen maar verder stijgen, redeneerde directielid Olaf Sleijpen in een opiniestuk in NRC. Dat maakt deze tijden van inflatie anders dan de economische malaise van de coronacrisis, toen grote steunpakketten vanuit de overheid volgens DNB juist wél goed werkten. Winkelend publiek merkt nu al dat inkopen doen een stuk duurder is geworden:||https://nos.nl/artikel/2441263-de-grootste-naoorlogse-koopkrachtkrimp-in-vier-vragen
2022-08-19||Sproeiverbod in omgeving Wijk en Aalburg vanwege blauwalg|| In het Brabantse Wijk en Aalburg en omgeving geldt vanaf vandaag een sproeiverbod, omdat er te veel blauwalg in het water zit. Volgens het waterschap Rivierenland beperkt de blauwalg de hoeveelheid water die het in de omgeving kan invoeren en moet het sproeiverbod voorkomen dat het waterpeil nog verder daalt. Vanaf Wijk en Aalburg vult het waterschap het watersysteem in Land van Heusden en Altena aan met water uit de Maas en het Maas-Waalkanaal, om zo te voorkomen dat de sloten droogvallen. Maar in dat water komt dus blauwalg voor, meldt Omroep Brabant. Het water wordt ingevoerd bij Wijk en Aalburg, maar daar zijn nu zulke hoge concentraties blauwalg gemeten dat het invoeren ervan in het gebied zo veel mogelijk beperkt moet worden. "Het is een beetje kiezen tussen twee kwaden", legt een woordvoerder van het waterschap uit. "Je wilt het water eigenlijk niet gebruiken omdat er zoveel blauwalg in zit. Maar als we het water niet inzetten om het waterpeil in het gebied op niveau te houden, zal de schade nog groter zijn." Het water wordt ook aangevuld vanaf andere punten, maar volgens de woordvoerder is er verder zo weinig water beschikbaar, dat ze het water met blauwalg wel moeten gebruiken. "We proberen de invoer echt zoveel mogelijk te beperken. Het kleine beetje water in de watergangen willen we behouden, om te voorkomen dat ze helemaal droog komen te staan." De woordvoerder kon niet zeggen of het schadelijk is om te sproeien met water waar blauwalg in zit. "Duidelijk is wel dat als de sloten helemaal groen uitslaan, dat dat niet gezond is. Je gaat er dan ook niet in zwemmen of je hond eruit laten drinken." Vanwege de blauwalg adviseert het waterschap om het water ook niet voor andere doeleinden te gebruiken. "Denk aan honden laten zwemmen, pootjebaden of vee-drenking." Het is niet duidelijk hoelang het sproeiverbod van kracht blijft.||https://nos.nl/artikel/2441256-sproeiverbod-in-omgeving-wijk-en-aalburg-vanwege-blauwalg
2022-08-19||Weer vluchtelingen uit Afghanistan aangekomen in Nederland|| Op Vliegbasis Eindhoven is weer een groep van 176 vluchtelingen uit Afghanistan aangekomen. Zij hebben voor Nederland gewerkt, bijvoorbeeld als tolk op een internationale missie. Sinds de Taliban in Afghanistan een jaar geleden aan de macht kwamen, liepen de Afghanen in eigen land gevaar. Een aantal Afghanen had geen reisdocumenten, maar ze mochten toch de grens met Pakistan oversteken. Daar konden ze uiteindelijk op het vliegtuig naar Nederland stappen. Vorige week kwamen al 184 Afghanen via Pakistan naar Nederland. In totaal heeft Nederland nu in bijna een jaar tijd 2475 Afghanen opgevangen. Er zijn naar schatting nog een paar honderd mensen die vanuit Afghanistan en enkele buurlanden naar Nederland willen vluchten. De Nederlandse regering probeert hen zo snel mogelijk hiernaartoe te halen.||https://nos.nl/artikel/2441253-weer-vluchtelingen-uit-afghanistan-aangekomen-in-nederland
2022-08-19||Gebeente van doden van de Slag bij Waterloo gebruikt in de suikerindustrie|| Twee militair historici en een archeoloog zeggen te weten waar de stoffelijke resten van gesneuvelden van de Slag bij Waterloo zijn gebleven. De slag tussen het leger van Napoleon en een coalitie van Britse, Duitse en Nederlandse troepen kostte in 1815 het leven aan tienduizenden militairen. Zo'n 20.000 lichamen verdwenen volgens historische bronnen in massagraven, maar bij opgravingen zijn tot nu toe nauwelijks menselijke resten teruggevonden. Uit eerder onderzoek kwam naar voren dat een deel van de resten van deze gesneuvelden tot beendermeel was vermalen om als meststof in de landbouw te gebruiken. Maar volgens de Britse historicus Bernard Wilkin, zijn Duitse collega Robin Schäfer en de Britse archeoloog Tony Pollard was er nog een andere bestemming: botten van mensen en paarden uit de massagraven bij Waterloo zijn vanaf 1834 massaal verwerkt in de suikerindustrie. De onderzoekers vonden documenten waaruit blijkt dat de suikerbietenteelt in de omgeving van Waterloo vanaf 1834 een grote vlucht nam. Er verschenen fabrieken waar de suiker uit de bieten werd gehaald, ook in Waterloo zelf. Om de suiker uit suikerbieten te zuiveren werd beenderkool gebruikt. Doorgaans gebeurde dat met beenderen van dieren. Maar volgens de onderzoekers verdienden omwonenden en handelaren een goede boterham door beenderen uit de massagraven aan de fabrieken te verkopen. Een Fransman sprak destijds in een Franse krant zijn afschuw uit: "Mensen moeten eten. Maar voor suiker! De belangrijkste gebeurtenis van de moderne geschiedenis verminken voor suiker!" En een andere Fransman in een andere krant: "Ik kan niet vergeten dat ik de opgravingen in Waterloo heb gezien, waar ik tot mijn ongeluk een broer verloor". De handel in beenderen was toegestaan, het opgraven van menselijke resten niet. De burgemeester van de gemeente waarin Waterloo ligt, herinnerde de bewoners eraan dat het opgraven van resten een gevangenisstraf van drie maanden tot een jaar kon opleveren en een boete van 10 tot 200 frank. De onderzoekers vonden geen bewijs dat hiervoor ooit iemand is opgepakt. Tegen 1860 waren de graven leeg. De fabriek in Waterloo sloot dat jaar zijn deuren. Dat menselijke botten voor de productie van suiker werd gebruikt, was bij een breder publiek bekend. Een Duitse krant schreef in 1879 dat je door honing als zoetstof te gebruiken het risico vermijdt dat je "op een ochtend de atomen van je grootvader in je koffie oplost".||https://nos.nl/artikel/2441252-gebeente-van-doden-van-de-slag-bij-waterloo-gebruikt-in-de-suikerindustrie
2022-08-19||Fietsende Nederlanders geven wereld goede voorbeeld voor minder CO2-uitstoot|| Als iedereen in de wereld dagelijks net zo veel zou fietsen als in Nederland, leidt dat tot 700 miljoen ton minder CO2-uitstoot, wat neerkomt op 20 procent van de huidige uitstoot van alle personenauto's op de wereld. Dat blijkt uit een nieuwe studie van een groep Europese onderzoekers die is gepubliceerd in het vakblad Nature Communications Earth & Environment. Nederlanders fietsen gemiddeld 2,6 kilometer per dag. Bij de Denen, ook fervente fietsgebruikers, is dat 1,6 kilometer per dag. Wanneer andere wereldbewoners vaker de fiets zouden pakken, draagt dat volgens de onderzoekers bij aan de strijd tegen klimaatverandering. Wel is de uitstootvermindering van 700 miljoen ton een "grove schatting", zegt hoofdonderzoeker Gang Liu, verbonden aan de Universiteit van Zuid-Denemarken, tegen de NOS. Daarnaast zou meer fietsen volgens de onderzoekers bijdragen aan de wereldwijde gezondheid. Obesitas komt namelijk minder voor in landen waar de inwoners veel fietsen. Bij meer fietsers zouden er minder sterfgevallen zijn, schrijft Trouw over het onderzoek. Door het mondiale fietsgebruik worden jaarlijks 170.000 sterfgevallen voorkomen, berekende de Wereldgezondheidsorganisatie eerder. Dat aantal groeit naar 620.000 wanneer in andere landen net zoveel gefietst wordt als in Denemarken en Nederland, de toename aan verkeersdoden meegerekend. Een belangrijke kanttekening is dat sommige landen niet geschikt zijn om veel te fietsen, erkennen ook de onderzoekers. Zo is het in Koeweit erg droog en heet, waardoor fietsen een uitdaging is, net als in het koude en heuvelachtige Noorwegen. Maar toch zijn er ook landen waar meer fietsen wel mogelijk is, zegt hoofdonderzoeker Liu. Beleidsmakers uit deze landen zouden volgens hem kunnen kijken naar Amsterdam en Kopenhagen voor de inrichting van de fietsinfrastructuur. Om het fietsgebruik wereldwijd te bevorderen, is het volgens Liu belangrijk om in te spelen op de populariteit van de fiets. "De auto staat internationaal hoog in aanzien", zegt hij. Sociale media kunnen hier volgens hem verandering in brengen. "Een influencer die fietsen cool maakt, zou helpen."||https://nos.nl/artikel/2441248-fietsende-nederlanders-geven-wereld-goede-voorbeeld-voor-minder-co2-uitstoot
2022-08-19||300 mensen sliepen buiten bij aanmeldcentrum Ter Apel|| Bij het aanmeldcentrum in Ter Apel sliep afgelopen nacht wederom een grote groep in de openlucht. Het gaat om zo'n 300 mensen, zegt het Centraal Orgaan opvang asielzoekers (COA). Het is al langere tijd druk bij het centrale aanmeldcentrum, waardoor mensen vaak noodgedwongen buiten slapen of op stoelen in de wachtruimtes. Anders azc's zitten vol en door de oververhitte huizenmarkt komen statushouders lastig aan een woning. De doorstroming loopt daarom vast. Begin deze week sliep een vergelijkbaar aantal mensen al buiten de poort van het aanmeldcentrum in Ter Apel. Dat leidde tot onrust. De politie zei extra vreemdelingenpolitie in te zetten om de wachttijd terug te dringen. Ook vorig weekend sliepen enkele honderden mensen buiten bij het azc in Ter Apel. Voor de hekken ontstond een vechtpartij tussen twee groepen. Dat was niet de eerste keer dat er bij het aanmeldcentrum werd gevochten. Ook het weekend ervoor waren er opstootjes. Daarbij vielen gewonden, onder wie iemand met een steekwond. Zo zag het er vorige week uit bij het aanmeldcentrum: ||https://nos.nl/artikel/2441238-300-mensen-sliepen-buiten-bij-aanmeldcentrum-ter-apel
2022-08-19||Trots Utrecht verwelkomt de derde grote wielerronde|| Niet eerder lukte het één stad om alle drie de grote wielerrondes te verwelkomen. Tot vanavond in Utrecht. Dan start en finisht de Vuelta in de stad. Na een etappe-aankomst van de Giro d'Italia (2010) en de start van de Tour de France (2015) kan Utrecht nu trots het laatste vakje op de bingokaart inkleuren. "Drie wielerrondes in één stad is uniek, maar niet van tevoren gepland", zegt hoogleraar sportontwikkeling Maarten van Bottenbrug van de Universiteit Utrecht. Hij doet onderzoek naar de start van de Vuelta, wat mensen ervan vinden en wat het de stad oplevert. Utrecht heeft enorm gelobbyd om dit voor elkaar te krijgen en "het wordt natuurlijk ook steeds makkelijker als je dit al een of twee keer hebt gedaan". De hoogleraar begrijpt dat Utrecht zich wil profileren als fietsstad. "Toen ik gisteren bij de ploegenpresentatie ging kijken stond ik zelfs in een fietsfile. De waarde van gezond stedelijk leven, daar past een wielerevenement zoals de Vuelta bij uitstek bij." Daar komen organisatorische voordelen bij: "Je hoeft er geen stadion voor te bouwen en het is heel toegankelijk. Dus het vraagt om minder grote investeringen en je krijgt er een enorme zichtbaarheid voor terug." Die zichtbaarheid voelt burgemeester Sharon Dijksma ook. "Over de start van de Tour in 2015 wordt nog steeds gesproken en ik ga ervan uit dat La Vuelta net zo'n onuitwisbare indruk gaat achterlaten op de stad. Een wielerwedstrijd is daarnaast bij uitstek een volksfeest, omdat iedereen langs de route kan staan en het evenement kan meemaken." Het is natuurlijk altijd de vraag of je grote evenementen moet willen organiseren, zoals ook het Songfestival of het WK Hockey. Eerder onderzocht de Universiteit Utrecht wat de start van de Tour de France financieel betekende. Toen deden bezoekers van de Tourstart 23 miljoen aan extra uitgaven. Daar stond toen wel 15 miljoen aan kosten tegenover. Toch is het volgens Van Bottenburg onvoldoende om alleen naar de financieel-economische impact te kijken. Er zijn natuurlijk ook altijd mensen die helemaal niet van fietsen houden en niet op afgesloten wegen en omleidingen zitten te wachten. Ook winkeliers kunnen er last van krijgen. Daarnaast is een groot evenement pas een succes als het een succes wordt. "Stel dat er een ongeluk of een aanslag plaatsvindt. Dat weet je niet van tevoren, je neemt ook een soort risico." Soms moet je als stad ook eens een risico lopen, denkt Van Bottenburg. "Je wil ook dat de bewoners trots zijn, een goed gevoel krijgen", redeneert de hoogleraar. "Als je niks doet wordt het ook saai, he." De Giro deed in 2010 ook Utrecht aan, maar begon in Amsterdam: Organisator Simone Richardson van La Vuelta Holanda benadrukt dat het niet alleen om Utrecht draait. "Dat we daarnaast de wielergekke steden 's-Hertogenbosch en Breda aandoen zorgt dat de impact in Nederland nog veel groter is. We kunnen ons daarmee op ons best aan de wereld tonen." Dat is meteen ook het verschil met de start van de Tour de France in Utrecht van 2015. Vorige keer was de organisatie alleen in opdracht van de gemeente Utrecht. Nu gaat het om een samenwerkingsverband tussen Utrecht, Den Bosch en Breda en de provincies Noord-Brabant en Utrecht. "Als de Vuelta dit weekend door Utrecht en Brabant trekt zal het de horeca zeker veel opleveren," denkt Van Bottenburg. Er worden honderdduizenden toeschouwers langs de route verwacht. Maar het levert meer op: "Het publiek gaat dit weekend waarschijnlijk met een goed gevoel naar huis." Parcoursbouwer Ron Looy leidt je langs de route die de renners volgen:||https://nos.nl/artikel/2441237-trots-utrecht-verwelkomt-de-derde-grote-wielerronde
2022-08-19||Aardbeving in Groningen met kracht van 1,9|| Bij Uithuizen, een dorp in het noorden van Groningen, was vanmorgen een aardbeving met een kracht van 1,9. Volgens het KNMI gebeurde dat om 07.49 uur. Bij RTV Noord kwamen zo'n twintig meldingen binnen. Omwonenden vertellen dat ze gerommel, trillingen en een knal hoorden. "Een doffe dreun", zo omschreef Robin Wever uit het dorp Kantens de beving. Pascal Koolhof uit Zandeweer hoorde "gerommel voorafgaande aan de klap". Een andere omwonende hoorde een "harde knal en kraken van het huis". De beving gebeurde op een diepte van zo'n drie kilometer. Dat is ook de diepte waarop aardgas wordt gewonnen, de oorzaak van eerdere bevingen in de provincie. Over eventuele schadegevallen is nog niets bekend. De provincie heeft meer aardbevingen van dergelijke kracht gehad. Afgelopen mei vond bij Lageland, een buurtschap iets ten noordoosten van de stad Groningen een aardbeving plaats met een kracht van 1,8. Een maand daarvoor was een aardbeving bij Loppersum, met een kracht van 2,7. Het is niet de zwaarste aardbeving die Groningen heeft gehad. Vorig jaar november was in de omgeving van Garrelsweer een aardbeving met een kracht van 3,2 gevoeld. Die wordt beschouwd als een van de zwaarste bevingen ooit in Groningen en de zwaarste sinds mei 2019. Gisteravond meldde RTV Noord dat er opnieuw problemen zijn met de afhandeling van aardbevingsschade in Groningen. Het Instituut Mijnbouwschade Groningen (IMG) is in de fout gegaan met het uitkeren van vergoedingen voor immateriële schade. Het gaat om mensen die een rechtszaak hebben lopen tegen de NAM om smartegeld uitgekeerd te krijgen, maar tegelijk een aanvraag bij het schadeloket hadden lopen. Het IMG had die zaken niet mogen behandelen, maar heeft dat wel gedaan. De informatie die nodig is voor het beoordelen of iemand een aanvraag mag doen, wordt geautomatiseerd ingelezen. Daar is volgens het IMG iets fout gegaan, waardoor in 347 zaken inhoudelijk al een beslissing is genomen. Bij 180 aanvragers is zelfs al een schadevergoeding uitbetaald. Het gaat om een bedrag van in totaal 445.000 euro. Het IMG is in al die gevallen wettelijk niet bevoegd om inhoudelijk over een zaak te beslissen, omdat de gedupeerden voor dezelfde schadevergoeding een procedure bij de rechter hebben lopen. Iedereen die betrokken is wordt per brief geïnformeerd. De fout is volgens het IMG hersteld. Het is niet voor het eerst dat er iets fout gaat met de ict-systemen bij het IMG. Zo werd er al voor tonnen overgemaakt naar verkeerde rekeningnummers en kregen meer dan 160 huishoudens ten onrechte een waardedalingsvergoeding uitgekeerd. De eerste fout werd hersteld, de laatste groep hoefde het geld toen niet terug te betalen.||https://nos.nl/artikel/2441232-aardbeving-in-groningen-met-kracht-van-1-9
2022-08-19||Rutte: vraagteken bij uitspraken Hoekstra over stikstofdoel, 'maar het kan net'|| Premier Rutte zet "staatsrechtelijk een vraagteken" bij de uitspraken van CDA-leider Hoekstra over stikstof. "Maar het kan denk ik net", voegde hij eraan toe. Hoekstra noemde vanochtend in het AD het doel van het kabinet om de stikstofuitstoot uiterlijk in 2030 met de helft terug te dringen niet heilig. Volgens Hoekstra kun je daar desnoods ook wel meer tijd voor nemen. Hij gaat daarmee in tegen het regeerakkoord, waar 2030 in staat. Hoekstra heeft zijn collega-ministers gisteravond over het CDA-standpunt geïnformeerd tijdens een overleg van de top van het kabinet en de regeringspartijen in het Catshuis. De premier wees erop dat Hoekstra lid van het kabinet is maar ook partijleider van het CDA. Volgens Rutte heeft een partijleider wat meer ruimte om zich partijpolitiek te uiten dan kabinetsleden die dat niet zijn. "Daar is enige ruimte voor, maar het moet natuurlijk wel uitzondering blijven." Op weg naar de ministerraad reageerde premier Rutte op de woorden van Hoekstra: Op verzoek van de PVV-fractie komt de Kamer volgende week dinsdag terug van reces voor een debat over de uitspraken van Hoekstra. Voor het begin van de ministerraad zei Rutte verder dat Hoekstra's woorden "hier en daar de wenkbrauwen hebben doen rijzen" en dat er in de coalitie vanochtend uitvoerig over is gebeld. Rutte wilde er inhoudelijk verder niet veel over kwijt. Hij wil nu eerst de gesprekken over stikstof onder leiding van Johan Remkes de ruimte geven. D66-leider en vicepremier Kaag reageerde vanochtend feller op de uitspraken van Hoekstra. Ze had die niet zien aankomen: "Ieder heeft zijn eigen stijl en keuze; ik vond het uiterst opmerkelijk." Ze noemde het "duidelijk dat ze als kabinetslid uitvoering wil geven aan het coalitieakkoord". Ze benadrukte dat ze via de fractievoorzitters niet gehoord heeft dat er een verzoek is om het akkoord open te breken. Volgens haar heeft de coalitie vorig jaar duidelijke afspraken gemaakt. "Het is goed dat we betrouwbaar zijn in de afspraken die we maken." Net als Rutte vindt Kaag het belangrijk dat het proces van Remkes als gespreksbegeleider "alle ruimte krijgt en dat we daar ook nieuwe inzichten uit kunnen halen". Minister Van der Wal voor Stikstof (VVD) wilde vanochtend niks over de uitspraken van Hoekstra zeggen, behalve dat ze hem er inmiddels over heeft gesproken. Hoekstra zei vanochtend dat hij snapt dat zijn uitspraken binnen de coalitie tot opgetrokken wenkbrauwen leiden. "Maar dit is de opvatting die ik heb gegeven als partijleider van het CDA." Volgens hem is er sprake van een impasse. Hij zei dat het CDA staat voor natuurherstel en een vitaal platteland met een goede toekomst voor de boeren. Hoekstra denkt ook dat de doelen in de meeste gevallen in 2030 kunnen worden gehaald. "Maar je moet ook gewoon praktisch zijn. Je moet ervoor zorgen dat je met elkaar aan tafel gaat en dat je de balans en de dialoog met de samenleving herstelt." Hoekstra voegde eraan toe dat hij vanochtend al tegen zijn coalitiegenoten heeft gezegd dat hij vertrouwen heeft in het proces onder leiding van Remkes en dat dat nu moeten worden afgewacht. Hoekstra kreeg vanochtend veel vragen over zijn uitspraken in het AD: ||https://nos.nl/artikel/2441227-rutte-vraagteken-bij-uitspraken-hoekstra-over-stikstofdoel-maar-het-kan-net
2022-08-19||Lastig om dit jaar nog iets aan koopkracht te doen, vreest kabinet|| "Het wordt hartstikke lastig om nog dit jaar iets aan de koopkracht te doen." Dat zei vicepremier en minister van Financiën Kaag over de cijfers van het Centraal Planbureau. Volgens het CPB daalt de koopkracht van huishoudens dit jaar met 6,8 procent en herstelt die volgend jaar met 0,6 procent alleen licht. Het kabinet praat komende week over de begroting en maatregelen om iets aan de koopkracht te doen. Kaag zei dat het kabinet nog bekijkt wat er mogelijk is. Als optie noemde ze een eenmalige maatregel om "de meest kwetsbare huishoudens, maar ook een groeiende groep lage en middeninkomens op een verstandige manier te helpen". Kaag denkt daarbij vooral aan "gerichte maatregelen", dus waarvan alleen bepaalde groepen profiteren. De minister zei verder dat ze ook wil kijken naar een verschuiving van de lasten op arbeid en naar de ongelijkheid van vermogens. Minister Adriaansens van Economische Zaken noemde de cijfers van het CPB "nog erger dan we dachten, historisch en van ongekende omvang". De Tweede Kamer roept het kabinet op tot actie en daarbij reageren oppositiepartijen het felst. PVV-leider Wilders vindt het "crimineel dat Rutte en Kaag nog niets aan de koopkracht hebben gedaan". PvdA-leider Kuiken wil dat het kabinet "alles uit de kast trekt". Volgens haar staan alle seinen op rood. Haar SP-collega Marijnissen vindt de cijfers totaal geen verrassing. "En wij hebben een minister van Financiën die de hele zomer onzichtbaar is." Winkelend publiek merkt nu al dat inkopen doen een stuk duurder is geworden:||https://nos.nl/artikel/2441226-lastig-om-dit-jaar-nog-iets-aan-koopkracht-te-doen-vreest-kabinet
2022-08-19||Activiteitstracker verraadt dat man echtgenote vermoordde || Een 46-jarige Amerikaan is tot 65 jaar cel veroordeeld voor de moord op zijn vrouw omdat haar Fitbit zijn verhaal ongeloofwaardig maakte. Richard Dabate vertelde in 2015 de politie dat een indringer zijn vrouw had vermoord, maar de gegevens van haar activiteitstracker bewezen dat het niet zo was gegaan. Volgens Dabate had hij een indringer overlopen toen hij naar huis terug was gegaan om een vergeten laptop op te halen. Toen ook zijn 39-jarige vrouw thuiskwam omdat haar sportles niet doorging, zag hij naar eigen zeggen hoe de man haar doodschoot. Dabate waarschuwde enige tijd later zelf de politie door zijn alarm te laten afgaan. Agenten vonden hem vastgebonden en schijnbaar bewusteloos op de vloer van zijn keuken, met één voet en één hand vastgebonden aan een stoel. Aan agenten vertelde hij dat de dader een grote man in camouflagekleding was, met een diepe stem als acteur Vin Diesel. Het viel agenten wel op dat hijzelf slechts oppervlakkige snijwonden had op plekken die hij zelf had kunnen bereiken met een mes. Ook waren de snijwonden te klein voor het grote mes dat de dader zou hebben gehad. Bovendien waren er geen sporen van een worsteling zoals Dabate die beschreef. Ook waren zijn verklaringen over wat er was gebeurd niet consistent. Toen de Fitbit van de vermoorde vrouw werd uitgelezen, bleken de gegevens niet overeen te komen met het verhaal van Dabate. Ze bleek nog zeker een uur langer in leven te zijn geweest dan volgens zijn verklaring mogelijk was. Agenten konden precies zien dat de vrouw heen en weer was gereden naar de sportschool en het daarna thuis rustig aan had gedaan. Bovendien gaf Dabate toe dat hij een andere vrouw zwanger had gemaakt. Volgens hem was dat met instemming van zijn echtgenote gebeurd als "onconventionele manier" om nog een kind te krijgen, maar uit getuigenverklaringen bleek later dat het om een affaire ging. Na een jarenlang uitstel door de coronapandemie kwam de jury nu tot de conclusie dat Dabate zijn vrouw had vermoord omdat de affaire dreigde uit te komen. Zelf blijft hij volhouden onschuldig te zijn en zegt hij dat de Fitbit verkeerde informatie heeft opgeslagen. Hij is van plan in hoger beroep te gaan.||https://nos.nl/artikel/2441224-activiteitstracker-verraadt-dat-man-echtgenote-vermoordde
2022-08-19||Explosies op de Krim, Rusland zegt drones te hebben neergehaald||   Lokale bronnen van persbureau Reuters zeggen dat in de buurt van een militair vliegveld bij Sebastopol op de Krim zeker vier explosies zijn gehoord. Het lijkt erop dat die te maken hebben met een luchtaanval. Volgens lokale autoriteiten is een drone neergehaald. Er zouden geen slachtoffers zijn gevallen en geen schade zijn aangericht. Er zijn ook explosies gehoord bij Kertsj, op het meest oostelijke puntje van het door Rusland geannexeerde schiereiland. Ook daar is volgens de autoriteiten een drone neergehaald. De stad is van strategische betekenis omdat daar de brug ligt die het schiereiland via het spoor en de weg met Rusland verbindt. De aanvallen zijn door niemand opgeëist, maar aangenomen wordt dat Oekraïne erachter zit. Dat was ook bij eerdere aanvallen op de Krim het geval. Oekraïne zwijgt over zijn betrokkenheid. Een adviseur van president Zelensky zegt dat het Oekraïense leger het recht heeft om Russische militaire doelen op de Krim te vernietigen. Bij de Russische stad Belgorod, nog geen vijftig kilometer van de grens met Oekraïne, is gisteren een munitiedepot uitgebrand. Volgens de gouverneur was dat niet het gevolg van een aanval. Ook hier zouden geen slachtoffers zijn gevallen. Op telegram verschenen deze beelden van de explosies: Eerder werden er Russische vliegtuigen vernietigd bij explosies op een Russisch vliegveld op de Krim. Rusland sprak toen van een sabotageactie zonder details te geven, Oekraïne grapte alleen dat de Russen moesten "oppassen met roken op gevaarlijke plekken".||https://nos.nl/artikel/2441221-explosies-op-de-krim-rusland-zegt-drones-te-hebben-neergehaald
2022-08-19||CPB: koopkracht hard onderuit, armoede neemt toe|| Zonder nieuw beleid daalt de koopkracht van huishoudens dit jaar met 6,8 procent, om volgend jaar met 0,6 procent slechts licht te herstellen. Dat staat in ramingen van het Centraal Planbureau (CPB) voor het komende anderhalf jaar. Het CPB zegt op basis van beschikbare gegevens dat de verwachting zeker sinds de jaren 90 niet zo somber was. De koopkrachtcijfers zijn van belang voor de besluitvorming van het kabinet over de begroting voor volgend jaar. Hoeveel de koopkracht daadwerkelijk gaat dalen is dus nog afwachten, omdat er momenteel een stevige politieke discussie gevoerd wordt over hoe de koopkrachtklap te dempen. Op Prinsjesdag publiceert het Centraal Planbureau een update van deze verwachtingen. Daarin nemen de onderzoekers mee wat de impact is van het extra beleid van het kabinet om huishoudens eventueel te compenseren. "Ik heb dit nog nooit eerder gezien. het zijn dramatische cijfers", zegt CPB-directeur Pieter Hasekamp. "Zeker voor de mensen die het al moeilijk hebben en straks hun energierekening niet meer kunnen betalen." De inflatie blijft langere tijd hoog: voor dit jaar verwacht het CPB een inflatie van 9,9 procent, en voor 2023 4,3 procent. Hierdoor neemt de armoede toe. Er is steeds meer geld nodig om aan de basisbehoeften te kunnen voldoen, terwijl de inkomens beperkt stijgen. Het aandeel personen in armoede stijgt volgend jaar tot 7,6 procent. Voor kinderen is dat zelfs 9,5 procent. Dit is volgens het CPB een onderschatting, omdat energie voor lagere inkomens een groter aandeel in de uitgaven is. Volgens Hasekamp kan de overheid zich bij het compenseren het beste op de laagste inkomens richten. "Ik denk niet dat de overheid iedereen kan compenseren. Er is ook een rol voor sociale partners wat betreft loonontwikkeling." Winkelend publiek merkt nu al dat inkopen doen een stuk duurder is geworden: In de koopkrachtvoorspelling houdt het CPB rekening met verwachte ontwikkeling van de lonen, de inflatie en het kabinetsbeleid tot dusver.  De cijfers van vandaag zeggen niet direct iets over de persoonlijke situatie van mensen. Het CPB houdt bij zijn berekeningen van de koopkracht geen rekening met veranderingen in het leven van mensen, zoals een nieuwe baan, ontslag en meer of minder werken.||https://nos.nl/artikel/2441214-cpb-koopkracht-hard-onderuit-armoede-neemt-toe
2022-08-19||'Patiëntveiligheid hartcentrum Isala Zwolle in gevaar'|| De hartzorg in het Isala Hartcentrum in Zwolle verkeert in grote problemen en daardoor staat de patiëntveiligheid op het spel. Uit interne documenten die in handen zijn van de Volkskrant blijkt dat de wachtlijsten er flink oplopen, onder meer door een conflict over de vervanging van twee geschorste cardiologen die worden verdacht van corruptie. De "patiëntveiligheid en de continuïteit van de patiëntenzorg" zijn in het geding, schrijft het ziekenhuisbestuur in een brief die vorige week is verstuurd aan de vakgroep cardiologie. "De wachtlijsten worden steeds langer en ook de huidige zorg kan maar moeilijk ingevuld worden." Uit andere interne documenten blijkt dat nu ruim 7000 patiënten op de wachtlijst van de polikliniek staan. In maart waren dat er 3000. Het duurt nu te lang voordat patiënten na een verwijzing van de huisarts terechtkunnen in het Zwolse hartcentrum, meldt het ziekenhuis. Volgens de documenten gaat daardoor hun gezondheid achteruit en is de kans groter dat ze op de eerste hulp voor hartpatiënten terechtkomen. Isala zegt dat het er alles aan doet om patiëntonveilige situaties te voorkomen. Zo zijn er al extra cardiologen van andere ziekenhuizen aangetrokken en ook worden nog twee nieuwe cardiologen gezocht. Verder zijn er gesprekken met 'partijen in de regio' om te kijken of die het ziekenhuis kunnen ondersteunen en er zijn afspraken met andere hartcentra gemaakt om bij acute situaties patiënten over te nemen.||https://nos.nl/artikel/2441210-patientveiligheid-hartcentrum-isala-zwolle-in-gevaar
2022-08-19||Australië protesteert tegen vervroegde vrijlating Bali-dader|| Australië protesteert tegen een vervroegde vrijlating van een van de daders van de aanslag op Bali in 2002. Bij de explosie in een nachtclub op het eiland kwamen 202 mensen om, onder wie 88 Australiërs en 4 Nederlanders. De man die de bom maakte, kreeg in 2012 een gevangenisstraf van twintig jaar nadat hij een jaar eerder in Pakistan was opgepakt. Deze week werden er vijf maanden van die straf gehaald ter ere van de Indonesische Onafhankelijkheidsdag. Hij had eerder al eens ruim anderhalf jaar strafvermindering gekregen wegens goed gedrag. Doordat gevangenen in Indonesië vervroegd kunnen vrijkomen als ze twee derde van hun straf erop hebben zitten, kan de man volgens Australië worden vrijgelaten nog voor de twintigste verjaardag van de aanslag, 12 oktober dit jaar. "Dit zal meer leed veroorzaken bij de nabestaanden van de slachtoffers van de aanslag", zegt premier Albanese. Australische diplomaten zullen er daarom volgens hem bij Indonesië op aandringen om vervroegde vrijlating te voorkomen, zodat de man tot 2029 vastzit. Een woordvoerder van de Indonesische justitie zegt dat de bommaker gederadicaliseerd is, spijt heeft van zijn daden en "een goed burger wil zijn". Bovendien voldoet hij aan de voorwaarden voor strafvermindering voor goed gedrag en zou het oneerlijk zijn om voor hem andere regels aan te houden dan voor andere gevangenen. De aanslag op een nachtclub op Bali werd gepleegd door Jemaah Islamiyah, een terreurorganisatie gelieerd aan al-Qaida. Indonesië executeerde in 2008 drie leiders van die beweging die de aanslag hadden gepland. Een andere dader kreeg levenslang, eerder dit jaar kreeg een derde een celstraf van vijftien jaar.||https://nos.nl/artikel/2441209-australie-protesteert-tegen-vervroegde-vrijlating-bali-dader
2022-08-19||Wekdienst 19/8: Vuelta van start in Utrecht • Eerste dag Lowlands|| Goedemorgen! In Utrecht begint de Vuelta en in Biddinghuizen treedt op de eerste dag van Lowlands onder anderen Liam Gallagher op. Eerst het weer: het is vrij zonnig, maar vanuit het westen trekt vanmiddag een strook met bewolking en enkele buien over het land. Plaatselijk kan onweer voorkomen. Voor de buien uit wordt het nog 22 tot 26 graden. Daarna koelt het enkele graden af.  Ga je de weg op? Hier vind je het overzicht van de files en werkzaamheden. Bekijk hier de dienstregeling voor het spoor. Het kabinetsdoel om uiterlijk in 2030 overal de stikstofuitstoot met 50 procent omlaag te brengen is voor coalitiepartij CDA "niet heilig". Dat zegt partijleider Wopke Hoekstra in een interview met het AD. Daarmee laat hij een belangrijke coalitieafspraak los. De vier coalitiepartijen, VVD, D66, CDA en ChristenUnie, spraken tijdens de formatie af de uitstoot nog dit decennium met de helft te reduceren. Vooral D66 hecht zwaar aan die afspraak. Ook premier Rutte zei begin deze maand nog aan 2030 vast te willen houden. Hoekstra zegt nu dat zijn partij de stikstofuitstoot nog steeds met 50 procent wil terugdringen, maar daar desnoods wel meer tijd voor te willen nemen. Zoals al gezegd begint Lowlands vandaag. Festivals zijn, net als veel andere dingen dit jaar steeds duurder geworden. Hoe duur Lowlands is geworden, en hoe festivalgangers daarmee omgaan, is te zien in onderstaande video: Fijne vrijdag, en voor de bezoekers van de Ronde van Spanje: feliz viernes!||https://nos.nl/artikel/2441207-wekdienst-19-8-vuelta-van-start-in-utrecht-eerste-dag-lowlands
2022-08-19||CDA: stikstofdoelen halen in 2030 'niet heilig'|| Het kabinetsdoel om uiterlijk in 2030 overal de stikstofuitstoot met 50 procent omlaag te brengen is voor coalitiepartij CDA "niet heilig". Dat zegt partijleider Wopke Hoekstra in een interview met het AD. Daarmee laat hij een belangrijke coalitieafspraak los. De vier coalitiepartijen, VVD, D66, CDA en ChristenUnie, spraken tijdens de formatie af de uitstoot nog dit decennium met de helft te reduceren. Vooral D66 hecht zwaar aan die afspraak. Ook premier Rutte zei begin deze maand nog aan 2030 vast te willen houden. Hoekstra zegt nu dat zijn partij de stikstofuitstoot nog steeds met 50 procent wil terugdringen, maar daar desnoods wel meer tijd voor te willen nemen. "Natuurlijk kun je op veel plekken vóór 2030 de stikstofdoelen al halen, maar als het elders langer duurt, moeten we die tijd nemen", aldus de CDA-leider in het AD. Hij snapt dat dat standpunt botst met de coalitieafspraak. "Het zal niet makkelijk worden, maar ik heb vertrouwen in deze coalitie. Iedereen ziet dat er iets moet gebeuren." Hij wijst op het moeizame proces rond de stikstofdoelen. "We zijn nu een paar maanden bezig en wat is het resultaat? Impasse. Ik ben dankbaar dat Johan Remkes probeert de boel vlot te trekken, maar daarmee zijn we er niet. We moeten het proces herstarten, boeren moeten weer bondgenoot worden. Waarbij een ding niet ter discussie staat: natuurherstel moet. Daar is 50 procent reductie voor nodig." Hoekstra pleit echter voor meer tijd om die reductie te halen. Het CDA wil de problemen niet doorschuiven naar volgende generaties, zegt hij, "maar boeren moeten ook een eerlijke boterham kunnen verdienen." De CDA-voorman noemt in het AD verder de kritische depositiewaarde een "gemankeerd middel". Die waarde is de hoeveelheid stikstof die een natuurgebied volgens wettelijke normen aankan. Hoekstra wil dat er een "ecologische autoriteit" komt die "met de mensen lokaal de natuur kan beoordelen". Volgens hem kan de kritische depositiewaarde dan zo spoedig mogelijk uit de wet. Rond de gesprekken onder leiding van Remkes zei premier Rutte dat er "geen taboes" zijn, maar hij heeft geen concrete toezeggingen gedaan over aanpassingen. De CDA-leider zegt in het interview niet te zwichten voor de druk van de boeren die de afgelopen weken actievoerden tegen de stikstofplannen. "Integendeel: zo zetten we een positieve stap naar voren. Het is voor ons essentieel om twee dingen te combineren: natuurherstel en een vitaal platteland met een eerlijke boterham voor onze boeren." De kabinetsplannen voor het terugdringen van de uitstoot van stikstof liggen in de achterban van het CDA zeer gevoelig. De partij staat op verlies in de peilingen en op een CDA-bijeenkomst leverden regionale partijleden vorige maand harde kritiek op het stikstofbeleid. Hoekstra zei toen dat "in dit dossier allerlei dingen niet goed zijn gegaan". Bekijk deze uitlegvideo over stikstof: In een eerste reactie op de uitspraken van Hoekstra zei D66-minister Jetten vanochtend dat het kabinet het coalitieakkoord uitvoert en dat dat helder is. Hij voegde eraan toe dat "we nu eerst het proces met Remkes moeten afmaken hoe we met elkaar de natuur beter kunnen beschermen en perspectief voor de boeren kunnen vinden".||https://nos.nl/collectie/13901/artikel/2441205-cda-stikstofdoelen-halen-in-2030-niet-heilig
2022-08-19||'Gedetineerden niet op verlof door lange wachttijden'|| Gevangenen die zijn veroordeeld voor ernstige gewelds- of zedendelicten zien hun verloven vaak ingetrokken worden omdat ze volgens nieuwe regels eerst door een psycholoog moeten worden beoordeeld. Die risicotaxatie of delictanalyse kan soms maanden op zich laten wachten omdat psychologen het extra werk niet aankunnen, meldt NRC. Het probleem is ontstaan door een aanscherping van de regels voor verloven in november 2021. Het doel was beter in beeld te krijgen of gedetineerden die in een forensische kliniek zitten al toe zijn aan verlof. De roep om strengere regels ontstond toen bleek dat Michael P., die in zo'n kliniek zat, tijdens een verlof in 2017 de moord op Anne Faber kon plegen. Volgens de Dienst Justitiële Inrichtingen (DJI) gaat het nu mis doordat de aangescherpte regels onbedoeld te ruim zijn geformuleerd, schrijft NRC. Daardoor gelden ze niet alleen voor gedetineerden in forensische klinieken, maar voor álle gedetineerden die ernstige gewelds- en zedendelicten hebben gepleegd. Het gevolg: lange wachttijden voor verloven en vertraging bij reïntegratietrajecten. Door de extra waarborgen is de werklast voor inrichtingspsychologen sterk toegenomen. Daar komt bij dat het door krapte op de arbeidsmarkt lastig is om voldoende psychologen te vinden. De DJI zegt niet te kunnen aangeven hoelang de extra wachttijden zijn en hoeveel gevangenen er last van hebben. Volgens de dienst verschilt het per gevangenis. Hoogleraar sanctierecht Sanne Struijk zegt in NRC dat risicotaxaties en delictanalyses goed zijn om risico's in te dammen, maar dan moeten ze wel snel worden gedaan. "Als het leidt tot lange wachttijden schiet het zijn doel voorbij", stelt ze, "want juist een verlof is essentieel voor een succesvolle reïntegratie van gedetineerden."||https://nos.nl/artikel/2441204-gedetineerden-niet-op-verlof-door-lange-wachttijden
2022-08-19||Feestfilmpje premier Marin leidt tot commotie in Finland|| In Finland is ophef ontstaan over een filmpje waarin premier Sanna Marin dansend en zingend met vrienden op feestjes is te zien. Critici vinden het gedrag ongepast voor de regeringsleider, maar er zijn ook steunbetuigingen voor Marin. Het filmpje dook aanvankelijk op een privé-account op Instagram op. Daarna raakten de beelden snel verspreid via sociale media en Finse sites. Sanna Marin heeft inmiddels gereageerd op de ophef. De 36-jarige premier zegt het vervelend te vinden dat de beelden online zijn gekomen. Volgens haar is het filmpje een compilatie van twee feestjes van een paar weken geleden. Ze is erop te zien met enkele bekende Finnen, onder wie een zangeres, een rapper en een tv-presentator: De leider van nationalistische Finnenpartij, de grootste oppositiepartij in het Finse parlement, wil dat de premier op drugsgebruik wordt getest. Volgens sommigen zou een raptekst die in de video is te horen naar drugs kunnen verwijzen. Marin zegt dat ze op de feestjes alleen alcohol heeft gedronken en wild heeft gefeest. Ze zegt tegen een Finse krant bereid te zijn een drugstest te ondergaan. "Ik heb niets te verbergen. Ik heb geen drugs gebruikt." Marin maakte duidelijk dat ze naast haar werk en gezinsleven ook tijd met haar vrienden doorbrengt. "Net als veel mensen van mijn leeftijd." Ze zei ook het niet nodig te vinden daar iets aan te veranderen en dat ze hoopt dat dat wordt geaccepteerd. Het is niet de eerste keer dat de Finse premier onder vuur ligt vanwege feestjes. Eerder kreeg ze kritiek voor feestjes in haar ambtswoning en in december ging ze naar een nachtclub in Helsinki nadat ze contact had gehad met iemand die positief was getest op het coronavirus. De premier krijgt naast de kritiek ook bijval van veel Finnen, die vinden dat het normaal is voor een vrouw van haar leeftijd om met vrienden te feesten. Vorige week werd Marin door de Duitse krant Bild nog tot 'coolste premier van de wereld' uitgeroepen.||https://nos.nl/artikel/2441203-feestfilmpje-premier-marin-leidt-tot-commotie-in-finland
2022-08-19||'UWV keurt 60-plussers voorlopig zonder arts'|| Het UWV schakelt voorlopig geen arts meer in bij de medische keuring van 60-plussers. Dat staat in een brief die minister Karien van Gennip van sociale zaken en werkgelegenheid binnenkort naar de Tweede Kamer stuurt, melden ingewijden aan dagblad Trouw. De minister zou dat besluit willen nemen zonder de wet aan te passen. Door een gebrek aan UWV-artsen zijn de werkachterstanden bij het UWV ver opgelopen. Eind vorig jaar wachtten meer dan 12.000 mensen al langer dan de wettelijke termijn van acht weken op behandeling van hun aanvraag. De gemiddelde wachttijd is inmiddels zelfs al achttien weken. Slechts 30 procent van alle aanvragen wordt op tijd afgehandeld. Het UWV probeert wel meer artsen aan te trekken maar dat lukt niet voldoende. De nood is nu zo hoog dat besloten is dat arbeidsdeskundigen voortaan mogen beoordelen of 60-plussers in aanmerking komen voor een WIA-uitkering, in plaats van de arts. Deze leeftijdsgroep is verantwoordelijk voor 20 tot 25 procent van de WIA-aanvragen. De maatregel is tijdelijk, waarschijnlijk tot eind 2023. Voorwaarde is wel dat zowel de werknemer als de werkgever ermee instemt dat er geen arts aan te pas komt. Als zij toch willen dat een arts de medische keuring doet, moet dat alsnog. Om te voorkomen dat de 60-plussers benadeeld worden zullen ze eerder een te hoge dan te lage uitkering zal krijgen door deze werkwijze, schrijft Trouw. Om het capaciteitsprobleem bij het UWV op te lossen zijn er waarschijnlijk meer veranderingen nodig. Er wordt ook gekeken naar hoe het werk efficiënter kan en of de keuringen die volgens de Ziektewet verplicht zijn, wel nodig zijn.||https://nos.nl/artikel/2441202-uwv-keurt-60-plussers-voorlopig-zonder-arts
2022-08-19||Dode spitssnuitdolfijn aangespoeld op Texel|| Op het strand van Texel is een dode spitssnuitdolfijn aangespoeld. Dat meldt SOS Dolfijn. Het gaat om een vrouwtje van vier meter lang. Het dier werd gevonden door een wandelaar. Die informeerde Ecomare, het centrum voor wadden en Noordzee op het eiland. Medewerkers zijn ter plaatse gaan kijken. De dolfijn wordt van het strand gehaald en naar de faculteit Diergeneeskunde van de Universiteit Utrecht gebracht voor onderzoek, om er bijvoorbeeld achter te komen of het dier ziek was en of het recent nog had gegeten. Mogelijk is het aangespoelde zeezoogdier een van de drie spitssnuiten die op 19 juli in de problemen raakten voor de kust bij Zandvoort, schrijft SOS Dolfijn. Strandgangers slaagden er toen in een van de dieren om te draaien. De dolfijn werd na de reddingsactie beklommen door een vrouw, wat tot veel verontwaardiging leidde. De vrouw werd een paar dagen later aangehouden nadat ze zichzelf bij het politiebureau had gemeld. De politie onderzoekt of er sprake is van een strafbaar feit en overhandigt alle informatie aan het Openbaar Ministerie, dat kan besluiten tot vervolging. Spitssnuitdolfijnen jagen normaal op kilometers diepte. In de relatief ondiepe Noordzee komen ze vaker in de problemen. Ook werkt hun sonar door de ondiepe en welvende zeebodem minder goed waardoor de dieren eerder stranden. Dat gebeurde behalve bij Zandvoort ook op 29 juli op het strand van Westduine in België. Dat dier leefde nog en kon weer terug de zee in worden geholpen.||https://nos.nl/artikel/2441201-dode-spitssnuitdolfijn-aangespoeld-op-texel
