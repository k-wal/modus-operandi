2022-07-02||De Bijlmer Run laat Zuidoost op zijn best zien: ‘Je hebt hier zóveel meer ruimte’||Veel dingen weten te verbinden: muziek bijvoorbeeld, of eten. Maar, zo bleek zaterdagavond maar weer eens tijdens de allereerste Bijlmer Run, óók hardlopen. Zo hebben de veganisten elkaar gevonden in de hardloopclub The Vegan Runners. Net voorbij de finish op het Anton de Komplein in Zuidoost staan drie boomlange vegan lopers met hun vers verworven eerste prijs in de categorie ‘teamrun’: een cheque van 400 euro. De sportieve veganistenclub werd in 2015 geïnitieerd door Emile Kuijvenhoven (41, een financieel medewerker uit Betondorp) die de wereld wilde laten zien dat je heus geen eieren hoeft te eten en melk hoeft te drinken om fit te zijn. Ook zonder kan je heel hard rennen – dat was zo’n beetje de boodschap. Inmiddels zijn de ergste vooroordelen over veganisten vervlogen, maar de Vegan Runners bestaan nog steeds. Ook de snelle veganisten Niek Verwoerd (35, fietskoerier en vrijwilliger van de Dierenambulance) en Jelle de Jong (36, ondernemer) zijn zaterdag naar de Bijlmer Run gekomen. Dit hardloopevenement is een gloednieuw initiatief van hardlopers uit de Bijlmer, de Patta Foundation en stadsdeel Zuidoost, met het idee om Zuidoost ook een marathon te gunnen. De hoop is dat meer bewoners geïnspireerd raken om zelf ook te gaan lopen. En een beetje promotie voor Zuidoost is het ook, want de organisatie wil de deelnemers laten zien ‘hoe mooi en gevarieerd De Bijlmer is.’ Maar dat hoef je deze mannen niet te vertellen. Kuijvenhoven: “Ik train overal in de stad, maar ook heel graag in Zuidoost vanwege de brede fietspaden en de rust. Bij de Gaasperplas of het Nelson Mandelapark heb je zóveel meer ruimte dan in het Vondelpark of het Westerpark.” Eigenlijk, zo concludeert hij, is Zuidoost nog een beetje ondergewaardeerd als trainingsplek. Een tip voor de liefhebber. Naast de estafetteloop – elk individu rent hierbij 5,25 kilometer – is er een kleinere ronde voor kinderen én een halve marathon. In totaal doen er circa zevenhonderd deelnemers mee. Die 5,25 is voor de Vegan Runners appeltje-eitje, maar goed, deze Run is dan ook ‘voor de leuk’ en het teamgevoel. Dat leeft tijdens de Bijlmer Run bij meer mensen. De twintig lopers van hardloopgroep Maluku Lari lopen zelfs joelend samen over de eindstreep. Het gaat, zo zegt trainer Astrid Paais (42, projectleider), dan ook om veel meer dan alleen een gemeenschappelijke liefde voor het hardlopen. “Wij dragen onze Molukse vlag bij ons. Wij lopen eigenlijk voor onze voorouders die het zwaar hebben gehad, maar we willen ook aan iedereen laten zien: dit is onze geschiedenis. Wij zijn er al langer dan zeventig jaar en we zijn niet vrijwillig gekomen.” De oudste loper van Maluku Lari is 72 jaar, de jongste 18. “We delen iets met elkaar en dat zorgt voor harmonie, en er is altijd een emotionele lading.” Behalve veganisten en lopers uit de Molukse gemeenschap is er nóg een hechte club te vinden op de Bijlmer Run: de werknemers van vier gezondheidscentra van GAZO, die van Nellestein, Holendrecht, Gooioord en Venserpolder, somt huisarts Anna-Rixt de Voogd op. Van doktersassistenten tot praktijkondersteuners en van ict-medewerkers tot huisartsen, ze lopen allemaal mee. De Voogd staat met een clubje collega’s – allemaal in hetzelfde tenue – te wachten op het staartje van de groep, zodat ze gezamenlijk kunnen finishen. “Het gaat hier veel meer om het sociale aspect, dan om de snelste te zijn.”||https://www.parool.nl/amsterdam/de-bijlmer-run-laat-zuidoost-op-zijn-best-zien-je-hebt-hier-zoveel-meer-ruimte~b4038af4/
2022-07-02||Bij1 kiest Rebekka Timmer als landelijke partijvoorzitter, ondanks kritiek uit Amsterdam||De stemming tijdens de algemene ledenvergadering verliep zaterdag chaotisch, vertelt een van de aanwezigen. Na een uitloop van enkele uren werd Timmer, die tijdens de landelijke verkiezingen op de derde plek stond, onder luid applaus verkozen tot partijvoorzitter. Volgens de nieuwe voorzitter gaat Bij1 een ‘nieuwe fase’ in. “Het is tijd om te helen van een hectische periode, te reflecteren op wat er is gebeurd binnen onze partij, om te kijken wat er beter kan en welke stappen we daarvoor moeten nemen,” laat ze in een reactie weten. Timmer is populair in Utrecht, Rotterdam en bij verschillende prominente leden, maar haar kandidaatschap werd niet gesteund door de selectiecommissie – die uit partijleden bestaat – en het Amsterdamse Bij1-bestuur. Jursica Mills, de vorige partijvoorzitter, legde een week eerder haar functie neer en uitte daarbij felle kritiek op Bij1. Volgens Mills is haar vertrek te wijten aan ‘toxiciteit, vriendjespolitiek en tegenstrijdigheden’ binnen de partij. Zij rekende op een bekrachtiging van haar voorzitterschap tijdens de verkiezingen op zaterdag 2 juli, maar trok zich terug nadat bekend was geworden dat Timmer zich, ondanks een negatief advies van de selectiecommissie, meldde als tegenkandidaat. Timmer zou zich volgens de selectiecommissie meer bezighouden met de visie van de partij dan met het bereiken van consensus. Dat zij haar campagne toch heeft doorgezet en daarbij steun kreeg van leden en verschillende Bij1-fracties, vindt Mills ‘teleurstellend en niet rechtvaardig’. Het Amsterdamse bestuur van Bij1 schreef in een brief aan de leden dat het zich volledig achter het negatieve advies van de selectiecommissie schaart. Timmers’ campagne voor het partijvoorzitterschap zou er niet een zijn van ‘radicale liefde’. Timmer gebruikte volgens het bestuur ten onrechte foto’s met partijleider Sylvana Simons als campagnemateriaal, en verspreidt via sociale media veel foto’s. Haar wordt dan ook een populariteitsstrijd verweten. ‘Zowel Jursica als de andere kandidaat-bestuursleden hebben deze voorsprong niet. En dat maakt dat het ongelijkwaardig en niet des Bij1 is.’ Het is zeer de vraag of de voltallige Amsterdamse fractie van Bij1 het met de brief eens is. Eerder kon Timmer via sociale media op publieke steun rekenen van fractievoorzitter Jazie Veldhuyzen en raadslid Nilab Ahmadi. Ook de Bij1-fracties uit Utrecht en Rotterdam riepen hun leden juist op om Rebekka Timmer te steunen, die door het wegvallen van Mills vrij baan had naar het voorzitterschap. In een e-mail schrijft het Rotterdamse bestuur: ‘Uiteraard hebben wij niet de illusie dat één persoon alle vraagstukken waar onze partij voor staat, zal kunnen oplossen. Dat is ook nooit de eis die we bij onze bestuurders neerleggen. Wij willen echter een voorzitter waarmee gereflecteerd kan worden, waar we samen mee kunnen groeien en waar ruimte is voor feedback en duidelijke communicatie. Dat is wat onze partij nu nodig heeft en wij willen samen met het nieuwe bestuur daar aan gaan werken. Daarom is Rebekka onze keuze als nieuwe voorzitter.’ Het is al langer onrustig binnen Bij1. Quinsy Gario werd in juli 2021 uit de partij gezet, terwijl hij een paar maanden daarvoor nog als nummer 2 de verkiezingen inging. Door het royement van Gario besloot de Haagse afdeling te breken met de landelijke afdeling van Bij1. In Amsterdam ontstonden vorige maand bovendien twee kampen, waarna de partij uit elkaar leek te vallen. Het Amsterdamse bestuur erkende in aanloop van de verkiezing op zaterdag de crisis van de partij en schreef toen dat de kwestie Timmer voor een ‘verdere tweedeling’ zorgt. Ze vragen om onafhankelijk onderzoek naar de bestuurs- en partijcultuur binnen Bij1.||https://www.parool.nl/nederland/bij1-kiest-rebekka-timmer-als-landelijke-partijvoorzitter-ondanks-kritiek-uit-amsterdam~b7451707/
2022-07-02||Van de Zandschulp in vier sets langs Franse veteraan Gasquet||Het ging allemaal niet vanzelf voor Van de Zandschulp zaterdagmiddag, integendeel. Hij had drie sets moeite met Richard Gasquet. De Fransman (36) is een klassieke stilist, liefhebber van grastennis bovendien, maar zijn beste jaren leken toch wel achter hem te liggen. Terwijl Van de Zandschulp juist aan een uitstekende periode in zijn carrière bezig is. De Nederlander begon net als in de tweede ronde erg matig aan de partij. Hij werd direct gebroken, miste veel ballen en oogde opnieuw onverschillig. Op 5-3 kreeg Gasquet op eigen service vijf setpunten, maar had hij ouderwets last van opspelende zenuwen. Met drie dubbele fouten op rij werd hij gebroken, om daarna nog drie mindere games de set te verliezen. De instorting van de Fransman ging niet toevallig gepaard met een opleving van Van de Zandschulp, wiens trage start nu wat korter leek te duren. “Ik ben heel blij dat ik in de vierde ronde van dit geweldige evenement sta,” aldus Van de Zandschulp. “In vergelijking met vorig jaar zijn de verwachtingen wat hoger voor mij nu. Dat is soms wel lastig, maar ik geniet ervan. Ik leer nog steeds elke wedstrijd meer over hoe ik op gras moet spelen, want dit is mijn tweede jaar pas dat ik erop speel.” Coach Peter Lucassen constateert dat Botic van de Zandschulp zich blijft ontwikkelen. “Hij was nog niet zo los in het begin en het duurde iets te lang voordat hij dat wel was. Hij voelt ook de verwachtingen en de spanning, want hij wil het heel graag goed doen. Gelukkig heeft hij zich er toch doorheen weten te vechten,” aldus Lucassen. “Overall speelde Botic voor zijn doen wat wisselvallig, goede fases wisselde hij af met mindere fases. In de eerste set hielp Gasquet gelukkig wat mee met die drie dubbele fouten en op het einde maakte Botic het goed af.” Voor Van de Zandschulp is het de tweede keer in zijn loopbaan dat hij voorbij de derde ronde komt op een grandslamtoernooi. Vorig jaar haalde hij de laatste acht op de US Open. “Ik sta er niet meer van te kijken dat hij zoveel wedstrijden wint. Botic gaat veel wedstrijden nu in als favoriet en dat kan hij ook uitstralen,” aldus de coach. “Iedereen ziet Botic groeien en groeien. Hij laat zien dat hij van alle spelers een van de meest constante is. Veel spelers laten best wat steekjes vallen hier en daar, maar Botic niet.” Maandag wacht mogelijk een duel met Rafael Nadal, die eind mei op Roland Garros in drie sets te sterk was voor de Nederlander. “Het is goed om te zien dat Nadal hier al wat moeilijkere potjes heeft gehad dan in Parijs. En het is goed dat Botic al tegen hem heeft gespeeld, die ervaring heeft hij in zijn rugzak,” aldus Lucassen.||https://www.parool.nl/sport/van-de-zandschulp-in-vier-sets-langs-franse-veteraan-gasquet~bae3924f/
2022-07-02||Pijnlijke uitglijder van Ajax in tweede oefenduel||De landskampioen, die zonder vrijwel alle internationals en basisspelers zaterdag het trainingskamp in De Lutte afsloot, keek na een minuut al tegen een achterstand in Oldenzaal, toen Raphael Obermair aan het eind van een goede Paderborn-aanval stond. Een paar minuten later trok Ihattaren de stand gelijk door een aanval zelf op te zetten en met een schuiver in de lange hoek af te ronden: 1-1. Het opkrabbelende toptalent was net als tegen SV Meppen dinsdag (3-0) de grote uitblinker. Ook tegen Paderborn toonde Ihattaren zijn techniek, overzicht en fijne trap. Toen Ajax halverwege de eerste helft een vrije trap kreeg bijvoorbeeld. De linkspoot meldde zich en krulde Ajax op voorsprong in de bovenhoek. In de eerste helft nog oogde Ajax defensief niet heel stabiel, maar na rust moest keeper Jay Gorter nog veel vaker in actie komen. Met zijn reflexen kon hij de gelijkmaker slechts uitstellen. Een elftal jonkies hield open huis en daar maakte de club uit de 2. Bundesliga dankbaar gebruik van. Met een paar desastreuze minuten leidde Patrickson Delgado de 2-3 en 2-4 in en in de slotminuut kwam doelman Gorter te laat, waardoor John Iredale de eindstand zelfs op 2-5 bepaalde. Schreuder, voor de camera van Ziggo Sport: “Het verschil tussen de eerste en tweede helft was veel te groot, in die zin was het teleurstellend. Maar de afgelopen week was voor mij heel leerzaam. Ik heb heel veel spelers aan het werk gezien. Dat helpt mij enorm.”||https://www.parool.nl/sport/pijnlijke-uitglijder-van-ajax-in-tweede-oefenduel~b081949a/
2022-07-02||Demonstratie op de Dam voor abortusrecht: ‘We moeten waakzaam blijven’||Een paar minuten voordat de demonstratie op de Dam begint, schrijft ­vader Joris Pals (37), voorovergebogen, met een markeerstift een hartenkreet op de buik van zijn hoogzwangere vriendin Cathrien Maas (33): ‘Pregnant by choice’. Zoals zwanger worden een eigen keus moet zijn, moet ook abortus een eigen keus blijven. Of, zoals zij op zijn buik schrijft: ‘Baas alleen in eigen buik.’ Het is de tweede demonstratie in minder dan twee maanden tijd. Aanleiding nu is het nieuws uit de Verenigde Staten, waar het federale abortusrecht is afgeschaft. Staten mogen zelf bepalen in welke mate abortus mogelijk blijft. Niet dat Pals en Maas denken dat dit recht in Nederland direct op de tocht staat, máár, zegt Maas: “We moeten ook niet denken dat het vanzelfsprekend is. Abortus staat nog steeds in het strafrecht. Ik hou er rekening mee dat dergelijke invloeden uit Amerika overwaaien. Dus moeten we ervoor blijven staan.” Ze zijn lang niet de enigen. Enkele honderden, onder wie veel jonge vrouwen, zijn naar de Dam gekomen om hun stem te laten horen. Vanaf het podium klinken teksten als: ‘Baas in eigen buik. Toen, nu en altijd.’ En, als sneer naar de prolifebeweging: ‘Demonstreren doe je niet bij een abortuskliniek, dat doe je op de Dam.’ En, aan Halsema en alle andere burgemeesters: ‘Vergroot de bufferzone rond abortusklinieken, zodat vrouwen ongestoord hun fucking zorg kunnen halen.’ Veel bezoekers dragen een tekst bij zich. Een jonge vrouw heeft ‘stop killing women’ op haar rug laten schrijven, een andere vrouw loopt met de tekst ‘mind your own uterus’ en weer een ander draagt de boodschap ‘regulate your dicks’. Volgens Faye Bovelander van actiegroep Baas in Eigen Buik is de bijeenkomst op de Dam er ook uit solidariteit. “We merkten bij veel mensen boosheid en verdriet toen officieel bekend werd dat het Hooggerechtshof in Amerika de Roe vs. Wade-uitspraak omvergeworpen heeft.” Met Roe vs. Wade werd in 1973 het recht op abortus in de VS landelijk vastgelegd. “Conservatieve lobbygroepen, die daar actief zijn en het abortusrecht willen ondermijnen, zijn er ook hier in Nederland en in Europa. Niet in dezelfde mate, maar we moeten wel waakzaam blijven.” De actievoerders op de Dam willen vooral dat in Nederland abortus als medische ingreep uit het Wetboek van Strafrecht wordt gehaald. In 1984 trad de Wet afbreking zwangerschap in werking, maar de ingreep is nooit uit het strafrecht geschrapt. “Abortus wordt nu niet gelijkgesteld aan andere medische procedures,” zegt Bovelander. “Daardoor blijft de taboesfeer rondom abortus aanwezig.” Bovendien vinden Baas in Eigen Buik en Abortus is een Recht, de organisaties die de demonstratie georganiseerd hebben, dat abortus voor iedereen toegankelijk moet zijn en voor iedereen vergoed moet worden. “Zo moeten sommige doelgroepen, zoals arbeidsmigranten of internationale studenten, nu een abortus zelf betalen.” Maas – 38,5 week zwanger – ging als 4 maanden oude baby al in de draagzak met haar ouders mee naar een demonstratie in Washington voor behoud van het abortusrecht. “Want er waren altijd al groepen die het wilden afschaffen.” Nu staat ze er weer, hoogzwanger dus. “Je zou kunnen zeggen dat ik het stokje doorgeef. Dat is mooi, maar met deze aanleiding is het vooral heel schrijnend.”||https://www.parool.nl/amsterdam/demonstratie-op-de-dam-voor-abortusrecht-we-moeten-waakzaam-blijven~b858a169/
2022-07-02||Voormalig minister en Amsterdams gemeenteraadslid Arie Pais (VVD) overleden||Pais en Schoo waren daarmee het eerste ‘ministeriële echtpaar’. Pais zelf was tussen 1977 en 1981 minister in het eerste kabinet-Van Agt. Verder was hij onder meer gemeenteraadslid in Amsterdam, Eerste Kamerlid en later vicepresident van de Europese Investeringsbank. De Amsterdammer was van Joodse afkomst en zat tijdens de oorlog ondergedoken. Na de oorlog zat hij op het Vossius Gymnasium en studeerde later economie. Ook was hij hoogleraar. In 1993 ontving hij de Akademiepenning van de Koninklijke Akademie van Wetenschappen. Enkele jaren geleden kwamen zijn memoires uit. “Hoeveel ministers hebben de moeite genomen op te schrijven wat ze hebben gedaan en waarom? Uit mijn tijd als minister twee. In Engeland of Frankrijk is het normaal. Daaruit zijn vaak interessante en leerzame conclusies te trekken, ook voor ons in Nederland,” zei hij daarover tegen Elsevier. De VVD’er was in zijn jonge jaren nog lid van de PvdA. Hij was vegetariër en stond bekend als dierenliefhebber. Tijdens de oorlog zat de Joodse Pais ondergedoken in Barneveld. Daar besloot hij al om vegetariër te worden. “In Barneveld draaiden ze de hanen telkens de nek om en dan hoorde je hoe de kippen die achterbleven machteloze geluidjes maakten. Als kind heb ik daaruit de consequenties getrokken.” Dat er onder hem voor het eerst vrouwen op hoge posities kwamen op het onderwijsdepartement, noemde hij tegen Elsevier een van de belangrijkste resultaten van zijn ministerschap. “Toen ik aantrad, was er op geen enkel ministerie een vrouw de ambtelijke baas. En op mijn departement had ook geen van de veertig directoraten een vrouw als chef. Dan kun je zeggen: is dat nu zo belangrijk? Dat vond ik wel. En ik ben blij dat onderwijs het eerste ministerie is geweest dat eindelijk dat glazen plafond doorbrak.” De in Den Haag geboren Pais is 92 jaar geworden.||https://www.parool.nl/nederland/voormalig-minister-en-amsterdams-gemeenteraadslid-arie-pais-vvd-overleden~b6cd8f414/
2022-07-02||Oud-voetbaltrainer Piet Buter erkent affaire, maar ontkent verkrachting Vera Pauw: ‘Ik ben totaal verbijsterd’||“Dit komt voor mij en mijn gezin als een donderslag bij een heldere hemel,” vertelt Buter, zelf oud-bondscoach van Nederlandse vrouwen. De 59-jarige Vera Pauw onthulde vrijdag dat ze op jonge leeftijd zou zijn verkracht door een functionaris van de voetbalbond KNVB. Ook beschuldigde ze de bond ervan in het verleden onvoldoende te hebben gehandeld op meldingen van haar over seksueel misbruik door de jaren heen. Ze zegt dat ze jarenlang is tegengewerkt door de bond. ‘Het was gepland vernederingsbeleid,’ zegt ze in een artikel in NRC. De persoon om wie het gaat, blijkt Piet Buter (73) te zijn, oud-trainer van Emmen en FC Eindhoven en voorheen technisch directeur bij FC Utrecht en Telstar. Geconfronteerd met de ernstige aantijgingen reageert hij aan de telefoon hoorbaar aangeslagen. “Als ik iemand pijn heb gedaan, dan spijt me dat enorm. Maar wat ik nu allemaal hoor... Dit kán gewoon niet waar zijn. Zo zit ik niet in elkaar. Dat weet mijn gezin, dat weten mijn vrienden en kennissen. Ik ben echt totaal verbijsterd.” Buter erkent dat hij en Pauw een affaire hebben gehad. Hij was op dat moment achttien jaar getrouwd en vader van jonge kinderen. “Ik heb er spijt van dat ik er ooit aan ben begonnen. Het was niet verstandig en ik heb er mijn vrouw verdriet mee gedaan. Na een aantal weken heb ik de affaire op eigen initiatief verbroken. Ik koos voor mijn gezin, waar ik tot op de dag van vandaag nog heel gelukkig mee ben.” Volgens Pauw vond de verkrachting plaats bij haar thuis in de Rhijnvis Feithstraat in Utrecht. Van gelijkwaardige seks was volgens Pauw geen sprake. ‘Ik dacht: wat is hier gebeurd? Dit was geen vrijen met elkaar. Dus ik zei: ‘Dit flik je me nooit meer.’ Maar dat maakte geen indruk op hem. Dat is mijn grootste fout, dat toen niet alle alarmbellen zijn afgegaan,’ zei ze tegen NRC. Buter zegt zich ‘niet alles meer te kunnen herinneren, omdat het zo ontzettend lang geleden is’. “Maar één ding weet ik honderdduizend procent zeker: helemaal niets heeft er plaatsgevonden zónder wederzijds goedvinden,” aldus Buter, die eraan toevoegt dat oude herinneringen ‘een eigen leven kunnen gaan leiden’. In de afgelopen 35 jaar kwamen Buter en Pauw elkaar nog zo’n tien keer tegen, zegt Buter. “Dat was heel koel, afstandelijk contact. Maar ik heb tijdens die momenten niet één keer een vermoeden gekregen dat er iets ernstigs gebeurd zou zijn. Ze had me hierover altijd kunnen benaderen, ik sta nog steeds open voor een goed gesprek.” De aangifte ziet Buter ‘met vertrouwen tegemoet’, zegt hij. “Ik ben bereid om mijn volledige medewerking aan elk onderzoek te verlenen. Ook dat van de KNVB, maar van hen heb ik nog niets gehoord.” Buter piekert er niet over om een tegenaangifte te doen. “Ik heb geen behoefte om via de media te gaan moddergooien. De situatie is al erg zat. Voor haar, mezelf en voor de KNVB. Niemand verdient dit. Het is gewoon heel vervelend allemaal. Pauw heeft voor het vrouwenvoetbal echt fantastisch werk geleverd. Ik heb nog altijd veel respect voor haar. Maar wat er nu de afgelopen dagen allemaal gebeurt. De gevolgen zijn echt buitengewoon naar. Ik zal me blijven verweren tot het uiterste.” Pauw zegt zelf in haar verklaring op Twitter dat ze in de afgelopen jaren meerdere keren heeft geprobeerd haar zaak op een eerlijke en juiste manier behandeld te krijgen bij de voetbalbond, maar zonder resultaat. ‘Sommige mensen willen mijn verkrachtingszaak en incidenten van seksueel misbruik liever stilhouden dan me steun bieden door dit verhaal openbaar te maken. Ik kan niet langer blijven zwijgen.’ Een vertrouwelijk rapport van een extern onderzoeksbureau, dat de KNVB op verzoek van Pauw heeft laten uitvoeren door hoogleraar Marjan Olfers, stelt dat de bond ‘onvoldoende alert’ heeft gereageerd op meldingen van Pauw over ‘seksueel misbruik’. Ook stelt het rapport dat er ‘onvoldoende waardering en niet-erkenning door de KNVB’ is van haar prestaties en haar bijdrage aan de ontwikkeling van het Nederlandse vrouwenvoetbal, schrijft Olfers, hoogleraar sport en recht. De verstandhouding tussen Pauw en de bond is al jaren ernstig verstoord. Vera Pauw was zaterdagochtend niet bereikbaar voor een reactie.||https://www.parool.nl/sport/oud-voetbaltrainer-piet-buter-erkent-affaire-maar-ontkent-verkrachting-vera-pauw-ik-ben-totaal-verbijsterd~bd2516ef/
2022-07-02||Manchester United mengt zich in strijd om Lisandro Martínez en legt fors bod neer bij Ajax||Het gaat naar verluidt om een bod van 45 miljoen euro. Ajax, dat eerder al Arsenal nul op rekest gaf, is ook in het geval van de andere Engelse grootmacht niet van plan (snel) overstag te gaan. Vrijdag stelde trainer Alfred Schreuder nog over de jacht op Martínez: “Intern is het volgens mij duidelijk dat we die categorie spelers niet kwijt willen. Een vertrek is op dit moment niet aan de orde en we gaan er ook vanuit dat we sterk zijn en dat het niet gaat gebeuren.” Daar denkt zijn voorganger anders over. Ten Hag wil zich bij United nog versterken met een linksbenige centrumverdediger. Eerder dacht de Engelse club daarvoor aan Alessandro Bastoni van Internazionale. Al snel ging er een streep door diens naam en werd die van Martínez omcirkeld. De afgegleden Engelse gigant werkt deal voor deal en zet - nu Frenkie de Jong zo goed als binnen is - vol in op een hereniging tussen Ten Hag en de Argentijnse international. Martínez maakte drie jaar geleden vanuit zijn vaderland voor zeven miljoen euro de overstap naar Ajax. Daar vormde hij de afgelopen anderhalf jaar een ijzersterk duo met Jurriën Timber, die United eerder ook op de korrel had.||https://www.parool.nl/sport/manchester-united-mengt-zich-in-strijd-om-lisandro-martinez-en-legt-fors-bod-neer-bij-ajax~b8e89104/
2022-07-02||Bouwvakker kopt ‘niet gevaarlijke’ antitankgranaat tijdens sloop||‘Een bizarre melding op een vroege dinsdagochtend,’ schrijft de politie van basisteam Boven IJ op Facebook. Een bouwvakker belde namelijk de politie dat bij het lostrekken van een plafond in een gebouw op het Mosveld een koker op zijn hoofd was gevallen. Toen hij de koker opende, bleek er een explosief in te zitten. De bouwvakker heeft daarop het explosief rustig teruggestopt in de koker en de politie gebeld. Na de komst van de politie werd de omgeving afgezet en nam een agent van het Team Explosieven Veiligheid een kijkje. Ook werd de Explosieven Opruimingsdienst (EOD) van Defensie werd voor de zekerheid gealarmeerd. Na onderzoek werd vastgesteld dat het om een antitankgranaat ging. De granaat was echter ‘niet gevaarlijk’, omdat de ontsteker miste. Wel had de bouwvakker hoofdpijn en een bult, omdat hij geen helm droeg, zo sluit de politie het bericht af.||https://www.parool.nl/amsterdam/bouwvakker-kopt-niet-gevaarlijke-antitankgranaat-tijdens-sloop~b1c76ba2/
2022-07-02||Eerste weekend van juli meteen al lange rijen op Schiphol||Volgens een ANP-verslaggever op Schiphol lijken de meeste mensen de drukte wel te accepteren. Van boze reacties bij wachtende reizigers is eigenlijk geen sprake. Wel lijken veel mensen bezorgd of ze hun vlucht zullen halen. Een blik op de vertrekborden leert dat er ook diverse annuleringen en vertragingen zijn. Vanwege personeelstekorten bij de bagage-afhandelaars en beveiliging voorzag Schiphol eerder al dat het heel lastig zou worden om de grote zomerdrukte het hoofd te bieden. Daarop werden maatregelen aangekondigd en luchtvaartmaatschappijen kregen de opdracht het aantal dagelijkse reizigers binnen de perken te houden. “Het komt voor dat er mensen buiten de vertrekhal in de rij staan. Maar het loopt wel door,” zegt een woordvoerster van Schiphol. De drukte is volgens haar vergelijkbaar met eerdere weekenden. Ze wijst erop dat het eerder gecommuniceerde maximum voor het aantal reizigers dat per dag kan vertrekken pas vanaf 7 juli speelt. Maar Schiphol probeert volgens haar op meerdere manieren om de reizigersstromen in goede banen te leiden. Zo wordt er tijdelijk kantoorpersoneel ingezet om bij te springen en speciale securitycoaches leggen mensen die in de rij staan alvast uit wat ze wel en niet uit hun tas moeten halen bij de security. Maandag dreigt een nieuw probleem. Boerenorganisaties hebben aangekondigd die dag het land plat te willen leggen, waarbij onder andere over acties bij Schiphol wordt gesproken. Schiphol adviseert reizigers maandag zo veel mogelijk met het openbaar vervoer te komen om eventuele blokkades te omzeilen. De luchthaven en de marechaussee bereiden zich voor op verschillende scenario’s, maar willen daarover niet in detail treden. Defensie staat ook klaar om Schiphol maandag te helpen. Niet alleen in Nederland kampt de reiswereld met problemen. Dit weekend is er bijvoorbeeld een staking op vliegveld Paris Charles de Gaulle Airport. Een op de vijf vluchten op de grootste luchthaven van Frankrijk gaat daardoor zaterdag niet door. Het actievoerend personeel wil een forse loonsverhoging nu het internationale vliegverkeer weer aantrekt en de inflatie flink is opgelopen.||https://www.parool.nl/amsterdam/eerste-weekend-van-juli-meteen-al-lange-rijen-op-schiphol~b9916b16/
2022-07-02||Man neergestoken na concert in Q-Factory in Oost||Rond 23.30 uur ging het mis voor de deur van de concertzaal na een concert van de Syrische producer, rapper en zanger Bu Kolthoum. Na afloop kwam het volgens een politiewoordvoerder buiten tot een confrontatie tussen twee personen. Daarbij werd het slachtoffer door een andere man neergestoken ‘op een plek waar vitale organen zitten’. Het had ‘fatale gevolgen’ kunnen hebben, maar hij heeft het ziekenhuis inmiddels verlaten. Na de steekpartij is de dader gevlucht. Van hem ontbreekt nog ieder spoor. Wel waren er volgens de politie veel getuigen bij en de verwachting is dan ook dat de dader snel gevonden zal worden.||https://www.parool.nl/amsterdam/man-neergestoken-na-concert-in-q-factory-in-oost~b17a0d7f/
2022-07-02||Fascinerende chaos van Playboi Carti op hiphopfestival Woo Hah!||Woo Hah! kent voor het eerst een samenwerking met Rolling Loud, het grootste hiphopfestival ter wereld. De sfeer zat er op het terrein van de Beekse Bergen in Hilvarenbeek meteen goed in. De eerste dag was uitverkocht. Halverwege zijn optreden zei de Vlaamse rapper Zwangere Guy (Gorik van Oudheusden, 34): “Ik ga niet te veel tussenpraatjes doen.” Dat was al duidelijk. Tot dan had hij namelijk amper iets gezegd. Vanaf zijn opkomst gaf een van de grootste rappers van de Benelux een beheerst optreden. Waar veel andere rappers hun stem mee lieten lopen over de beat, deed Zwangere Guy het op eigen kracht: de beat en zijn stem live. Zwangere Guy vertrouwde op zijn kunnen en op wat hij te vertellen had. Hierdoor kwamen zijn indrukwekkende rijmschema’s en persoonlijke teksten volledig tot zijn recht. Zoals bij het hoogtepunt: het tweeluik Waarom? en Daarom, afkomstig van zijn album Brutaal. In deze twee prachtige nummers ontleedt de rapper uit Brussel zichzelf en zijn artiestenleven. Vrijdag wist hij de aandacht als eerste lang vast te houden, door zich volledig te focussen op het rappen. Het optreden van rapper Joost droeg ook bij aan deze sfeer. Tussen de optredens van Zwangere Guy en Playboi Carti stond hij op de Snipes Stage, ter vervanging van de Amerikaanse rapper Yung Lean die last minute had afgezegd. En dat deed Klein goed. Hij kreeg het grote veld met gemak mee en haalde zelfs rapper Donnie heel even het podium op, om zijn hit Bon Gepakt te zingen, niet langer dan een minuut. De Amerikaanse rapper Playboi Carti, die in 2020 zijn laatste album Whole Lotta Red uitbracht, maakte vrijdag het meeste indruk. Hij gaf een energieke, theatrale performance. Na een half uur vertraging rende hij om 22.00 uur alsnog de lege Snipes Stage op. Heen en weer springend, schreeuwend. Helemaal alleen. Wat volgde, was drie kwartier chaos. Maar wel beheerste chaos. Op een gegeven moment verscheen er een gitarist op het podium. Playboi Carti rende naar die gitarist en hield hem vast. Er kwam nog iemand het podium oprennen. Playboi Carti trok zich los, met die andere man, en samen bewogen ze richting het linker gedeelte. Ineens rende de derde man van Playboi Carti weg, naar voren, en sprong zo met een salto het publiek in. Het riep vragen op: ging het wel goed met ze? Was er iets aan de hand? Was het geregisseerd? Fascineren deed het wel. Playboi Carti had een uur moeten spelen, maar omdat hij een halfuur te laat was, zat zijn tijd er na een halfuur eigenlijk al op. Hij was zichtbaar geïrriteerd dat hij na verschillende signalen het podium moest verlaten. Aan het einde schreeuwde hij: “Fuck it! Fuck that shit.” De lichten gingen uit en toen verdween hij. Net zo plotseling als hij gekomen was.||https://www.parool.nl/kunst-media/fascinerende-chaos-van-playboi-carti-op-hiphopfestival-woo-hah~b30fa7ff/
2022-07-02||Mo Ihattaren stortte in na overlijden van vader Mostapha: ‘Ik had nergens meer zin in’||Wie had dat gedacht? Een half jaar nadat Mohamed Ihattaren heel wat overtollige pondjes meedroeg toen hij in zijn uppie door Utrecht wandelde en over het gemis van zijn vader piekerde, slentert hij afgetraind en met een brede prodentsmile voor een haag van mobieltjes langs in Oldenzaal. ‘Sowieso,’ antwoordt hij op een puber die met zijn iPhone zwaait en om een foto vraagt. ‘Kom je morgen ook kijken?,’ vraagt Ihattaren nadat de selfie is gemaakt. Een paar uur later sjokt de blikvanger van Ajax’ trainingskamp in De Lutte in het spelershotel langs grotere lenzen, terwijl hij via de camerafunctie van zijn eigen gsm nog even zijn gebit checkt. Een half jaar nadat Ajax hem huurde (met optie tot koop) van Juventus en de oud-PSV’er er weer echt als een profvoetballer oogt, praat Ihattaren voor het eerst met de media. Over het hervonden geluk na een strikt regime dat nodig was om hem uit een heel diep dal te krijgen. “Ik heb voor mijn leeftijd veel meegemaakt. Daar heb ik alleen nooit bij stilgestaan. Dat kwam een jaar geleden pas, na mijn transfer. Ik kon het niet meer opbrengen om dagelijks te voetballen.” Ihattaren doelt uiteraard vooral op de dood van zijn vader, steun en toeverlaat Mostapha, bijna drie jaar geleden. “Dat heeft mijn leven heel erg veranderd. Nu besef ik dat het hebben van ouders het mooiste is wat er is. Mijn vader was mijn grootste fan. Elke wedstrijd was hij er als eerst. Het maakte niet uit wanneer of waar. Zijn overlijden heeft me veel pijn gedaan.” PSV kreeg hem in de anderhalf jaar na het ziekbed van Ihattaren senior moeilijk in het gareel. Een vertrek van de voorbestemde Oranje-international uit Eindhoven was onvermijdelijk. “Ik had nog nooit wat meegemaakt. Ik kwam als jonge jongen bij PSV 1. Ik was een snotneus. Dat ben ik misschien nog steeds. Op dat moment maak je dingen mee... Die verwacht je niet op 18-jarige leeftijd. Dat je opeens moet bidden voor je vader, terwijl je teamgenoten dagelijks met hun vader ziet bellen. Dat was een gemis wat later kwam.” Toen hij alleen op zijn hotelkamer in Genua lag, om precies te zijn. Daar vond Ihattaren zich terug nadat Juventus hem voor een ‘prikje’ had overgenomen van PSV (waarover hij met geen kwaad woord spreekt) en het talent direct als huurling bij Sampdoria stalde. “Ik was daar helemaal alleen. Eenzaam, ja, en dan ga je automatisch nadenken. Over mijn vader vooral. Ik kon het toen gewoon niet meer opbrengen om dagelijks op het veld te staan. Vooral mentaal niet. Dat was voor mij het moment dat ik dacht: ik wil terug naar mijn familie. Ik kies nu voor mezelf.” Terug in Nederland voelde hij naar eigen zeggen weer de warmte. “Daarom wilde ik terug naar mijn vertrouwde omgeving. Het voetbal was ik alleen even zat.” Dat was aan zijn lichaam terug te zien. Ook fysiek raakte Ihattaren ver achterop. Hij beschrijft de roes en de sleur van toen. “Ik had nergens meer zin in. Op dat moment weet je ook niet meer wat er gebeurt en gaat alles snel. Ik sliep laat. In de emotie at ik ook slecht. Dan wandelde ik in mijn eentje buiten om tot mezelf te komen. Mensen begrepen me ook een tijdlang niet. Dan zonderde ik me van iedereen af en liet ik even niks van me horen. Ik wilde mezelf de tijd geven.” Als Ihattaren in de spiegel keek, besefte hij dat een serieuze comeback steeds moeilijker werd. Tegelijkertijd was definitief stoppen nooit een optie voor hem. Die angst leefde vooral bij zijn moeder, die vijf kinderen grootbracht. Zorgenkind Mo kreeg er begin dit jaar plots ‘een grotere broer’ bij, zoals hij oud-international Gerald Vanenburg beschrijft. De ene Utrechtse dribbelkoning begon zich als persoonlijke trainer te ontfermen over de andere. “Alsof het zo moest zijn. We wandelden eerst bijna elke avond. Hij zei dat mijn val geen reden mocht zijn om te stoppen. Dan had ik gefaald, als ik er niet alles aan zou doen. Hij is nu trots, maar zegt er steeds bij: ‘We zijn er nog niet’.” Ihattaren krabbelde op dankzij een strak regime. Regime? Ja, Ajax achtte dat noodzakelijk en stond geen speelruimte toe vanaf het moment dat hij in Amsterdam neerstreek. De club wist wanneer de nieuweling sliep en stuurde begeleiders met hem mee op vakantie. En ook thuis werd Ihattaren bijgestaan. Vrienden wekten hem en reden hem naar de club. “Daar heb ik af en toe nog behoefte aan,” zegt hij eerlijk. Het kindse is hij op zijn 20ste nog niet helemaal kwijt, constateren ook ervaren teamgenoten. Zij zien een extreem voetbaltalent dat op de goede weg is, maar stellen ook dat hij ‘nog steeds veel dingen moet laten’. Ook zijn moeder hijgt hem niet voor niets continu in de nek. “Ze is blij dat ik nu op trainingskamp ben. Hoeft ze ook niet met pannen en slippers te gooien,” grapt Ihattaren er zelf over. Tijdens zijn terugval sprak hij met oud-Ajacied Hakim Ziyech. Ook is hij zijn trainers Erik ten Hag, John Heitinga, mental coach Joost Leenders en fysiektrainer Alessandro Schoenmaker dankbaar. “Ze zijn chill en liefdevol, maar ook keihard bij Ajax. Als Utrechtse jongen past dat bij mij. Ik kan alleen niet te vroeg juichen, want ik ben er nog lang niet. Maar ik ben weer heel gelukkig. Ik maak sfeer hier. Af en toe denken ze: Mo is een beetje koekoek.” De belangrijkste vraag blijft echter of Ihattaren een eventuele nieuwe terugval, die mogelijk het einde van zijn sportieve loopbaan zou inluiden, het hoofd kan bieden. “Wat me ook heeft teruggebracht, is mijn achternaam,” zegt hij dan. “Dan zou ik niet eens mezelf, maar mijn vader laten vallen. Ik wil zijn naam hoog houden. De mensen om ons heen weten hoe hij was. Het deed me pijn als ik las dat ik in het nachtleven zou zitten. Zo zijn wij helemaal niet opgevoed. Hij zou daar niet trots op zijn geweest. Zo ga je denken.” Ihattaren wil zich komend seizoen laten gelden bij Ajax, waar hij tot nu toe een handvol duels bij de beloften speelde, plus vijf minuten als invaller in het eerste elftal, in de verloren bekerfinale tegen PSV. In het heden durft hij hardop te dromen van de Champions League-hymne. “Ik weet wat ik moet doen. Vooral fit en rustig in mijn hoofd blijven. Dan komt alles goed. Ik zie een terugval niet meer zitten. Het is nu voetbal, huis, eten en familie. Iedereen is weer gelukkig. Ik wil mijn vader de komende tijd nog trotser maken, zodat hij van boven gelukkig mee kan kijken.”||https://www.parool.nl/sport/mo-ihattaren-stortte-in-na-overlijden-van-vader-mostapha-ik-had-nergens-meer-zin-in~bd5465fa/
2022-07-02||Overheid moet wachtende tbs'ers tienduizenden euro's betalen||Tbs-klinieken kampen namelijk met capaciteitsgebrek: er zijn simpelweg te weinig bedden beschikbaar. Gevolg is dat het langer duurt voordat zij met hun behandeling kunnen beginnen. Veelal blijven ze dus langer in de reguliere gevangenis. Omdat de wachttijd meerdere maanden bedraagt, moet het kabinet hen schadevergoedingen betalen, zo bevestigt het ministerie van Justitie. Na vier maanden hebben wachtende tbs-patiënten recht op ‘smartengeld’. In 2021 is ongeveer 25.000 euro uitgekeerd en in de eerste zes maanden van dit jaar zelfs al voor 32.000 euro, laat het ministerie weten. De problemen houden echter nog aan tot 2026, zo denkt minister Franc Weerwind (Rechtsbescherming), omdat dan pas voldoende plekken beschikbaar zijn. Op 2 juni wachtten er 97 patiënten op een plek, de gemiddelde wachttijd in het afgelopen jaar bedroeg 130 dagen. De ‘wachtvergoeding’ bedraagt na een half jaar 350 euro per maand per persoon, daarna loopt dat nog eens op met 125 euro extra per maand. Het kabinet heeft geprobeerd deze situatie te voorkomen: er is zelfs gekeken naar noodhuisvesting voor tbs-klinieken. De bouw zou echter minstens twee jaar op zich hebben laten wachten, nog los van het feit dat gemeenten er niet om staan te springen een plek te bieden. De tekorten zijn volgens de minister ontstaan doordat rechters vaker tbs zijn gaan opleggen, ook in zaken waarbij verdachten niet wilden meewerken aan vooronderzoek. Hierdoor ontliepen ze voorheen tbs, maar nu worden ook rapportages uit hun verleden, bijvoorbeeld van hulpverleners, betrokken bij de beoordeling of zij geestelijk iets mankeren. Tbs-advocaten en klinieken noemen dat het ‘Michael P.’-effect. P. werd veroordeeld voor de verkrachting en moord op Anne Faber, toen hij in september 2017 in een open kliniek zat. Hij had namelijk na de verkrachting van twee minderjarige meisjes tbs weten te ontlopen door niet mee te werken aan psychologisch onderzoek. Rechters leggen sindsdien vaker toch tbs op in dat soort ernstige zaken. “Hierdoor neemt de instroom in de forensische zorg toe,” aldus Weerwind. SP-Kamerlid Michiel van Nispen wijt de ‘uiterst onwenselijke situatie’ aan slecht beleid. “Er is bewust voor gekozen om niet eerder in te grijpen. Er zijn zelfs tbs-klinieken gesloten. Het is zonde van het geld en vooral ook slecht voor de mensen die moeten wachten op behandeling.”||https://www.parool.nl/nederland/overheid-moet-wachtende-tbs-ers-tienduizenden-euro-s-betalen~b2efa416/
2022-07-02||Van Rijthoven gaat tegen Djokovic ‘met brede glimlach’ de baan op||“Voor het toernooi droomde ik ervan om tegen hem te spelen. Om nu die kans te krijgen, is heel mooi en iets magisch,” zei de 25-jarige nummer 104 van de wereld. Hij deed nooit eerder mee aan een grandslamtoernooi. “Toen ik na mijn wedstrijd in de derde ronde in de kleedkamer kwam, maakte ik er al een voorstelling van hoe het zou zijn op het Centre Court of Court 1. Ik zag mezelf al met een grote glimlach de baan oplopen.” Van Rijthoven is de eerste Nederlander die tegen Djokovic aantreedt sinds Tallon Griekspoor op de US Open van vorig jaar. Griekspoor verloor met 6-2 6-3 6-2. “Met twintig grandslamtitels heeft hij mega historie geschreven. Daar wil je graag een keer tegen spelen. Alleen had ik die kans niet heel vaak, omdat ik nooit met zo’n grootheid in het schema heb gestaan,” aldus Van Rijthoven, de afgelopen jaren actief in het challengercircuit. Als Van Rijthoven Djokovic zag dan was het vooral op televisie, zo bekende hij. “Dat zijn gasten die je wat meer ziet spelen omdat ze overal de finale halen of het toernooi winnen. Het zal heel lastig worden hem te verslaan, omdat hij weinig zwakke punten heeft. Maar ik ga iedere wedstrijd in alsof ik de betere speler ben. Die mindset heb ik sinds een paar maanden, ook al is het niet altijd het geval,” aldus Van Rijthoven, die zijn verblijf in Londen nog wel wil verlengen. “Ik heb nooit zover gekeken in het schema, dus er zullen wel wat afspraken afgezegd moeten worden.” Waar Djokovic de afgelopen jaren de ene na de andere titel pakte, maakte de Nederlander moeilijke jaren door. Hij overwoog zelfs te stoppen met tennis, na onder meer een polsblessure en een golferselleboog. Dit jaar werden zijn resultaten aansprekender en zijn titel vorige maand in Rosmalen was de duidelijke bevestiging. Hij kreeg na zijn opmerkelijke reeks in Brabant een wildcard voor Wimbledon. Het duel tussen de nummer 3 van Nederland en de mondiale nummer 3 wordt zondag gespeeld. ‘Middle Sunday’ was traditiegetrouw een rustdag, maar sinds dit jaar wordt er twee weken lang dagelijks getennist.||https://www.parool.nl/sport/van-rijthoven-gaat-tegen-djokovic-met-brede-glimlach-de-baan-op~bd29a487/
2022-07-02||De ene demonstrant krijgt meer ruimte dan de andere – waar ligt de grens?||Van een giertank die leeggespoten werd op het gemeentehuis van Lochem tot boeren voor het huis van stikstofminister Christianne Van der Wal. Recente protestacties blijven niet beperkt tot het opdraven met een bordje op het Malieveld. Komende maandag worden nieuwe acties verwacht van protesterende boeren. Op sociale media gaat de oproep rond ‘het land plat te leggen’. Het demonstratierecht is gewaarborgd in de Grondwet. Burgemeester van Amsterdam Femke Halsema noemt het geregeld bijkans heilig. Maar mag ook alles? Twee experts - Berend Roorda en Ira Helsloot - geven antwoord. Iedereen heeft het recht om te demonstreren, zegt Helsloot, hoogleraar Besturen van Veiligheid aan de Radboud Universiteit in Nijmegen. Voor een demonstratie is geen vergunning of toestemming nodig, maar deze moet wel worden aangemeld bij de burgemeester. Vervolgens kunnen risico-inschattingen worden gemaakt en kan de demonstratie waar nodig beschermd en indien noodzakelijk beperkt of zelfs verboden worden. Dat laatste kan alleen bij serieuze dreiging voor de openbare orde. Die is er zeker, zegt Berend Roorda, universitair hoofddocent Demonstratierecht in Groningen. “Zo mag de burgemeester beperkingen stellen als de gezondheid in gevaar komt, het verkeer te ernstig belemmerd wordt of als er gerede kans is dat er wanordelijkheden gaan komen.” Demonstranten moeten zich houden aan de geldende regels. Daar is vaak discussie over, omdat demonstranten soms juist die regels met hun protest ter discussie willen stellen. Roorda: “Het klassieke voorbeeld is de Amerikaanse activiste Rosa Parks. Zij ging in de jaren 50 van de vorige eeuw in het gedeelte van de bus zitten waar dat niet mocht, om het racisme in de wet aan te kaarten.” In een recentere zaak speelde dit toen demonstranten van Greenpeace een boorplatform bezetten. Roorda: “De rechtbank Amsterdam constateerde dat het een strafbaar feit was, maar veroordeelde niemand vanwege het belang van de actie en het feit dat die zorgvuldig was uitgevoerd.” Het recht om te demonstreren mag niet misbruikt worden om bijvoorbeeld anderen hetzelfde recht te ontnemen. Een voorbeeld was de actie van de ‘Blokkeerfriezen’, die in 2018 een demonstratie van activisten van Kick Out Zwarte Piet verhinderden. Zes van hen werden veroordeeld. Of blokkeeracties van boeren hier onder vallen, hangt volgens Roorda af van de situatie. “Komen bedrijfsprocessen bijvoorbeeld in gevaar?” De grenzen van het demonstratierecht hebben ook een morele dimensie. Is een demonstratie voor het huis van een minister acceptabel? Helsloot snapt dat politici zich daar ferm tegen uitspreken, maar vindt dat de overheid enorm moet oppassen met grote uitspraken. “Als overheid moet je het recht op demonstratie vooropstellen en zo ver mogelijk wegblijven van morele oordelen.” Juridisch gezien niet, maar toch herkent Helsloot het beeld. “Je zag dat rond bijvoorbeeld de Black Lives Matter-demonstratie op de Dam die doorging tijdens corona, terwijl andere protesten niet mochten. Het argument is dan vaak dat er een andere risico-inschatting gemaakt is, maar dat is natuurlijk arbitrair.” Roorda constateert dat bijvoorbeeld klimaatactivisten veel vaker worden opgepakt dan protesterende boeren die de regels overtreden. “Dat komt omdat het niet eenvoudig is om op te treden, mede vanwege de tractoren die worden ingezet. Het kan snel escaleren als stevig wordt opgetreden. Klimaatactivisten werken daarnaast vrijwel altijd geweldloos mee als ze worden aangehouden.” Protesten die niet worden aangekondigd, zijn heel lastig voor de autoriteiten en de risico’s zijn groot, zegt Roorda. “Het betekent namelijk dat overheden vooraf al opschalen, zich sneller genoodzaakt voelen op te treden en daarmee situaties sneller escaleren.” Toch kunnen nu al stappen gezet worden. De burgemeester van de gemeente Haarlemmermeer heeft aangekondigd maandag geen tractoren op de A4 toe te staan. Roorda: “Daarmee zorg je dat als boeren toch met trekkers komen, ze kunnen worden aangehouden vanwege het overtreden van de door de burgemeester gestelde beperking.” Helsloot vindt dat de overheid niet te gemakkelijk over begrenzingen moet denken. “De overheid heeft alle geweldsmiddelen en macht. Ook in deze onrustige weken moeten ze dat goed beseffen.”||https://www.parool.nl/nederland/de-ene-demonstrant-krijgt-meer-ruimte-dan-de-andere-waar-ligt-de-grens~b7ad48a0/
2022-07-02||Frederique Matla stak haar nek uit voor de oranje hockeysters: ‘de cultuur moest duurzamer’||‘Matla, mag ik je shirt?’ stond er vorige week bij een Pro Leaguewedstrijd in Rotterdam op een professioneel gemaakt spandoek. De spits van het nationale team is het boegbeeld van de ploeg. Door haar imposante cijfers (98 interlands, 71 doelpunten), maar meer nog door haar persoonlijkheid. Ze hoort niet bij het groepje van drie aanvoersters, maar is duidelijk één van de leiders van het team, op het veld en daarnaast. Mede op haar initiatief ontstond na de Olympische Spelen van Tokio vorig jaar een ‘revolutie’ die leidde tot het vertrek van de bondscoach Alyson Annan en technisch directeur Jeroen Bijl. Binnen de succesvolste sportploeg van Nederland bleek sprake te zijn van onder meer een angst- en zwijgcultuur. Aan de vooravond van het WK, dat voor Nederland zaterdag in Amstelveen begint, kijkt Matla terug op de ‘hobbelige weg’ van afgelopen jaar, en haar eigen ontwikkeling. “Vooral ikzelf. Dat toernooi was het grootste leermoment uit mijn carrière. Ik was daar zo onzeker, zo afhankelijk. Ik vond het heel belangrijk wat iedereen van me vond. Ik straalde zelfvertrouwen uit, maar stiekem gebeurde er best wel veel in mij. Dat kostte veel te veel energie. Bij terugkeer in Nederland heb ik gezegd: ik wil het weer leuk hebben. Mijn mindset is veranderd, haast van de ene op de andere dag.” “Een beetje. Ik vraag me wel vaak af: hoe heb ik dat nou voor elkaar gekregen, dat al die mensen mijn naam roepen? Waarom vinden ze mij leuk, bijzonder, of interessant? Een interessante vraag, maar het antwoord heb ik niet. Vooral na Tokio merkte ik dat veel meer mensen me zijn gaan volgen. Maar ik kan gewoon lekker over straat hoor, het blijft hockey.” “Ik zag dat spandoek in Rotterdam, maar we kunnen die shirts helaas niet weggeven, we hebben er veel te weinig. Een high five is dan het minste wat ik kan doen.” “Ik kan er niet omheen. En als spits ben je uiteindelijk altijd bezig met doelpunten maken. Ik ben vanaf mijn tweede interland gaan scoren en het is nooit gestopt. Maar ik weet dat er een moment gaat komen dat het niet zo hard zal gaan. Het gekke is: soms speel ik als een krant, maar sta ik toevallig bij de tweede paal, scoor ik, en sta ik voor de camera. Dan denk ik: anderen hebben veel meer bijgedragen. En andersom, als ik goed speel maar niet scoor, dan is er meteen iets aan de hand.” “Soms was ik wel uitgeput. Maar gelukkig gaat het nooit ten koste van mijn slaap als ik dingen aan mijn kop heb. Ik werk aan een scriptie over het nut van sport bij een burn-out, of bore-out. Ik vind het zonde om niets naast het hockey te hebben.” “Meer dan de helft van de speelsters ervaarden het klimaat als negatief, bleek uit onderzoek. De prestatiecultuur moest duurzamer worden. Voor ons, maar vooral voor de volgende generaties. We wilden een gezondere balans tussen het extreem hiërarchische prestatieklimaat en veiligheid en plezier. Iedereen moet vrijwillig en met veel plezier dat oranje tenuetje aan trekken.” “Het kostte veel energie. Je moet ook bedenken wat de consequenties kunnen zijn als je je nek uitsteekt. Niet iedereen had de afgelopen jaren op dezelfde manier ervaren. Daarom was het niet altijd even makkelijk. Maar het was heel belangrijk dat dit gebeurde.” “Begrijpelijk, we waren heel succesvol. Er was zeker ook plezier. Maar we waren ook superindividualistisch, er was veel aangepast gedrag. Ik ben ervan overtuigd dat als we ons meer focussen op vrijheid, plezier en veiligheid, de prestaties alleen maar beter kunnen worden. Dat klinkt gek, maar misschien win je dan met 5-0 in plaats van 3-1.” “We hebben het niet over namen gehad. Als team hebben we wel een profielschets gemaakt. Daar is naar gekeken, voor ons gevoel.” “Zeker. Ik ben dankbaar voor de manier waarop bondscoach Jamilon Mülders en onze manager met ons zijn omgegaan in dit proces. Maar het is soms ook lastig omdat Jamilon een interim is, die over een paar weken weggaat. Harde beslissingen, nieuwe leidersgroepen: dat is meer voor na de zomer, als we met de nieuwe bondscoach een nieuw tijdperk ingaan. Maar we moeten nu zelf af en toe in de spiegel blijven kijken. Is dit zoals we het willen? Of doen we het weer zoals vroeger? Het blijft een dynamisch proces.” “Ik denk niet dat we er zo naar kijken. Een WK in eigen land, dat is super speciaal om mee te maken, voor die sfeer doen we het.”||https://www.parool.nl/sport/frederique-matla-stak-haar-nek-uit-voor-de-oranje-hockeysters-de-cultuur-moest-duurzamer~bbc8a482/
2022-07-02||Het menselijk lichaam als metafoor voor het leven: Julidans opent met ‘Larsen C’||“Het is heerlijk om weer in Amsterdam te zijn,” zegt choreograaf Christos Papadopoulos. “Ik heb hier jaren geleden de School voor Nieuwe Dansontwikkeling doorlopen en voel me nog steeds thuis in deze stad.” Papadopoulos koos voor een dansopleiding nadat hij in Griekenland theater en politieke wetenschappen had gestudeerd. Met zijn choreografendiploma op zak keerde hij terug naar Athene, waar hij onder andere meewerkte aan de openings- en sluitingsceremonie van de Olympische Spelen. Zeven jaar geleden richtte hij zijn eigen gezelschap op: Leon and Wolf Dance Company. “De eerste producties maakte ik helemaal zonder steun. Vanaf Ion (de voorstelling was ook op Julidans te zien, net als voorganger Elvedon, red.) haakte de Onassis Stichting aan, waarna diverse buitenlandse partners volgden.” Larsen C maakte Papadopoulos tijdens residenties in Frankrijk en Italië. De voorstelling ging vorig najaar in Parijs in première. De nieuwe creatie draagt de naam van een tienduizend jaar oude ijsberg, die sinds een paar jaar steeds verder uit elkaar valt. De choreografie voor zes dansers met speciaal ervoor gecomponeerde muziek van Giorgos Poulios, draait om de mens, die de keuze heeft zich in te voegen in de ritmiek van de omgeving, of ertegenin te gaan. Papadopoulos: “Als er iets in onze omgeving verandert, merken we het vaak niet op. Denk bijvoorbeeld aan het verstrijken van het licht gedurende een dag. Je neemt het niet bewust waar en ineens is het donker.” “Hetzelfde geldt voor het lichaam: daarin veranderen in de loop der tijd ook dingen, waardoor je langzaamaan anders gaat bewegen. In Larsen C wil ik dansers en publiek in een superalerte staat krijgen door telkens dingen in de muziek, het licht, decor en de choreografie te veranderen. Waar ik naar zoek is een fluïde atmosfeer en een voortdurend evoluerende gemoedstoestand.” Ritme en non-stop beweging zijn de sleutelwoorden in Papadopoulos’ werk dat abstracte formaties dansers presenteert: als een zee met onophoudelijk stromend water (in Elvedon), als een vlucht vogels of verzameling ionen (Ion), als een schuivend ijslandschap (Larsen C). Wat eraan ten grondslag ligt, is een visie op het menselijk lichaam als metafoor voor het leven. Papadopoulos start de repetities met bewegingsmateriaal dat hij in de maanden ervoor in zijn eentje in de studio heeft ontwikkeld. Zodra de dansers zich die bewegingen eigen maken, mogen ze op allerlei manieren transformeren. “Mijn methode is: veel doen, blijven herhalen, dingen vanuit het lichaam laten gebeuren. Niet zoals met acteurs, die in de studio altijd heel veel vragen stellen en over alles eerst uitgebreid willen praten. Verbeeldingskracht is voor mij belangrijk en deze keer is die gevoed door eigenschappen van een ijsberg: een klein deel zichtbaar, het grootste volume omgeven door water, standvastig rechtop, maar continu transformerend.” “Deze dansers zijn geweldig. Wat voor mij telt, is dat ze allemaal verschillend zijn. Tijdens het creatieproces komt ieders individualiteit steeds meer naar boven. Soms vraagt er weleens een als we aan de gezamenlijke patronen werken: ‘Waarom mag ik niks zelf bepalen?’ Als we dan doorgaan, ontdekken ze toch hun eigen vrijheid.” “Zelf heb ik natuurlijk altijd wel een soort verhaallijn in mijn achterhoofd: van het individu, naar de groep, naar het ‘goddelijke’ slash spirituele. Dat is mijn politieke statement: het samenwerken met autonome individuen die uiteindelijk synchroon met elkaar meebewegen.” “Synchroniciteit betekent niet: elkaars bewegingen kopiëren. Het betekent: naar elkaar kijken, elkaar aanvoelen en begrijpen. Heel alert zijn, hyperbewust, en je tegelijk laten beïnvloeden door de ander naast je. Ik vind dat westers theater vaak veel te veel focust op persoonlijk drama. Wat ik wil laten zien, is hoe je je als mens bewust kunt zijn van je omgeving. Ik ben op zoek naar manieren om soepel door de tijd en ruimte te bewegen. In connectie met alles en iedereen om je heen.” Larsen C, Christos Papadopoulos / Leon and Wolf Dance Company: 2 & 3 juli ITA – Julidans (2-16/7 op diverse locaties)||https://www.parool.nl/kunst-media/het-menselijk-lichaam-als-metafoor-voor-het-leven-julidans-opent-met-larsen-c~b1baea08/
2022-07-02||De Tour van 1919: de zwaarste ooit, door een verwoest Frankrijk||Wie won de Tour de France van 1919? Goede pubquizvraag. Tenminste, als je een kroeg vol wielerfreaks hebt. En wie die van bijvoorbeeld 1928? Voor de leek zijn die vragen niet te beantwoorden. Ik ga dat hier ook niet doen, omdat, in het geval van dat eerste jaartal, het de spanning weg zou nemen van het lezen van Sprintend door niemandsland, het non-fictieboek van de Amerikaanse journalist Adin Dobkin. Ondertitel: Uithoudingsvermogen, tragedie en de wedergeboorte van de Tour de France in 1919. Het waren andere tijden. Renners kregen monsterlijk lange etappes voor hun kiezen (er werd midden in de nacht gestart), reden over onverharde wegen, soms met hun jas nog aan, en ze moesten reparaties aan hun fiets zelf uitvoeren, op straffe van uitsluiting. (Ze mochten elkaar ook niet helpen. Een renner kreeg dertig minuten straftijd omdat hij een andere renner zijn bidon met water had gegeven.) De Ronde van 1919 – 5560 kilometer – was ook echt een ronde, langs de randen van Frankrijk. Tussen 29 juni en 27 juli werden, tegen de klok in, vijftien etappes verreden, waarvan de dertiende (Straatsburg - Metz) met 315 kilometer de kortste was, en de vijfde (Les Sables-d’Olonne - Bayonne) met 482 kilometer de langste. Deze Tour wordt wel als de zwaarste ooit bestempeld. Er deden slechts 69 deelnemers mee, wat te maken had met de Eerste Wereldoorlog. Eerdere Tourwinnaars sneuvelden, en veel renners die in de oorlog hadden gediend, waren in slechte conditie. Desondanks ging de Tour toch van start, omdat de directeur van de wedstrijd en tevens de hoofdredacteur van de organiserende sportkrant L’Auto, Henri Desgrange, ervan overtuigd was dat de koers de burgers van het door de oorlog getroffen Frankrijk weer zou samenbrengen en moed zou geven voor de toekomst. De Tour als een boodschap van hoop. Dus is Sprintend door niemandsland niet alleen een boek over een wielerwedstrijd. Dobkin schetst tijdens het beschrijven van de etappes de staat van het land en wat de Eerste Wereldoorlog heeft aangericht. In zijn verslag van de etappe naar Nice schrijft hij over het tijdens de oorlog gebruikte gifgas en heeft hij het ook nog even over de luchtmacht van het Franse leger. Als een rode draad door het boek volgt Dobkin Eugène Christophe, een al wat oudere Franse renner die in de Tour van 1912 als tweede was geëindigd en die in 1910 de vierde editie van de klassieker Milaan-San Remo won. De Fransen vestigen hun hoop op hem. Vooral als hij bij het begin van de elfde etappe, van Grenoble naar Genève, in een gele trui rijdt. Die gele trui was een noviteit. Tourdirecteur Desgrange wilde dat de klassementsleider zou opvallen te midden van alle andere renners. Bijna onnadrukkelijk vermeldt Dobkin deze toch voor de Tour de France bepalende gebeurtenis. ‘De volgende dag liep Desgrange naar Eugène toe. Hij had een bundel wollen stof in zijn handen. De stof was geel, dezelfde kleur als de pagina’s van L’Auto.’ Zal Eugène Christophe de gele trui tot op de wielerbaan van het Parc des Princes in Parijs om de schouders houden? Ik moest me inhouden om niet op internet te gaan zoeken wie de Tour de France van 1919 won. (Doe het niet!) Dobkin schreef een fraai, zeer lezenswaardig boek, waarin vijf intermezzo’s die een nog breder kader van de tijdgeest willen schetsen eigenlijk alleen maar storen. Je wilt door met de renners. Door met Eugène Christophe. Indrukwekkend zijn vooral de beschreven slotetappes, als de Tour zich door het volledig kapotgeschoten noorden van Frankrijk slingert. En Eugène over de kasseien die zijn fiets geselen. Ik moest tijdens het lezen van Sprintend door niemandsland vaak denken aan een ander boek over de Tour de France, het in 2016 verschenen De onzichtbare mijl van de Nieuw-Zeelandse schrijver David Coventry. Een fenomenale roman over een niet bij naam genoemde Nieuw-Zeelandse renner in de Tour van 1926. Ook deze Tour wordt gezien als de zwaarste ooit, Frankrijk ligt nog deels in puin, en ook in De onzichtbare mijl speelt de Eerste Wereldoorlog een grote rol. Het is het anti-boek van Sprintend door niemandsland, omdat de stijl poëtisch is, en het niet om winnen gaat, en ook niet om het weergeven van een tijdsbeeld. Beide boeken vinden elkaar wel in een centraal thema: lijden, waardoor de twee boeken ook completerend zijn. O ja. De Luxemburger Nicola Frantz won de Tour van 1928, maar dat is in De onzichtbare mijl van ondergeschikt belang.||https://www.parool.nl/sport/de-tour-van-1919-de-zwaarste-ooit-door-een-verwoest-frankrijk~bcce2b7a/
2022-07-02||De Navo is terug en wordt versterkt, zijn we nu veilig voor Rusland?||De Navo-top in Madrid mag met recht historisch worden genoemd. De regeringsleiders van de dertig lidstaten besloten deze week niet alleen dat Finland en Zweden mogen toetreden tot de militaire alliantie, ze gingen ook akkoord met de versterking van de acht bestaande gevechtsgroepen langs de Russische grens. Grootste militaire klapper is de uitbreiding van de Navo-interventiemacht van 40.000 naar 300.000 man. Deze flitsmacht kan nu al - als alle lidstaten instemmen - binnen 5 tot 30 dagen overal ter wereld worden ingezet. Het is de bedoeling dat de militairen straks nog sneller en dus met veel meer slagkracht kunnen reageren als een Navo-land wordt aangevallen. Een ander belangrijk besluit in Madrid: de uitbreiding van de Amerikaanse militaire aanwezigheid in Europa. Er komt een permanent Amerikaans hoofdkwartier in Polen. Het is voor het eerst dat zoiets gebeurt aan de oostflank van de Navo. De Verenigde Staten sturen twee nieuwe F-35-squadrons naar het Verenigd Koninkrijk. Duitsland en Italië kunnen rekenen op extra luchtafweer van de VS. Verder neemt het aantal roulerende Amerikaanse troepen toe in Litouwen en Roemenië. Met het grootschalig optuigen van de westerse militaire organisatie wordt er volgens de Russische buitenlandminister Sergej Lavrov een nieuw IJzeren Gordijn gehangen tussen het Westen en Rusland. “Het is er praktisch al,” klaagde de bewindsman tegen Russische journalisten. Hij waarschuwde het Westen ‘voorzichtig te handelen’. Volgens president Vladimir Poetin ontstaan ‘spanningen’ als de Navo zich met haar middelen in Zweden en Finland vestigt. Voor hem is de toetreding van de twee landen – ervan uitgaande dat de deal met Turkije overeind blijft – een gevoelige nederlaag, aangezien hij de controle over de Baltische Zee ermee verliest. Poetin zei op de Russische televisie dat het onvermijdelijk is dat de relatie tussen Rusland en de twee Scandinavische landen verslechtert. “Ze moeten begrijpen dat er voorheen geen dreiging bestond, maar dat nu, als militaire eenheden en infrastructuur daar worden ingezet, wij met gelijke munt moeten terugbetalen en dezelfde bedreigingen zullen creëren.” Wat dit concreet inhoudt, daarover blijft Poetiaans vaag, maar de kans is groot dat alleen al langs de ruim 1300 kilometer lange grens met Finland de nodige raketinstallaties (die ook voor kernkoppen kunnen worden gebruikt) worden neergezet. Laurien Crump, universitair hoofddocent Internationale Betrekkingen aan de Universiteit Utrecht, denkt dat de uitbreiding van de Navo niet per se het westerse veiligheidsgevoel vergroot. “Veiligheidsgevoel is en blijft perceptie, maar dat nieuwe ijzeren gordijn klopt natuurlijk wel. Het is logisch dat Finland en Zweden zich door de Russen bedreigd voelen en Navo-lid willen worden, maar hierdoor vervalt er een belangrijke bufferzone in het noorden.” “De enorm lange Fins-Russische grens zal aan beide kanten worden bewapend, de kans op incidenten neemt hierdoor toe. Stel dat per ongeluk een Fins vliegtuig het Russisch luchtruim in vliegt of andersom? Veiligheidsrisico's nemen hierdoor juist toe. Vergeet ook niet dat Zweden en Finland met hun neutrale positie regelmatig een belangrijke rol speelden in de geschiedenis bij het oplossen van conflicten, zoals de Koude Oorlog. Die rol is uitgespeeld. De wereld is na deze week meer zwart-wit geworden.” Peter Wijninga, oud-kolonel en militair deskundige van het Haags Centrum voor Strategische Studies, stelt dat het versterken van de Navo de enige manier is om de veiligheid en het veiligheidsgevoel in het Westen te vergroten. “Rusland slaat al veel langer dreigende taal uit en handelt daar ook naar. Dat hebben we in 2008 gezien in Georgië, in 2014 met de annexatie van de Krim en zeker sinds de inval van afgelopen februari in Oekraïne is het voor de Navo-lidstaten bittere noodzaak geworden om na jarenlange ontmanteling de militaire capaciteit zo snel mogelijk weer op te bouwen.’’ Wijninga benadrukt dat met name van de snelle interventiemacht een afschrikwekkende werking moet uitgaan richting ‘de vijand’. “Ik denk dat die uitbreiding van de troepenmacht zeker gaat lukken, maar lukt het ook om deze militairen uit verschillende landen zo snel mogelijk bij elkaar te krijgen? Logistiek gezien komt er heel wat bij kijken, voldoende training van de troepen is essentieel om dit te laten slagen.” De Navo moet volgens de defensiespecialist zeker aan het Rusland van Poetin laten zien dat ze bereid is om de macht in te zetten. “Alleen dan is hij onder de indruk en zal hij niet snel andere landen, denk met name aan Estland, Letland en Litouwen, durven aan te vallen.” Hoeveel de uitbreiding van de Navo-slagkracht Nederland gaat kosten en hoeveel extra militairen ons land gaat inzetten, is nog niet duidelijk. Wijninga: “Details worden nu verder uitgewerkt, maar ook Nederland zal de portemonnee moeten trekken en extra militairen moeten werven. Helaas is het nodig, het was mooier geweest als het geld aan andere dingen konden worden uitgegeven, maar ik vrees dat we alleen met een sterke Navo onze vrede kunnen handhaven.”||https://www.parool.nl/wereld/de-navo-is-terug-en-wordt-versterkt-zijn-we-nu-veilig-voor-rusland~bd697e92/
2022-07-02||A Divine Comedy van choreograaf Florentina Holzinger – Dit inferno zou Dante laten blozen||Elementen uit circus en freakshow gaan hand in hand met verwijzingen naar de kunstgeschiedenis. In dit geval levert De goddelijke komedie van Dante Alighieri het raamwerk voor een verpletterende verbeelding van hel, hemel en vagevuur. Dit inferno is heftig en scabreus genoeg om Dante te laten blozen. Bij de kassa van het theater in Kassel (Duitsland) hangt een waarschuwing: de voorstellling A Divine Comedy bevat schokkende beelden en wordt niet aangeraden voor kijkers onder de achttien. Als na de introductie door de strenge hypnotiseur Miranda van Kuilenburg het doek opengaat en het toneel vol blijkt te staan met naakte performers – zeer gevarieerd in leeftijd en lichaamsbouw – blijkt alleen al dit gegeven te schokkend voor een stuk of vijftien toeschouwers die prompt de zaal verlaten. De rest van het Duitse publiek blijkt beter voorbereid op de aaneenschakeling van provocaties die Holzinger heeft voorbereid en ondergaat het bombardement aan indrukken gretig. Bij sommige gedeelten zag ik om mij heen zelfs mensen zitten die de van verbazing opengesperde mond niet meer dicht kregen. Het is dan ook niet niks, wat Holzinger allemaal uit de kast trekt, nadat de door Annina Machaz gespeelde Dante het inferno is binnengegaan door de deur van een rokende en stomende Dixie – het welbekende mobiele toilet. Rechts voor het podium ontleedt een taxidermist een rat – een operatie die ook in close-up geprojecteerd wordt op een scherm. Die projectie moet om aandacht vechten met uitspattingen op alle hoeken van het podium. En ook daarboven: behalve danseressen wordt er een piano in de lucht gehesen. Er is een recht op het publiek afstormende hordenloop, er wordt een live-kunstwerk gecreëerd met een verfmitrailleur. De kijker komt ogen, oren en kippenvel tekort. Als de belichaming van de duivel rijdt een stuntende motorrijdster luidruchtige rondjes. Die herrie wordt overstemd door Renée Copray – voormalig danseres bij Jan Fabre – die gehuld in een zwaar leren schort een boomstronk bewerkt met een kettingzaag. Ook bij het meest spectaculaire onderdeel van de voorstelling mogen vijf vrouwen beschermende kleding dragen: terwijl ze met grote bijlen het houtblok bewerken waarop ze staan behoeden stalen schoenen hen voor bloederige ongelukken. Dat gaat minuten lang zo door, terwijl het zweet en de houtspaanders alle kanten opvliegen: een hallucinant schouwspel. In La Divina Commedia liet Dante zich rondleiden door zijn muze Beatrice. Bij Holzinger is die rol weggelegd voor Beatrice Cordua. In 1972 veroorzaakte Cordua een heus theaterschandaal als een van de eerste danseressen die naakt danste, in John Neumeiers spraakmakende versie van Le Sacre du Printemps. In A Divine Comedy is de 79-jarige, aan de ziekte van Parkinson lijdende balletlegende wederom naakt. Rondkarrend in een rolstoel belichaamt zij de broosheid van het leven. Dat de Dante van Annina Machaz’ deze Beatrice een zoet levenseinde bezorgt door haar te bevredigen met een voorrbinddildo zou de Florentijnse dichter waarschijnlijk serieus aan het blozen brengen. Holzinger weet een emotionele lading te geven aan het pornografische. Net zoals ze de kijker weet te raken met een fysieke circusact waarbij vrouwen zich tot uitputting toe van de op het achtertoneel geplaatste trappen laten rollen. Terwijl Holzinger met dit soort elementen uit ‘lagere’ cultuur een diepere laag aanboort, hebben de vele verwijzingen naar de dans- en kunstgeschiedenis juist iets plezierig gratuits en oppervlakkigs. Bij Holzinger hoef je niet bang te zijn dat ze je het bos zal insturen met een reeks gewichtigdoenerige citaten en voetnoten, waar je dan zelf maar chocola van moet maken. In een interview met Het Parool vertelde de Oostenrijkse in Amsterdam opgeleide theatermaker al eens over haar fascinatie met de aangeleerde scheiding tussen kunst en entertainment, tussen hoge cultuur en lage cultuur. “Volgens mij werkt kunst alleen als die ook onderhoudend is.” Dat motto brengt ze overtuigender dan ooit in de praktijk met A Divine Comedy. Onderhoudend is de voorstelling zonder meer. Of het nou die zenuwslopende houthakkersscène is of een cartooneske act met twee reusachtige geraamtes: er valt genoeg te griezelen en te lachen. Maar de geheel uit vrouwen bestaande cast werkt zich niet alleen maar uit de naad om de kijker te behagen. Onder aanvoering van Beatrice Cordua slepen zij het publiek mee op een reis door de duistere krochten van het menselijk bestaan. Dat die reis zo’n diepe en blijvende indruk achterlaat, dat is wat A Divine Comedy tot kunst maakt. Hele goede kunst zelfs – jaarlijstjeskunst. A Divine Comedy is te zien op Julidans, ITA 3-4/7.||https://www.parool.nl/kunst-media/a-divine-comedy-van-choreograaf-florentina-holzinger-dit-inferno-zou-dante-laten-blozen~b21d5749/
2022-07-02||Van ambacht tot kunst: Japans Lak in het Rijksmuseum toont de ontwikkeling van een eeuwenoude traditie||‘Lak geeft glans aan het bestaan,’ luidt de dertiende en laatste stelling bij het doorwrochte proefschrift Facing Modern Times: The Revival of Japanese Lacquer Art 1890-1950, waarmee Jan Dees in 2007 promoveerde aan de Universiteit Leiden. Sindsdien is de Japandeskundige blijven publiceren en Japans Lak blijven verzamelen. En nu is Dees gastcurator van de zomertentoonstelling Modern Japans Lak in het Rijksmuseum, dat hij in 2009 zijn bijzondere kimonocollectie schonk. De expositie is voor het grootste deel samengesteld uit de collectie die hij de afgelopen vier decennia samen met zijn partner René van der Star bijeen bijeen verzamelde. Japans lakwerk heeft een eeuwenoude traditie. Al meer dan duizend jaar worden gebruiksvoorwerpen in een langdurig en zeer arbeidsintensief procedé versierd met goud- en zilverpoeder op een zwarte of gouden achtergrond. De lak wordt gewonnen uit de Vernisboom (of Japanse lakboom; Toxicodendron vernicifluum). Door inkervingen komt de hars tevoorschijn, die wordt opgevangen en vele bewerkingen ondergaat. De lak wordt vervolgens laag voor laag aangebracht op een houten vorm – soms meer dan honderd flinterdunne laagjes. Na het lakken wordt het oppervlak net zo lang gepolijst tot het volmaakt egaal is. Dan worden de decoraties aangebracht, doorgaans met een van de (klassieke) decoratietechnieken: maki-e (gesprenkeld goudpoeder), chinkin (graveerwerk) of raden (parelmoerwerk). De tentoonstelling Modern Japans Lak begint aan het eind van de 19de eeuw, bij de ‘belle époque’ van de lakkunst. In Tokio opent in 1890 een kunstacademie met een eigen lakafdeling. Studenten worden daar voor het eerst als kunstenaars gezien, en niet alleen als ambachtslieden. Er ontstaat een breuk met de klassieke iconografie, de ontwerpen worden persoonlijker. Ondanks de transformatie die lakkunst ondergaat, wordt de kunstenaar in het begin van de 20ste eeuw gebrek aan vernieuwing verweten en deelname ontzegd aan de prestigieuze Salon, die de Japanse overheid in 1907 naar Frans model in het leven had geroepen. Daar werd net als in Parijs uitsluitend schilderkunst en beeldhouwwerk getoond. Het dwingt de lakkunstenaars – net als de keramisten en metaalkunstenaars – om zichzelf opnieuw uit te vinden. Dat leidt tot een nieuwe creatieve golf. De perfectie van technieken staat niet langer voorop, maar wordt in dienst gesteld van het ontwerp. De technieken en de beeldtaal worden vernieuwd. Het zorgt ervoor dat de lakkunst in 1927 alsnog tot de kunstafdeling van de salons wordt toegelaten. Op deze competitieve tentoonstellingen wedijveren lakkunstenaars met elkaar. Het leidt ertoe dat het gesprenkelde beeld minder dominant wordt, en het gebruik van goud en zilver afneemt. Rond 1930 komen nieuwe pigmenten op basis van titanium wit beschikbaar, waardoor het kleurenpalet flink wordt uitgebreid en onderwerpen natuurgetrouw kunnen worden weergegeven – een noviteit in lakkunst. Dat het om kunst gaat, wordt benadrukt door de uitgesproken opstelling in het Rijksmuseum: (bijna) elk werk – hoe klein ook – ligt in een eigen, forse vitrine. Er zijn accessoire- en sierdozen, theebusjes, schrijf- en papierdozen, wierookdoosjes, dienbladen, fruitschalen en bloemenvazen. In allerlei vormen en maten. Er staat een fraaie schrijfdoos van Kõmo Tõzan, een Salonstuk uit 1938 getiteld Aubergineplant, met een bol schildpaddeksel dat zijn vorm heeft gekregen door in lak gedrenkte hennepdoeken over een mal te laten uitharden. Ook bijzonder is de futuristische bloemenvaas van Murayama Hisashi uit 1940, Eeuwigheid, vernoemd naar het golvende patroon dat doet denken aan het yin-yangsymbool. Uiterst delicaat is het minuscule wierookdoosje Hortensia van Otomaru Kõdõ uit 1950, een bolle vorm dat lijkt te zijn belegd met vierbladige, veelkleurige bloemetjes. Maar het allerverfijndst is een langwerpige accessoiredoos uit 1938, gemaakt door Rokkaku Daijõ toen hij pas 25 jaar was. Erop staat een Japanse aalscholver, die op een rots in de branding zijn vleugels uitslaat. De rots loopt door op de zijkanten van de doos, en krijgt daardoor volume. De vogel is levensecht, en heeft onvoorstelbaar gedetailleerde vleugels. Maar het meest spectaculair is de zee. De branding accentueerde Daijõ losjes met ingelegde stukjes kwarteleierschaal. In het blauw van de zee strooide hij parelmoer, waardoor het nóg meer sprankelt. Wat voor de gehele tentoonstelling geldt, geldt voor dit meesterwerk in het bijzonder: hoe langer je kijkt, hoe meer je ziet. Als zich tenminste niet al teveel bezoekers verdringen om dezelfde vitrinekast. Modern Japans Lak: t/m 4/9 in het Rijksmuseum.||https://www.parool.nl/kunst-media/van-ambacht-tot-kunst-japans-lak-in-het-rijksmuseum-toont-de-ontwikkeling-van-een-eeuwenoude-traditie~b0ec6e69/
2022-07-02||Renze Klamer terug op tv bij RTL: ‘Ik heb Hilversum op zijn lelijkst meegemaakt’||Het blijkt typerend voor Renze Klamer: als de berg niet naar Mohammed komt, dan komt Mohammed wel naar de berg. Wanneer blijkt dat de afspraak voor dit interview op de donderdag niet lukt, combineert hij de fotoshoot en het interview gewoon met een lunch op het terras van restaurant Gertrude ter ere van de verjaardag van zijn manager. “Ik vind het heel jammer dat een dag maar vierentwintig uur heeft, het liefst maak ik voor alles wat ik leuk vind tijd; mijn werk, kinderen, sporten, sociale afspraken.” Vanaf maandag presenteert hij vijf avonden per week live zijn eigen talkshow Renze bij RTL4, vanuit De Plantagestudio’s bij Artis, waar ook de talkshows van collega’s Eva Jinek, Beau van Erven Dorens en Humberto Tan worden opgenomen. “Ik heb absoluut wat in de melk te brokkelen. Die ruimte krijg ik, maar die moet je ook een beetje nemen. Ik werk samen met het team van Humberto, Beau en Eva, dus ik zou ook heel makkelijk achterover kunnen gaan leunen en dan vult de show zich vanzelf wel, maar ik vind het leuker om ook zelf gasten en items voor te stellen en dingen uit te kunnen proberen. Met deze talkshow moet ik mijn visitekaartje afgeven. Ik hoop dat de kijkers na die vier weken kunnen zeggen: ‘Dat is Renze’.” “Mensen vinden het volgens mij vooral leuk om elkaar na te praten, zo is het ook met die talkshowmoeheid; hoeveel talkshows zijn er nou helemaal? ’s Avonds zijn er maar twee talkshows waarin mensen op hun expertise aanschuiven; de talkshow op RTL4 en Op1. Natuurlijk moet je ervoor waken dat niet overal dezelfde koppen aan tafel zitten, maar als er alleen maar onbekenden zijn uitgenodigd, kijkt er weer geen hond.” “We zitten in de laatste week voor het reces, ik hoop sowieso veel aan politiek te kunnen doen. Er is genoeg aan de hand, van stikstofproblematiek tot de woningcrisis. Natuurlijk ben je afhankelijk van wat er per dag gebeurt, maar ik wil zeker niet alleen het nieuws volgen, ik wil het ook agenderen door dingen te bespreken die mij persoonlijk bezighouden. Ik kan er nog niets over zeggen, maar ik wil iets op de kaart zetten waarvan ik denk dat we ons er allemaal heel erg druk om zouden moeten maken, waarbij veel geld in allerlei zakken verdwijnt. Bij De Vooravond deden Fidan en ik dat ook, daar konden we het tegen elkaar aanhouden, nu zit ik alleen aan tafel.” “Ik wil wel overal over meedenken, van de inhoud tot het logo, de muziek en de promo. Het programma draagt mijn naam, dan moet ik er wel helemaal achter kunnen staan, dat vind ik vrij logisch. Of ze daar al gek van me worden? Ja, dat zou heel goed kunnen.” “Ik sluit niets uit, maar ik denk niet dat ik weer ga zingen. Bij De Vooravond was het idee om met die liedjes op te vallen. Nou, dat is gelukt! Niet iedereen begreep het, maar er waren ook veel mensen die het juist heel leuk vonden.” “Nee, sterker nog, ik heb een contract voor twee jaar gekregen en hij heeft gezegd dat hij mij niet gaat afrekenen op de kijkcijfers in de maand juli. Daar spreekt vertrouwen uit en dat is heel fijn. Bij RTL heb ik direct contact met degene die ook daadwerkelijk beslist. In het ingewikkelde stelsel van de NPO zijn er heel veel beslissingslagen, en ben je als presentator niet in dienst van de club met de meeste macht, maar van de omroep.” “Ik kan het wel plat relativeren, maar het was natuurlijk flink balen om iets waar ik mijn ziel en zaligheid in had gestoken in rook te zien opgaan. Ik heb Hilversum op zijn lelijkst meegemaakt. Het is dan makkelijk om cynisch of rancuneus te worden, maar zo wil ik niet zijn. Het programma krijg ik daar sowieso niet mee terug. Achteraf is het een blessing in disguise, we hebben een jaar lang televisie gemaakt voor een miljoen kijkers, ik heb veel geleerd én veel lol gehad. En zonder De Vooravond had ik nu niet mijn eigen talkshow gehad.” “Dat soort klappen verwerk ik allang niet meer met bidden of kerkbezoek. Maar stel dat er een God is, dan put ik wel troost uit het idee dat die alles al gezien en meegemaakt heeft. Daarbij vergeleken stelt dit soort kleine misère niks voor.” “Ik spreek alleen met de kinderen nog voor het slapengaan een gebedje uit. Zo neem ik de dag met ze door en leren ze te benoemen waar ze dankbaar voor zijn; voor de macaroni die ze hebben gegeten of het leuke spelen die dag.” “De kerkgemeenschap waarin ik opgroeide was een plek waar mensen overtuigd waren van hun eigen gelijk, ik herken dat nu in de hele samenleving: iedereen is vooral heel hard aan het preken vanaf de kansel hoe goed zijzelf zijn, en hoe slecht de ander is. In die zin is de inquisitie ook weer teruggekeerd.” “Ik merk wel dat ik nu van ’s ochtends vroeg tot ’s avonds laat met de talkshow bezig ben. Er is weinig ruimte voor iets anders, behalve mijn kinderen. Over die verklaring: nu klinkt het alsof we samen op een bordes stonden om het verdrietige nieuws te delen, dat is niet het geval. We werden door een showbizzprogramma gevraagd te reageren, omdat ze ‘meerdere tips’ hadden gekregen. We hebben allebei van de relatie genoten en het is nooit leuk als iets over is, maar je moet het ook weer niet al te zwaar maken. Het was heel mooi, ik heb er een hoop van geleerd en nu gaan we allebei weer verder.” “Dat hoor ik weleens, maar ik kom niet uit een mediagezin in het Gooi, of uit een rijke familie. Ik ben wél wit, man en hetero en daardoor heb ik meer kansen gekregen. Tegelijkertijd heb ik altijd zelf het initiatief genomen en ook bepaalde kansen niét gekregen.” “Alles komt altijd snel bij mij, zeggen mijn vrienden. Ik ben nu 33 en ik ben al getrouwd geweest, vader van twee kinderen en heb een eigen talkshow. Zelf denk ik altijd: nu pas? Als het gaat om ambities is geduld niet mijn sterkste kant. Waarom zou ik ook? Ik ben weleens jaloers op de regelmaat van veel mensen in Houten, waar ik woon, maar ik vind het ook heerlijk weer om daarna weer de bruisende wereld van Amsterdam in te stappen.” “Dat vind ik heel banaal. Ik ben als Rotterdammer van Amsterdam gaan houden. Als de kinderen wat ouder zijn zou ik hier wel willen wonen. De komende weken kan ik hier in de studio van een vriendin wonen. Na de opnames fiets ik dan van Oost naar West, zo’n ritje van twintig minuten is precies genoeg om even te landen.” Renze is vanaf maandag iedere werkdag te zien op RTL 4 om 22.00 uur.||https://www.parool.nl/kunst-media/renze-klamer-terug-op-tv-bij-rtl-ik-heb-hilversum-op-zijn-lelijkst-meegemaakt~b5e8e05a/
2022-07-02||Sensation na 5 jaar terug in de Arena: ‘Het zal een schok zijn voor mensen die niet van verandering houden’||“Eigenlijk was het voor ID&T een afgesloten hoofdstuk,” zegt Milan Raven, managing director van ID&T en verantwoordelijk voor de organisatie van Sensation. “Maar nu gaan we een gigantisch voetbalstadion een intieme clubsfeer geven, ik kan niet wachten om het weer mee te maken.” Na zeventien jaar stopte het feest in 2017. “Alle dance-events in Nederland beginnen op elkaar te lijken,” zei Eric Keijer van ID&T destijds tegen Het Parool. “Ons land, dat altijd vooroploopt in de dance, is toe aan iets nieuws.” Maar zaterdag keert het feest dan toch weer terug. Dat zou al een paar jaar eerder zijn geweest, als corona niet tot twee keer toe roet in het eten gooide. “We waren al met een nieuw concept bezig voor de Arena waarmee we dezelfde doelgroep wilden aanspreken,” vertelt Raven. In 2020 had daarvoor de eerste stap gezet moeten worden onder de naam Beyond Sensation, maar door de pandemie liep het anders. “Omdat we weer mogen en uit zo’n duister dal klimmen, concentreren we ons nu gewoon op het neerzetten van een kneitergoede editie van Sensation.” Het thema voor deze editie is ‘YES’. Raven: “Het is een krachtig thema. Om te vieren dat positiviteit altijd wint, maar ook om te laten zien hoe de dansvloer altijd de plek is geweest waar je helemaal jezelf kunt zijn en alles los kunt laten.” Rondom de Johan Cruijff Arena zal het dus weer ouderwets krioelen van de in het wit geklede mensen, tot vijf jaar geleden elke zomer vaste prik. Aan die witte dresscode zit overigens een verhaal met een zwart randje. In 2000 organiseerde ID&T de eerste editie van Sensation in toen nog de Amsterdam Arena na een idee van ID&T-oprichter Duncan Stutterheim en zijn broer Miles. Het feest was nog niet meteen een groot succes en slechts een deel van de Arena kon worden gebruikt. Dat was wennen voor de feestorganisator die sinds de oprichting in 1992 weinig tegenslag had gekend. Enkele maanden later stond ID&T volledig op zijn kop: Miles, nog maar 24 jaar oud, raakte met zijn Porsche op hoge snelheid een boom, vlakbij de RAI. Hij was op slag dood. Een schok ging door het bedrijf, dat op dat moment dreef op een vaste groep vrienden die grotendeels afkomstig waren uit Landsmeer en elkaar van jongs af aan kenden. Zijn begrafenis werd er een zoals Amsterdam maar zelden gezien had. “Het eerste wat ik zei was: we gaan er een feestje van maken,” zei broer Duncan daarover in Het Parool. “Het moest vrolijk zijn, dus vooral niet zwart. Nou, wat is het tegenovergestelde? Wit. De begrafenisdag eindigde met een feest in het Krasnapolsky Hotel. Dat feest heette Celebrate Life. Dit thema hebben we meegenomen naar Sensation.” Het vervolg, in 2001, werd Sensation White: een eerbetoon aan Miles waarvoor iedereen gevraagd werd om in het wit te komen. Net als op zijn begrafenis. Het feest verkocht direct uit en werd het grote succes waar Miles op gehoopt had. In de edities die volgden bleef de witte dresscode bestaan. Het feest maakte daarna wereldwijd furore met in totaal 132 edities, in tientallen landen en op alle continenten. “Ik denk dat Sensation een van de belangrijkste redenen is dat ID&T internationaal op de kaart kwam te staan,” zegt Raven. “Daardoor zijn we wereldwijd een fenomeen geworden.” Of het feest vanaf nu weer elk jaar zal plaatsvinden, durft hij niet te zeggen. Ook zijn er voorlopig geen plannen om weer naar het buitenland te gaan. “Het is niet de makkelijkste uitdaging qua kosten. Dus dat gaan we deze zomer nog goed bekijken.” Op de eerste edities werd vooral housemuziek gedraaid, onder meer door Nederlandse dj’s als Benny Rodrigues, Michel de Hey en Dimitri – die nog steeds tot de top in Nederland behoren. Later kwam meer ruimte voor het bij het grote publiek populaire EDM, de commerciële variant van house, en het genre van sterren als Martin Garrix en David Guetta, die ook beiden meermaals op het feest te horen waren. Maar het publiek zit steeds minder op EDM te wachten, zegt Raven. En Sensation gaat met zijn tijd mee. “Dat zit ook in de kern van hoe het ooit begonnen is: minder bekende dj’s stonden opeens in een voetbalstadion en dat gebeurt nu ook weer. We hebben echt gekeken naar het muzikale landschap van dit moment en wat er veranderd is. We willen niet in het verleden blijven hangen. Dus het wordt Sensation in een nieuw jasje.” Headliners dit jaar zijn Diplo & MK, Acraze en de Nederlander Oliver Heldens, aangevuld met de eveneens Nederlandse dj’s Sunnery James & Ryan Marciano en Franky Rizardo. Vooral die laatste valt op: Rizardo is voornamelijk in de undergroundscene bekend en draaide niet eerder voor zo'n groot publiek. Dat het publiek zit te wachten op deze vernieuwde editie van Sensation, daarover heerst geen twijfel bij Raven. Bijna alle kaarten zijn al verkocht. “De jongere doelgroep spreken deze artiesten aan. Al kan ik mij voorstellen dat de oudere generatie verbaasd zal zijn door de muzikale transformatie. Het zal voor een schokeffect zorgen bij mensen die niet van verandering houden, maar de wereld verandert en wij gaan daarin mee.”||https://www.parool.nl/kunst-media/sensation-na-5-jaar-terug-in-de-arena-het-zal-een-schok-zijn-voor-mensen-die-niet-van-verandering-houden~b5ede8d1/
2022-07-02||BBC-icoon Sue Barker is net zozeer Wimbledon als aardbeien met slagroom, maar verslaat het tennistoernooi dit jaar voor het laatst||John McEnroe was het afgelopen week hartgrondig eens met collega-tennisanalist Tim Henman. ‘We stemmen tegen,’ zeiden de twee half grappend tegen hun ondervraagster Sue Barker. De drie bespraken aan de rand van de beroemdste tennisbaan ter wereld, Centre Court op Wimbledon, de kansen van de Britse hoop Emma Raducanu, maar het gesprek kwam al snel op het naderende vertrek van Barker. McEnroe: “Is dit echt je laatste? Kunnen we geen actie beginnen om je op andere gedachten te brengen? Zonder jou hebben we geen toernooi.” Barker reageerde zoals ze altijd doet wanneer de conversatie ineens iets te persoonlijk wordt: met een stralende lach en een vlugge draai van het onderwerp. Hoe dacht McEnroe eigenlijk over die andere Britse troef, Andy Murray? Dat tennisgrootheden als McEnroe zich druk maken om het vertrek van de BBC-presentatrice, die sinds 1993 het belangrijkste tennistoernooi ter wereld verslaat, is niet vreemd. Barker geldt in eigen land als de ‘Queen of Wimbledon’. Ze hoort net zo bij het toernooi als kilo’s aardbeien met slagroom, de cocktail Pimm’s en de dresscode van smetteloos wit. Sinds 2000 is Barker de belangrijkste presentator van de huisomroep van het heilige gras. Ze is in die 14 dagen van live-uitzendingen (circa 25 miljoen kijkers in totaal) niet alleen in de studio, maar analyseert de wedstrijden ook direct aan de baan én interviewt de toernooiwinnaars na de finale op een vol Centre Court. Haar journalistieke stijl is every inch British: beleefd, goed geïnformeerd en met gevoel voor humor. De keurige mantelpakken die Barker daarbij gewoonlijk draagt, kregen een eigen fanwebsite. Maar het is vooral haar bewonderende interesse die haar zo geliefd maakt. Afgelopen jaar oogstte ze lof voor haar interview met Raducanu, die in haar vierderondepartij hyperventilerend onder de druk bezweek en moest opgeven. Barker bleek moederlijk bezorgd en leidde Raducanu (toen net 18) behoedzaam langs alle uithoeken van haar teleurstelling. Ook beroemd: het gesprekje dat ze op het Centre Court voerde met Andy Murray na zijn verloren finale van 2012. Murray kwam door de tranen heen amper uit zijn woorden, Barker stelde hem liefdevol gerust. Beroemd zijn ook haar onderonsjes met de immer opgewekte tv-weervrouw Carol Kirkwood, het type dat een grijze dag vol typische Engelse drizzle kan laten klinken als een zonnige zomerdag. Bij het horen van het voorspellen van ‘dry spells in the afternoon’ moet de Britse natie thuis elke keer weer van de bank zijn geveerd. De Wimbledonverslaggeving van de BBC geldt als het summum van de mondiale tennisjournalistiek. Hoewel op het toernooi de Britse spelers onevenredig veel aandacht krijgen en steevast worden becommentarieerd alsof Fred Perry terug op aarde is, is de vakkennis achter de microfoon onmetelijk groot. Behalve McEnroe en Henman horen ook andere voormalig topspelers als Martina Navratilova, Kim Clijsters en Tracy Austin tot de staf van commentators. Tot afgelopen jaar ook op de loonlijst: drievoudig kampioen Boris Becker. Hij zit momenteel een gevangenisstraf uit van 2,5 jaar wegens faillissementsfraude. Barker kwam als 11-jarig meisje voor het eerst op Wimbledon. Na een lange busrit vanaf het platteland van Devon vergaapte ze zich aan het levende tennismuseum in Zuidoost-Londen. Barker was toen al een talentrijk jeugdspeelster, die op haar 17de haar profdebuut maakte. Ze werd een bescheiden ster in het tijdperk waarin Navratilova en Chris Evert het vrouwentennis domineerden. Haar beste prestatie leverde ze in 1976 toen ze op Roland Garros haar enige grandslamtitel greep. Twintig jaar oud was ze pas en een goudomrande loopbaan lag in het verschiet. Een jaar later leek het hoogtepunt ervan op komst: een finale op Wimbledon. Barker was in de halve finale tegen de Nederlandse Betty Stöve favoriet, maar verloor en liep zo een volledig Britse eindstrijd tegen de latere toernooiwinnares Virginia Wade mis. Barker noemde het verlies later ‘de grootste teleurstelling uit mijn loopbaan’. Barker haalde nadien nooit meer een grandslamfinale en stopte, geplaagd door blessures, in 1984 – pas 28 jaar oud – definitief met proftennis. In hetzelfde jaar maakte ze haar debuut bij de BBC. In eerste instantie als tennisverslaggever, maar later presenteerde ze ook andere sportprogramma’s, zoals de Olympische Spelen, de Grand National en de quiz Question of Sport. Maar bovenal bleef ze haar grote liefde, de tennissport, volgen. Het tennis op gras – ook al een Britse traditie – was voor haar het hoogseizoen. Dat begon ze altijd op het chique voorbereidingstoernooi van Queen’s, waarna ze via Eastbourne uitkwam in haar paarsgroene huiskamer op Wimbledon, de club waarvan Barker ook spelend lid is. Daar introduceerde ze in 1982 ook zanger Cliff Richard, met wie ze een kortstondige romance had. Barbara Slater, de directeur van BBC Sport, noemde Barker afgelopen week ‘a national treasure’. Ze voegde toe dat de omroep Barker nog graag vele jaren had behouden, maar Barkers keuze respecteert. Waarom de presentatrice stopt? Ook McEnroe verlangde live op televisie een antwoord. Barker bleef haar vrolijke zelf en wees op de tribunes. “Daar wil ik na al die jaren ook weleens rustig zitten, terwijl er anderen zo hard aan het werk zijn. Ik heb nooit de tijd gehad om de wedstrijden op de buitenbanen te bekijken. Dat ga ik doen. Ik weet zeker dat ik hier elk jaar terugkom.” De vraag is wie Barker volgend jaar opvolgt. Het is een nationale kwestie vergelijkbaar met het adieu van Mart Smeets als maître van de Tour de France. Naar goed Brits gebruik kan er op worden gewed. Voor een ingezet pond op John McEnroe of Tim Henman krijg je er drie terug als een van beiden daadwerkelijk achter de presentatiedesk kruipt. Bovenaan bij de bookmakers staat Clare Balding, die de laatste jaren al de samenvattingen van Today at Wimbledon presenteerde.||https://www.parool.nl/kunst-media/bbc-icoon-sue-barker-is-net-zozeer-wimbledon-als-aardbeien-met-slagroom-maar-verslaat-het-tennistoernooi-dit-jaar-voor-het-laatst~bc013d3b/
2022-07-02||Scholen worstelen met grenzen sinds MeToo: ‘Aanraken, bijvoorbeeld, doe je gewoon niet meer’||Neem vorige week, toen het kwik regelmatig boven de 25 graden uitkwam en leerlingen schaarser gekleed dan normaal naar school kwamen. Op meerdere scholen rees de vraag of mannelijke docenten hun vrouwelijke leerlingen kunnen aanspreken op – volgens hen – te korte kleding. “Mag ik dat als blanke, heteroseksuele vijftiger tegen een meisje zeggen?” vraagt rector Wilfred Vlakveld van het Hervormd Lyceum Zuid zich af. “Dat betekent weliswaar dat ik naar je heb zitten kijken, maar ik ben geen vieze man.” Ook bij rector Maryse Knook van de Open Schoolgemeenschap Bijlmer en haar team leidt de kledingkeuze van leerlingen soms tot ingewikkelde discussies. “We hebben er heel open gesprekken over gevoerd met elkaar. Wat kan wel, en wat kan niet? Dat werd soms heel expliciet, tot de vraag: mag je tepels zien? Zo niet, kun je dat midden in de kantine tegen een leerling zeggen? En wíé moet het zeggen?” De vragen over het al dan niet aanspreken van leerlingen op hun kledingkeuze schetsen de verwarring over alle onderwerpen die ook maar enigszins tegen MeToo aanhangen. Want sinds MeToo is het een belangrijke discussie op Amsterdamse scholen: wat is wel of niet grensoverschrijdend gedrag, en hoe gaan we ermee om? De noodzaak van het debat is er op dit moment meer dan ooit: na de onthullingen rond tv-programma The Voice of Holland ziet de onderwijsinspectie het landelijk aantal meldingen van seksueel grensoverschrijdend gedrag op scholen ‘met tientallen per week’ toenemen, zegt een woordvoerder. Hoeveel daarvan uit Amsterdam komen, is onbekend, maar er zijn veel voorbeelden van onwenselijk gedrag in en om de klas, blijkt uit gesprekken met leerlingen van verschillende scholen. Een natuurkundeleraar die een leerlinge in de les ‘schatje’ noemt. Een wiskundedocent die zegt dat je ‘bonuspunten’ krijgt als je ‘na de les langskomt’. Een docent Nederlands die, wanneer hij met een 14-jarige leerling alleen is in een lokaal, achter haar gaat staan en haar vastpakt. Een gymdocent die een ander 14-jarig meisje vraagt of ze haar vest wil dichtdoen, omdat ‘zij hem anders afleidt’. Een afdelingsleider die leerlingen met een bril ‘brilsmurf’ noemt en blonde kinderen ‘domme blondjes’. In april deden al twee oud-leerlingen van het Amsterdams Lyceum in hun schoolkrant verslag van alle opmerkingen en aanrakingen door docenten die zij en medeleerlingen als aanstootgevend hadden ervaren (‘Meneer slaat me op mijn kont’). Scholen hebben nog niet alle antwoorden. Uit een rondgang van Het Parool onder 30 van de ongeveer 80 Amsterdamse middelbare scholen (waarin alle stadsdelen en niveaus zijn vertegenwoordigd) blijkt dat elke school in meer of mindere mate grensoverschrijdend gedrag tot aandachtspunt heeft gemaakt. Sommige hebben een stappenplan voor eventuele incidenten, anderen zweren bij ‘maatwerk’. Maar veelal vertellen scholen nog zoekende te zijn in het ‘mijnenveld’ van nieuwe opvattingen over wat grensoverschrijdend is. Het lastige: die opvattingen zijn niet in beton gegoten. Dat scholen zoekende zijn, ervaart ook afdelingsleider Jessica Servaas van het Vossius Gymnasium. Ze noemt het ongemak bij onschuldig bedoelde grapjes in de klas. “Puur omdat je niet over elk woord nadenkt. In de klas moet je heel ad rem kunnen reageren, en humor helpt om te deëscaleren. Als leraar loop je altijd langs de rand van de afgrond.” Sommige scholen hebben al keuzes gemaakt vanwege de cultuur op de school. Op het Comenius College in Nieuw-West vindt fysiek contact tussen docent en leerling sowieso niet plaats, omdat het volgens directeur Freek op ’t Einde ‘in de islamitische cultuur al niet gebruikelijk is dat je zomaar iemand aanraakt’. Dat herkennen meerdere scholen in West en Nieuw-West. Martine Pijpe van De Vinse School in Centrum zegt dat haar school is ontstaan ten tijde van de MeToobeweging en daarom al heel alert is. Rectoren beamen dat leraren in de veranderende tijden geremd zijn in hun gedrag, uit angst dat dit verkeerd geïnterpreteerd wordt. “Ze lopen misschien niet op hun tenen, maar mijn docenten zijn wel meer op hun hoede,” zegt Jan van der Linden, directeur van het Casparus College in stadsgebied Weesp. “Aanraken, bijvoorbeeld, doe je gewoon niet meer. Ook als je een arm om een kind wilt slaan om te troosten.” “Sommige leerlingen maken van een mug een olifant,” vult directeur Rick Volder van het Cburg College aan. Hij raadpleegt een paar keer per jaar de camera’s op school, omdat er discussie ontstaat over een interactie tussen leraar en leerling. “Dan pak je een leerling bij de arm omdat hij even mee moet komen, en dan doet hij achteraf alsof er veel meer aan de hand is. Leerlingen komen met de wildste verhalen thuis. Voordat je het weet heb je een ouder aan je broek die beweert dat een docent aan zijn of haar kind heeft gezeten.” De grenzen zijn al moeilijk te bepalen op het gebied van persoonlijke integriteit. Nog ingewikkelder wordt het als de algemeen veranderende cultuur een rol speelt. Zo twijfelt Jan-Willem Dienske, rector van het Gerrit van der Veen College, of ‘jongens en meisjes’ zeggen nog wel kan. In algemene zin móét er beleid zijn op scholen om te voldoen aan de zorgplicht, stelt hoogleraar onderwijsrecht Pieter Huisman (Universiteit Tilburg). Hoe ze dat invullen, is aan de scholen zelf. Juist aandacht hebben voor dit grijze gebied, maakt dat ernstigere incidenten, zoals een aanranding of relatie tussen docent en leerling, voorkomen kunnen worden. Aarzelend of juist proactief, de aanpak verschilt sterk per school, blijkt uit de inventarisatie van Het Parool. De ene school heeft tot in detail vastgelegd hoe er met elkaar om dient te worden gegaan, de andere laat dat over aan de praktijk. Meer dan de helft, 54 procent, van de gesproken scholen heeft een document waarin gedragsregels opgesteld staan. Dat blijkt vooral het geval te zijn op scholen die uitsluitend vmbo-onderwijs aanbieden. Grote ramen in de lokalen, de deur die open blijft bij een-op-eengesprekken, of gewoon maar in de aula gaan zitten met een leerling: scholen nemen allerlei maatregelen om misverstanden te voorkomen. In de lessen waar fysiek contact bij komt kijken, springen de veranderende mores het meest in het oog. Op kunstschool Ivko in Zuid wordt een dansdocent erop getraind hoe hij het beste een danspas bij een leerling corrigeert. En op het Iedersland en Hogelant in Noord vangt tijdens de gymles met ringen en touwen niet langer de docent, maar een medeleerling je op. Sowieso hanteert directeur van de twee scholen, Frenk Saarloos, het ‘vierogenprincipe’: een leerling hoort nooit alleen in een lokaal te zijn met een docent. Alle scholen hebben minstens één interne vertrouwenspersoon om invulling te geven aan hun zorgplicht. Bij veel scholen zijn dat er twee, bij een enkeling zelfs zes. Iets meer dan de helft, 57 procent, van de scholen heeft ook een externe vertrouwenspersoon waar leerlingen bij zouden kunnen aankloppen. Vinden leerlingen ook de weg naar de vertrouwenspersonen? Scholen vermelden hun contactgegevens in de schoolgids; een derde van de gesproken scholen kent bovendien een schriftelijk stappenplan. Meerdere scholen zeggen aan het begin van het schooljaar en tijdens de mentorlessen aandacht te besteden aan het onderwerp. Toch zeggen sommige leerlingen tegen Het Parool dat ze geen idee hebben wie de vertrouwenspersoon is. Dat hoort Iris Schijvens van het Landelijk Aktiekomité Scholieren (Laks) vaker. “Dan herkennen ze het kamertje en bordje erboven, maar hebben ze die persoon nog nooit gezien.” Terwijl scholen het vaak wél geregeld hebben. Zij ziet daarin een kans voor scholen: laat de vertrouwenspersoon een informeel praatje maken met leerlingen, om kennis te maken. Scholen blijken, kortom, elk een eigen invulling te geven aan de zorgplicht rondom grensoverschrijdend gedrag. Is dat veilig genoeg? Moet de route bij grensoverschrijdend gedrag in een schriftelijk stappenplan worden vastgelegd? Of in gedragsregels? André Kreuze, directeur van het Landelijk Instituut Vertrouwenspersonen, noemt het ‘vreemd’ dat meldingen bij elke school anders worden behandeld. Hij stelt dat het in het uiteenlopende karakter van incidenten goed is om richtlijnen te hebben als houvast. Ook Laura Adèr van Fairspace, een organisatie die bedrijven helpt een veilige en inclusieve werkvloer te creëren, benadrukt het belang van ‘regels op papier’. “Maar het is ook een papieren werkelijkheid. In de praktijk blijkt het toch vaak maatwerk.” Plaatsvervangend rector Luc Hilkens van het St. Nicolaaslyceum vreest juist dat je onvoorziene situaties kan missen bij een té gedetailleerde beschrijving van gedragsregels. Schoolleider Jan Paul Beekman, met twee Spinozascholen in Zuid, zegt dat het uiteindelijk neerkomt op de integriteit van het personeel. “Ik vind het zó vanzelfsprekend dat je ervan uitgaat dat je docenten doen wat ze horen te doen. Dat raakt ook aan mensbeeld.” Toch moet de discussie gevoerd, ziet ook Rick Volder van Cburg College. “Ik snap waar het vandaan komt. Tegelijkertijd wil je ook een arm kunnen slaan om een leerling die verdriet heeft. Dat doe je niet zomaar meer. Ja, dan wordt het contact wel minder warm dan je zou willen.” Reageren? onderzoek@parool.nl||https://www.parool.nl/amsterdam/scholen-worstelen-met-grenzen-sinds-metoo-aanraken-bijvoorbeeld-doe-je-gewoon-niet-meer~b007c54a/
2022-07-02||Hier wordt kleding van bekende modemerken gerepareerd: ‘Dit is het nieuwe cool’||Zo’n hip gewatteerd jasje met horizontale stiksels repareren, is nog knap ingewikkeld, zegt kleermaker Bakri Zaitoun (41). Die nieuwe rits erin zetten, gaat nog wel. Dat is met al zijn ervaring als kleermaker in Syrië een fluitje van een cent. Maar daarna moeten al die stiksels aan weerskanten van de rits precies op gelijke hoogte komen. “Het zijn er wel vijftien.” Zaitoun repareert hier in De Hallen al bijna een jaar de kleding die binnenkomt uit de Benelux, Duitsland en Frankrijk. Vrijdag opende het United Repair Centre (URC) officieel. Momenteel gaat het om kledingstukken van het duurzame outdoormerk Patagonia en het Amsterdamse Scotch&Soda, maar meer kledingmerken hebben al belangstelling getoond, zegt Thami Schweichler, de initiatiefnemer van het reparatiecentrum. Dankzij het reparatiecentrum kunnen meer kledingmerken hun klanten jarenlange garantie geven, zoals Patagonia al doet. Dat is duurzaam, omdat kleding dan langer meegaat, maar ook goed voor de werkgelegenheid. URC helpt Amsterdammers met een afstand tot de arbeidsmarkt aan werk. Statushouders bijvoorbeeld, maar ook 55-plussers en jongeren die hun school niet hebben afgemaakt. De merken willen wel de garantie dat de kleding naar hun maatstaven wordt gerepareerd. Daarom krijgen de kleermakers eerst een uitvoerige training. Zaitoun, die nu 4,5 jaar in Nederland is, heeft net een nieuw koordje van elastiek ingeregen – een priegelwerk. Ook heeft hij gaten dichtgestopt en een winkelhaak weggewerkt. Voor hem niet heel moeilijk, want in Syrië maakte hij dames- en kinderkleding. “In de Arabische wereld zijn de gezinnen groot. Met veel kinderen, dus véél kinderkleding.” URC werkt nu met vijf kleermakers en dat worden er snel twaalf. “We hebben de intentie om 150 banen te creëren, waarvan tenminste 130 voor mensen met een afstand tot de arbeidsmarkt,” zegt Schweichler. In de komende vijf jaar krijgen driehonderd mensen hier een training. “Meer dan we zelf nodig hebben. Als iemand een baan krijgt bij Suitsupply is ons doel ook bereikt.” Het reparatiecentrum is een spin-off van Makers Unite, een Amsterdamse organisatie waar al zes jaar vluchtelingen worden geholpen aan een opleiding die ze klaarstoomt voor de creatieve industrie, met mode als rode draad. Het reparatiecentrum is begonnen als initiatief van Makers Unite en Patagonia, maar verschillende andere kledingmerken proberen het al uit. “Met elk merk dat meedoet komen er weer 12 banen bij.” In de kledingrekken valt meteen op dat de reparatie soms gerust zichtbaar mag blijven. Regenjassen en jacks zijn weer waterdicht gemaakt met opzetstukken die niet helemaal dezelfde kleur hebben. Niet erg, zegt Schweichler. Integendeel. “Repareren is het nieuwe cool, zoals vegetariër zijn dat tien jaar geleden was.” Bij Patagonia herkennen ze dat meteen. “Dit jaar is het aantal reparaties met 40 procent gestegen naar 13.000,” zegt de voor de Europese markt verantwoordelijke directeur Willem Swager. “Terwijl we er nog weinig reclame voor hebben gemaakt.” Dat volgt binnenkort. “Vanuit de VS weten we dat het daarna een hoge vlucht kan nemen. Voor ons is het een missie om klimaatverandering te stoppen door minder overproductie. Merken die dit niet in hun DNA hebben, voelen langzaam de druk om mee te gaan.” Maar modebedrijven willen toch vooral kleding verkopen? Ook daar kan de reparatieservice aan bijdragen, volgens Swager. “Als de reparatie goed wordt uitgevoerd, zal dat loyaliteit oproepen bij klanten. En het gaat als een lopend vuurtje langs vrienden en bekenden.” Ook Schweichler rekent erop dat de consument dit soort diensten gaat verlangen van modemerken. “Als je als merk geen concrete stappen zet richting verduurzaming, ziet de consument dat ook.” Daar komt bij dat de overheid meer eisen gaat stellen aan kledingfabrikanten. Via de ‘uitgebreide producentenverantwoordelijkheid’ moeten ze meebetalen aan de verwerking van kledingafval en reparatiediensten kunnen een ontheffing opleveren, verwacht Schweichler. “Daarmee wordt het voor merken heel interessant. Ze doen het goed en het scheelt nog geld ook.” Over vijf jaar wil hij met het reparatiecentrum 1 miljoen kilo kleding repareren, 300.000 kledingstukken. Daarom kijkt Schweichler nu al uit naar een grotere locatie. “In Amsterdam hopelijk.” Met dit soort aantallen kledingstukken wordt nog altijd slechts een half procent van het Nederlandse kledingafval gerepareerd. “Er zijn nog heel veel reparatiecentra nodig.”||https://www.parool.nl/amsterdam/hier-wordt-kleding-van-bekende-modemerken-gerepareerd-dit-is-het-nieuwe-cool~bcbeafbe/
2022-07-02||Joris Bijdendijk helpt in de keuken: hoe kun je het beste buiten eten?||Een goede zomer vraagt om lekker buiten eten. Van Simone kreeg ik de vraag ingezonden of ik daar eens over kon schrijven. Buiten eten kan in een drukke stad natuurlijk op straat. Denk aan dat muurtje bij de Febo, een haring uit het vuistje, een broodje pom, Surinaamse bloedworst of een lemper bij de toko. In al deze gevallen noemen we het snacken. Maar gaan we op pad met een mandje of tas met wat eenvoudige, maar lekkere dingen en eten we gezellig op een kleedje in de buitenlucht, dan spreken we van een picknick. Dat woord is te herleiden naar het Franse pique-nique. Pique komt van het werkwoord piquer, dat in dit geval pikken betekent. Piquer, dat is wat kippen doen, ze pikken hapjes van de grond. En niquer kun je op verschillende manieren vertalen – mensen die goed Frans spreken, zullen nu ondeugend grinniken. In dit geval lezen we het niet als werkwoord, maar als zelfstandig naamwoord en slaat het op kleine hapjes. Letterlijk zou nique zelfs vertaald kunnen worden als ‘kleine dingen zonder waarde’. Een beetje een vreemde beschrijving voor eenvoudig eten. In elk geval hebben we sinds de 18de eeuw een naam voor een gewoonte die we naar het schijnt al sinds de middeleeuwen hebben: picknicken. Een eeuw later werd dit door impressionisten zelfs romantisch genoeg bevonden om het veelvuldig vast te leggen op doek. Denk aan Le déjeuner sur l’herbe van Manet. Dat schilderij hangt prachtig in Musée d’Orsay in Parijs. Daar was ik toevallig laatst voor opnames van de televisieserie De kok en de directeur, die vanaf volgende week te zien is – maar daarover volgende week meer. Voor nu zou ik zeggen: vul je mandje met goede tomaten, brood, charcuterie en kaas, kook wat eieren en maak een fruitsalade. Champagne uit kartonnen bekers op een kleedje en you’re good to go. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-kun-je-het-beste-buiten-eten~bafa1269/
2022-07-02||Een jaar na de dood van Peter R. de Vries: kunnen we nog loskomen van de narcoterreur?||Sommige gebeurtenissen staan in het collectieve geheugen gegrift. Die momenten waarop de tijd even stil leek te staan, en waarvan iedereen zich herinnert waar hij was toen het nieuws kwam. De moord op Pim Fortuyn. Die op Theo van Gogh. Op 6 juli 2021 kwam daar een gebeurtenis bij. Peter R. de Vries werd neergeschoten in de Lange Leidsedwarsstraat. Anderhalve week later overleed hij, zonder nog bij kennis te zijn geweest. De schutters werden drie kwartier later opgepakt. Nu, een jaar later, is hun strafzaak bijna afgerond. Op 14 juli maakt de rechtbank bekend welke straffen de vermoede schutter Delano G. (22) en helper Kamil E. (36) krijgen. Het Openbaar Ministerie eiste tegen beiden levenslang. Naar de opdrachtgever(s) en andere betrokkenen bij de moord loopt nog volop onderzoek. Desalniettemin bestaat weinig twijfel over het motief. Tijdens het formuleren van de strafeisen tegen de twee veronderstelde uitvoerders stelden de officieren van justitie dat het er ‘alle schijn’ van heeft dat Peter R. de Vries zijn rol als vertrouwenspersoon van kroongetuige Nabil B. met de dood moest bekopen. Nabil B. had de vermoede criminele organisatie van Ridouan Taghi vol in het licht gezet, waarna ook voor de hoofdverdachten in hun grote liquidatiezaak Marengo deze week levenslang is gevorderd. De aanklagers van Delano G. en Kamil E. vervolgden hun requisitoir: “Tegen deze achtergrond is er in het kader van ieders veiligheid voor gekozen om alle betrokkenen niet met naam en toenaam in het dossier op te nemen.” Deze zin illustreert de nieuwe werkelijkheid die zijn intrede heeft gedaan, óók in de rechtszaal. Een compleet strafdossier is geanonimiseerd. Dat is ongekend – en uiteraard omstreden. Om hun veiligheid te waarborgen, heeft justitie zelfs de namen weggelaten van deskundigen die sporen onderzochten, van onderzoeksrechters en van getuigen wier verklaringen hooguit een marginale rol kunnen spelen in enigerlei bewijsconstructie. Tegen de moordenaar van broer Reduan van de kroongetuige (Amsterdam-Noord, 29 maart 2018) werd nog een regulier strafproces gevoerd. Dat was al anders na de moordaanslag op diens advocaat Derk Wiersum (Amsterdam-Buitenveldert, 18 september 2019). Diezelfde dag werden advocaten, rechters en officieren van justitie die bij het Marengoproces betrokken zijn, in veiligheid gebracht. Toch was in het strafproces tegen Wiersums moordenaars nog geen sprake van verregaande anonimiteit. Die noodsprong vond het Openbaar Ministerie na de moord op Peter R. de Vries dus wél noodzakelijk. Een vergelijkbare status quo geldt voor de media. Na de moord op De Vries kon het programma RTL Boulevard, waar hij ook die betreurde dag was aangeschoven als vaste deskundige, tot twee keer toe niet doorgaan wegens ‘ernstige dreiging’. Volgens NRC Handelsblad vreesde de politie een aanslag met een raketwerper. De studio verkaste van het Leidseplein naar een zwaarbewaakt gebouw op het Mediapark in Hilversum, waar de opnames tot op de dag van vandaag plaatsvinden. Journalist John van den Heuvel van De Telegraaf, wordt sinds eind 2017 zwaar beveiligd. Inmiddels geldt dat ook voor zijn naaste collega Mick van Wely. Het past allemaal in de beklemmende tendens van verharding van de onderwereld. Een in 2012 begonnen trend van alsmaar escalerend geweld door groepen die honderden miljoenen vergaren met de internationale cocaïnehandel, waarin Nederland een draaipunt is. De lijst met dieptepunten is inmiddels lang. Liquidaties waarbij door blunders onschuldigen zijn doodgeschoten. Een moeder die in Amstelveen voor de ogen van haar kinderen werd geliquideerd. Een afgehakt hoofd voor een shishalounge in Amsterdam-Zuid. Een schietpartij in een buurthuis op de Oostelijke Eilanden waarbij een 17-jarige stagiair werd doodgeschoten. Een schietpartij waarbij met een automatisch wapen niet alleen het verkeerde slachtoffer werd doodgeschoten, maar kogels ook door een passerende tram vlogen. Nadat de initiële schok over zo’n incident is weggeëbd, gaat Nederland steeds weer over tot de orde van de dag. De metafoor die zich opdringt is die van de kikker die stilletjes blijft liggen in een pan met water dat alsmaar heter wordt. In kranten en tijdschriften verschijnen talloze artikelen over de verharding én het steeds jonger worden van daders – over het onderwerp worden al sinds 2014 boeken gepubliceerd – maar het duurt tot de moord op Derk Wiersum in de nazomer van 2019 tot Den Haag de urgentie inziet. “Dit is een aanslag op de rechtsstaat,” sprak toenmalig minister Ferd Grapperhaus van Justitie en Veiligheid op gedragen toon, met vochtige ogen. Die woorden weerklonken onlangs in de Amsterdamse rechtbank. Tijdens het requisitoir in de moordzaak over Peter R. de Vries stelde het OM dat ‘opnieuw sprake is van een heel zware, welbewuste aanslag op onze rechtsstaat en op diegenen die daarin dag in, dag uit hun rol vervullen’. Waar men bijvoorbeeld na de moord op Theo van Gogh in 2004 direct uitging van terrorisme, gebeurde dat niet na de moorden op Derk Wiersum en Peter R. de Vries. Om ondoorgrondelijke redenen is de Nederlandse overheid huiverig te erkennen dat in Nederland sprake is van narcoterreur. Maar het is onmiskenbaar zo. Nederland is geen narcostaat, nog, want daarin hebben de criminelen ook de politieke en bestuurlijke macht, maar we zijn wel in de greep van narcoterreur. Met dat benoemen van de problemen heeft men in het buitenland minder moeite. In oktober verscheen een artikel in het gezaghebbende Duitse tijdschrift Der Spiegel, op de cover staat Frau Antje, de kaasvrouw in klederdracht waarmee in de vorige eeuw in Duitsland reclame werd gemaakt voor Nederlandse zuivelproducten. In haar rechterhand houdt ze een rokende AK-47, en in haar linker een uitgeholde kaas, gevuld met zakken cocaïne: ‘Kaas, Coke en Killers, hoe Nederland door lakse drugs politiek verwerd tot maffiaparadijs’. Het artikel, geschreven naar aanleiding van de moord op Peter R. de Vries, miste internationaal zijn uitwerking niet. Ook in andere lijvige buitenlandse publicaties werd Nederland neergezet als narcostaat aan de Noordzee. De aandacht gaat vooral uit naar het extreme geweld en de enorme hoeveelheden gesmokkelde cocaïne. In de buitenlandse pers bleven twee elementen onderbelicht. Ten eerste, dat het overgrote deel van al die cocaïne bedoeld is voor de internationale markt. Ten tweede, dat de Nederlandse opsporingsdiensten de afgelopen jaren grote successen boekten in de bestrijding van de georganiseerde misdaad. Naar aanleiding van de moorden in de onderwereld begon de Nederlandse politie zich te richten op de versleutelde berichten die criminelen elkaar stuurden via PGP-telefoons – zoals uit onderzoeken naar liquidaties steeds bleek. Dat wierp zijn vruchten af. Nadat uit de miljoenen berichten uit de neergehaalde servers van Ennetcom en PGP Safe bergen doorslaggevend bewijs in moordzaken waren gefilterd, stonden Nederlandse techneuten aan de basis van het kraken van EncroChat en, het klapstuk, Sky ECC. Inmiddels zijn meer dan een miljard(!) berichten ontsleuteld. De strafzaken die daaruit voortvloeien, overspoelen inmiddels rechtbanken door heel Nederland. De berichten hielpen daarnaast met het ontmantelen van de organisatie van Ridouan Taghi, die door de opsporingsdiensten aan al het hiervoor beschreven geweld tegen de bovenwereld wordt gelinkt (al ontbreekt vaak nog hard bewijs). Na de moord op Peter R. de Vries realiseerde men zich bij justitie en de recherche dat de vermoede criminele organisatie van Taghi met diens aanhouding eind 2019 misschien wel onthoofd was, maar zeker niet onthand. Sleutelfiguren leken gewoon door te gaan met het organiseren van drugstransporten en nieuw ernstig geweld. Daarop werd het project Aanpak Criminele Machtsstructuren opgezet. Het doel: iedereen die een noemenswaardige rol speelt of speelde in de organisatie van Ridouan Taghi van het schaakbord halen. Inmiddels zijn over de hele wereld criminele contacten van Taghi opgepakt, veelal op basis van onderschepte communicatie uit Sky ECC. De ontsleutelde berichten leveren nóg iets anders op: inzicht in de omvang van de Nederlandse cocaïnehandel. Groepen die altijd onder de radar wisten te blijven, vooral doordat ze geweld meden, kwamen ineens vol in beeld. Zo kon een analyse gemaakt worden van vergelijkbare groepen zoals die rondom Taghi. Bij de overheid gaat men nu uit van 5 tot 7 groeperingen die een Nederlandse oorsprong hebben en, in elk geval op het gebied van drugshandel, te vergelijken zijn met Taghi’s vermoede bende. Dat er veel criminelen worden opgepakt, betekent ook dat er veel vast komen te zitten. Onlangs reisde Dilan Yesilgöz, de nieuwe minister van Justitie en Veiligheid, naar Italië om daar te zien hoe dat land omgaat met gedetineerde maffiosi. Voorganger Sander Dekker was ook al op Romereis gegaan, naar de roemruchte Rebibbia-gevangenis. Voorafgaand aan haar trip gaf Yesilgöz een interview aan De Telegraaf. Daarin noemde ze de moorden op Derk Wiersum en Peter R. de Vries nu wél ‘pure terreur’. Als oplossing in de strijd tegen drugscriminelen stelde ze: “We moeten criminele netwerken verstoren zodat het niet meer loont naar Nederland te komen, door meer geld af te pakken en criminele verdienmodellen te doorbreken.” Ook wees ze, zoals gebruikelijk, naar de gebruikers van drugs. “Vraag houdt aanbod in stand.” In Utrecht is inmiddels het meerjarenplan Straatwaarde(n) opgezet om jongeren te helpen de verlokkingen van de cocaïnehandel te weerstaan. Daartoe wil de stad ‘banen met status’ aanbieden, zoals een opleiding tot barista, filmmaker of professioneel duiker. Overigens schrijft de gemeente in het plan ‘niet de illusie’ te hebben de bloeiende drugshandel een halt toe te roepen. Het is een meersporenbeleid van pakkans vergroten, alternatieven bieden, mensen wijzen op hun eigen verantwoordelijkheid en zwaardere straffen vragen in de hoop dat daarvan een signaal uitgaat. Het vergt een lange adem. Vooralsnog staat de prijs van een kilo cocaïne op 22 duizend euro. Dat is historisch laag. Waar de boodschappen in de supermarkt onderhevig zijn aan inflatie, doet ‘kabouterpost’ (een envelopje met een gram cocaïne) op straat nog altijd gewoon 50 euro. Het is zéér de vraag of de veelal zwakbegaafde uitvoerders überhaupt nadenken over het gegeven dat tegenwoordig levenslang wordt geëist voor een enkelvoudige moord als die de kenmerken van terreur draagt. Ruim vijf maanden na de moord op Peter R. de Vries werd in Amstelveen de bekende 56-jarige crimineel Itzhak Meiri geliquideerd. De vermoede schutter werd snel opgepakt. Hij was 16 jaar.||https://www.parool.nl/amsterdam/een-jaar-na-de-dood-van-peter-r-de-vries-kunnen-we-nog-loskomen-van-de-narcoterreur~b3b5d267/
2022-07-02||Nicolette van Dam over haar plek in Amsterdam: ‘Het is hier bijna een soort Parijs’||Op het terras van Brasserie Van Dam, in de Cornelis Schuytstraat, wijst Nicolette Van Dam ze aan. “De twee die daar zitten komen hier elke dag.” En aan het tafeltje ernaast: “De vrouwen met die zonnebrillen op: ken ik sinds ik een kind was.” De volgende tafel: “Die mannen drinken hier iedere ochtend koffie.” Wat ze ermee wil zeggen: in deze buurt is veel veranderd sinds haar kindertijd, maar genoeg is ook hetzelfde gebleven. Binnen aan een tafel zit haar vader, René van Dam, met haar dochter Kiki. “Dit is de volgende generatie,” kondigt hij aan. René van Dam begon in de slagerij die zestig jaar geleden weer door zíjn vader werd opgericht en inmiddels is verkocht. Tegenwoordig heet het Slagerij De Schuyt, even verderop in de Cornelis Schuytstraat, op het pleintje van de kruising met de Johannes Verhulststraat. Vanuit die zaak had René van Dam zijn oog laten vallen op het dubbele pand waar nu de brasserie in zit. In die tijd was dit een straat met verschillende levensmiddelenwinkels, waaronder twee groenteboeren en twee slagers. Nicolette van Dam: “Toen hoefde je nog geen groentejuwelier te zijn om hier de huur te kunnen betalen.” In dit dubbele pand zat slagerij Zwemmer, de toenmalige concurrent van Van Dam. Uiteindelijk kon René van Dam het vrijgekomen pand kopen in 1997. “Mijn vader praatte altijd over dit pand. Hier wilde hij heen. De slagerij van mijn opa was ambachtelijk, met een eigen worstmakerij. Het vlees werd toen in de zaak uitgebeend, dat gebeurt nu meestal buiten de deur. Met mijn vader ging ik naar Abcoude om een koe te kopen. Ik zag hoe hij ging voelen: goeie kont.” Deze week verschijnt Amsterdam heeft alles, het boek dat Nicolette van Dam maakte met haar man, Bas Smit. Daarover zo meer. Eerst een opsomming van een deel van haar activiteiten, vaak in combinatie met Smit: “Even goed denken. De Amsterdamse Zomer, dat is een serie concerten in het Olympisch stadion. Dus we doen evenementen. Dan heb ik een kledinglijn en sinds kort onze eigen rosé, ChouChou. Van het vorige boek van Bas en mij, Nederland heeft Alles, werden er meer dan 100.000 verkocht. Aan het boek over Amsterdam wordt een boottour gekoppeld. “Los van elkaar zijn al die dingen eigenlijk een fulltime baan. Deze zaak is dat ook. Maar we doen het allemaal naast elkaar, soms weet ik zelf ook niet hoe. O ja, en ik presenteer en acteer nog altijd, maar niet meer zo frequent als vroeger. Ik weet nog dat ik ergens in het land een tv-programma presenteerde toen ik hoogzwanger was. Ik dacht: het gaat me toch niet gebeuren dat de weeën komen als ik onderweg ben en dan staat er geen Amsterdam in het paspoort van mijn kind?” Als kind woonde Nicolette van Dam in Buitenveldert, ze zat op het Keizer Karel College in Amstelveen. “Mijn moeder was thuis als mijn broer en ik uit school kwamen, mijn vader was altijd aan het werk. De slagerij bouwde hij uit naar een traiteur en cateringbedrijf. Echt een pionier. Wij gingen bagels met pastrami verkopen toen niemand dat nog kende. De klanten vroegen: wat is een báággel? En káápertjes?” “Als kind kwam ik met mijn oma bij een nostalgische sigarenzaak een paar deuren verder, van zo’n oud mannetje. Je kon achter in de zaak zijn woonkamer in kijken. Een ouderwetse drogist zat er ook nog. De huren gingen omhoog en er kwamen andere winkels voor in de plaats. Met de huizen gebeurde hetzelfde.” “Ik weet niet of het hier meer is veranderd dan de rest van de stad. Je hebt hier in de buurt al die statige huizen, het ligt aan het Vondelpark. Deze wijk was altijd al iets bijzonders, alleen zijn de prijzen omhooggegaan. Ik begrijp wel hoe dat meestal gaat. Mensen wonen in een appartement en krijgen van een makelaar een bedrag geboden waarmee ze in ’t Gooi een huis met een tuin kunnen kopen. Dan moet je heel sterk in je schoenen staan om nee te zeggen.” “Het is bijna een soort Parijs. Mondain, wat meer gepolijst dan bijvoorbeeld De Pijp. De bloemen op straat, de terrassen. Je kunt hier zitten en mensen kijken. Hoe ze gekleed zijn, wat voor spullen ze net hebben gekocht.” “In de komende jaren gaat de Dam heel groot worden, met de exclusieve merken die daar een zaak openen. Dat is meer voor toeristen uit het buitenland. Hier kun je de locals zien. Net zoals wanneer je op vakantie naar New York gaat, dan wil je ook tussen de mensen zitten die daar wonen.” “Ik denk het niet. Hier komen families van generatie op generatie. Iedereen stapt binnen, daar doen we ons best voor. Je kan op naaldhakken komen voor een pornstar martini, maar we hebben ook mensen uit de bouw die na het werk een hamburger eten. En ze komen uit Brabant of Groningen, het hoort bij een dagje Amsterdam. Ze willen het beleven. Mij kunnen ze kennen van tv, Bas en ik zijn allebei heel actief op sociale media. Het is gek om over je eigen zaak te zeggen, maar mensen denken ook: wie zal er verder zitten? Johan Cruijff zat vroeger gewoon op het terras.” “Mijn broer had de Hogere Hotelschool gedaan, voor hem was het een natuurlijke overgang. Ik acteerde en presenteerde, maar horeca zat er ook altijd in bij mij. Mijn ex-vriend kwam uit een familie die verschillende restaurants had in de stad: d’Antica en Cinema Paradiso. Daar heb ik het echt geleerd. Het kwam voor dat ik overdag hier werkte in de bediening en daar ’s avonds verder ging. Ook als ze me nu nog bellen uit de brasserie: we komen handen tekort, kun je bijspringen in de bediening – dan vind ik dat heerlijk.” “Mijn vader was 55 en hij wilde altijd het beste uit zijn bedrijven halen. Hij wilde de kant van de traiteur verder uitbreiden, we deden premières in Tuschinski en werkten voor het koninklijk huis. Het is nu bijna tien jaar geleden dat mijn broer en ik de brasserie overnamen en onze vader is nog steeds betrokken. Hij ziet alles. Hij komt binnen en zegt meteen: let op die lampen, en de indeling van die tafels kan beter.” “Bas en ik gebruiken Instagram onder andere voor onze bedrijven, zo kun je het zien. Daar begint bijna alles wat we doen. Nederland heeft alles was een boek over de mooie plekjes die in ons land te vinden zijn. Daarna kregen we zoveel vragen over Amsterdam. Waar moeten we heen, in welk hotel moeten we slapen?” “We werden een soort reisbureau. Toen hebben we er een boek van gemaakt, ingedeeld per wijk. De stad heeft alles en is voor iedereen. Het hoeft niet duur te zijn. Je hebt parken, markten, architectuur.” “IJburg zit bij De Eilanden. Op het KNSM-eiland kwam ik al, maar ken je de Czaar Peterstraat? Zo leuk, dat had ik vroeger nooit gedacht. De mensen die daar al woonden, hebben veel zien veranderen.” “Zuidoost is samengevoegd met Zuid. Je kunt binnendoor van Zuid naar Zuidoost fietsen, heb je dat weleens gedaan? Noord heeft wel een eigen hoofdstuk. Daar is het geweldig geworden. De restaurants en winkeltjes. Het doet me denken aan het Meatpacking District in New York, ook zo’n buurt die is opgeknapt.” “Ja, ik snap dat het ingewikkeld is. In deze buurt, rond de Cornelis Schuyt, is het ook zo gegaan. De mensen die er woonden, konden het niet meer betalen en verhuisden.” “Ik durf niet te zeggen of die situaties goed te vergelijken zijn. Dit is wat er gebeurt in een grote stad, of we het leuk vinden of niet. Ik kijk liever naar wat wél goed gaat en naar wat voor moois Amsterdam te bieden heeft. Daar gaat ons boek over.”||https://www.parool.nl/amsterdam/nicolette-van-dam-over-haar-plek-in-amsterdam-het-is-hier-bijna-een-soort-parijs~b6e27fa4/
2022-07-02||Het higgsdeeltje, 10 jaar later: ‘We missen nog heel veel in de puzzel’||Precies tien jaar na een van de grootste wetenschappelijke ontdekkingen van de afgelopen eeuw, de vondst van het higgsdeeltje, ligt er een boek in de winkel van twee mannen die betrokken waren bij de jacht op en de vondst van deze wetenschappelijke briljant. De een (Martijn van Calmthout) als wetenschapsjournalist bij de Volkskrant, de ander (Stan Bentvelsen) als een van de wetenschappers die het goddeeltje tevoorschijn toverden. Het eiland dat Higgs heet is een speels en lichtvoetig boek over de aanloop en de ontdekking van het magische deeltje en wat er daarna nog te ontdekken valt aan de allerkleinste deeltjes in het universum. Een reis door het oneindig kleine. Al in 1964 voorspelde de Brit Peter Higgs (nu 93) dat er een deeltje moet zijn dat alle materie in het universum massa geeft. Na een queeste van bijna vijftig jaar was het op 4 juli 2012 eindelijk zover. Het deeltje kwam tevoorschijn met behulp van de zogenoemde Large Hadron Collider, de ondergrondse deeltjesversneller van Cern, het internationaal instituut in Genève waar onderzoek wordt gedaan naar de kleinste deeltjes in het heelal. Bentvelsen: “Ik maakte deel uit van de Atlasgroep op Cern en wist sinds eind juni dat we het higgsdeeltje hadden ontdekt. Maar dat moest nog wel worden bekendgemaakt. Op 3 juli was ik nog op Sicilië om Peter Higgs te interviewen voor een documentaire over een heel ander onderwerp. Ik hield mijn kaken op elkaar, mocht nog niks vertellen over onze ontdekking. Op een gegeven moment kreeg Higgs een telefoontje vanuit Cern, of hij langs wilde komen. Maar Higgs, toen 83, was moe en wilde terug naar Schotland. Toen zei ik: ‘Ik zou maar gaan als ik jou was.’ Hij is naar Cern vertrokken en ik naar Amsterdam om hier in de ochtend van 4 juli de aankondiging te zien: een bijzonder emotioneel moment.” Van Calmthout: “Ik zat op het Science Park in de zaal te wachten op een presentatie vanuit Cern. Iedereen voelde wel aan dat het heel serieus was. Ik had eerder geprobeerd wetenschappers hun mond voorbij te laten praten, maar dat was niet gelukt.” Bentvelsen: “De Nederlandse inbreng op Cern viel onder mijn verantwoordelijkheid. Wij hebben hier in Amsterdam een groot deel van de Atlasdetector gebouwd. Een gevaarte van 43 meter lang, zo groot als het Paleis op de Dam. En we dachten natuurlijk hard na over hoe we dat deeltje te pakken konden krijgen in de detector.” Van Calmthout: “Om je een beeld te geven van de grootte kijken we naar het eenvoudige waterstofatoom, met één proton, de kern, en één elektron. Het atoom is ongeveer 40 miljoenste van een miljoenste meter groot. Een proton ten opzichte van het hele atoom is als een vlieg in een kathedraal. Als je een proton opblaast tot een voetbal en die leg je neer op de stip van de Arena, zweeft het elektron er via Almere en Zandvoort omheen. Met andere woorden: het atoom is grotendeels leeg. Het grootste deel van de materie in het heelal is leeg.” Bentvelsen: “Wij deeltjesfysici zoomen weer verder in op de atoomkern, waar de allerkleinste, elementaire deeltjes zitten. Die deeltjes hebben van zichzelf geen massa, maar krijgen die ingefluisterd door het higgsdeeltje. De gedachte is: het vacuüm in de kern is niet leeg, maar gevuld met een bepaalde stroperige substantie waar de elementaire deeltjes doorheen moeten ploegen. Die substantie is het higgsveld, met daarin het higgsdeeltje. De mate waarin de deeltjes worden afgeremd, noem je massa. Hoe sterker de remming, hoe groter de massa.” Van Calmthout: “Het is ongrijpbaar. Het is als het zoeken naar een speld in tien miljoen hooibergen. Het ontstaat en valt dan heel snel weer uit elkaar in nieuwe elementaire deeltjes die we wel kennen. Die ‘vervalproducten’ zijn aanwijzingen dat er een higgsdeeltje is. Na eindeloos meten zie je uiteindelijk een piek in de grafiek, waarin alle botsingen zijn verwerkt. Dat is het higgsdeeltje. Sommige wetenschappers zeggen dan ook: higgs is de piek in de grafiek.” Van Calmthout: “De versneller is een machine om zo hard mogelijk protonen op elkaar te schieten. Dat begint allemaal letterlijk met een rood flesje waterstofgas. Uit waterstofatomen halen we onze protonen, die in de versnellerbuis worden gebracht. Met elektrische velden kun je die plukjes protonen telkens een duw geven. Als een kind op de schommel. Harder en harder tot aan de lichtsnelheid.” “De buis van de Large Hadron Collider is 27 kilometer lang, die protonen maken 11.000 rondjes per seconde. Om ze te laten botsen, sturen we een deel links- en een deel rechtsom. Grote magneten houden de protonen in hun baan. Op een paar kruispunten, ter hoogte van detectoren, laten we de protonen botsen en begint het waarnemen.” Bentvelsen: “Het is alsof twee wekkers op elkaar knallen, waarna een wolk van radertjes, glas en veertjes alle kanten opspat. Als uit een doos van Pandora komen allerlei nieuwe deeltjes tevoorschijn uit de botsing. Probeer daaruit maar eens af te leiden hoe een wekker werkt. Want daar draait het om: hoe werken de deeltjes die de materie vormen?” Bentvelsen: “De materie die wij kennen, vormt maar 5 procent van het heelal. De rest is onbekend spul, donkere materie en energie. We missen nog heel veel in de puzzel. Op Cern wordt nu gepraat over een nog snellere deeltjesversneller, de zogenoemd Future Circular Collider.” Van Calmthout: “Er zijn ook andere manieren om de geheimen van de kosmos te ontrafelen. In het bergmassief Gran Sasso d’Italia ligt een ondergronds laboratorium waarin men onbekende elementaire deeltjes uit de kosmos probeert te vangen in een grote tank die is gevuld met het edelgas xenon.” “Wij hopen dat straks in Limburg de Einsteintelescoop verrijst. Dat is eigenlijk een groot oor waarmee we naar zwaartekrachtsgolven uit alle uithoeken van het universum kunnen luisteren. Die golven ontstaan doordat heel ver weg bijvoorbeeld twee zwarte gaten op elkaar klappen. Daarmee kunnen we de zwaartekrachttheorie van Einstein toetsen.” Bentvelsen: “We zijn nu een bidbook aan het maken voor de Einsteintelescoop, dat moet in 2025 klaar zijn. Als het doorgaat, gaan we in 2026 graven en tien jaar later hopen we dan de eerste trillingen uit het heelal te beluisteren.” Stan Bentvelsen & Martijn van Calmthout: Het eiland dat Higgs heet – Reisgids van het belangrijkste deeltje van het universum, Lias, €19,99. Zondag 3 juli vindt in de Balie vanaf 15.00 uur Het deeltjesfeest: 10 jaar Higgs plaats, waarin de ontdekking van het higgsdeeltje en de gevolgen voor het standaardmodel de revue passeren. Met muziek van de kleindochter van Peter Higgs, Bonnie Kemplay.||https://www.parool.nl/wereld/het-higgsdeeltje-10-jaar-later-we-missen-nog-heel-veel-in-de-puzzel~b22137f0/
2022-07-02||Michael Jardine (72) houdt de straten rond het Bos en Lommerplein schoon - ‘Wij geven het goede voorbeeld’||Het is een non-descripte witte deur in een hoek van de overdekte winkelpassage aan het Gulden Winckelplantsoen. Een deur die je als voorbijganger nauwelijks registreert en als je dat al doet, vermoed je dat hij zelden opengaat. Buurtbewoners en vaste supermarktklanten weten wel beter. Achter die deur, vlak naast Albert Heijn, schuilt het kleine hoofdkwartier van de prikploeg Bos en Lommer. Een wat ruimhartige term voor de twee mannen die sinds oktober 2014 twee dagdelen per week de straten rondom het Bos en Lommerplein schoon houden: Michael Jardine en Charles van der ­Meulen (53). Ooit bestond de prikploeg uit zes leden, nu gaan alleen zij nog op woensdag en ­vrijdag met een afvalgrijper de straat op. Ruim voor elf uur staat de witte deur ineens half open. Aan de binnenkant zijn met zwarte viltstift telefoonnummers genoteerd van mensen die zorgdragen voor de ruimte rondom het kleine opslaghok: het schoonmaakbedrijf, de security van de winkelbeheerders en Michael ­Jardine van de prikploeg Bos en Lommer. Met gebogen rug scharrelt Jardine in zijn zelfbenoemde ‘kantoortje’ tussen de schoonmaakspullen, kartonnen dozen en plastic tassen. Dikke jas, een oranje fluoriserend hes daarover. Koud tl-licht boven zijn hoofd. Onder zijn kin bungelt een mondkapje, op zijn hoofd een muts, met daar bovenop een zwarte pet, voorzien van de Amsterdamse Andreaskruisen. In plaats van een afvalgrijper of vuilniszak haalt Jardine eerst een dikke ordner tevoorschijn. “Ja, je denkt: een beetje afval prikken – maar hier komt een hele administratie bij kijken.” Plechtig slaat hij de map open en wijst op handgeschreven uren en bedragen, op notities die doen denken aan het logboek van een zeeschip: ‘Winderig weer. Regen. Stormachtig. Koud.’ “Hierin houden we onze gewerkte uren bij. Het is in principe vrijwilligerswerk, maar vanuit het buurtbudget krijgen we een kleine vergoeding van drie euro per uur. Bij heel slecht weer spreken we van onwerkbare dagen; dan kunnen we de straat niet op.” Zijn vinger glijdt langs de genoteerde uren. “Zoals je ziet, werkten Charles en ik de laatste tijd minder. We moesten een paar keer naar het ziekenhuis of de huisarts.” Jardine tilt zijn voet op. “Ik had een ontsteking aan mijn voet en hield vocht vast. Van de gemeente kregen we eerder dit jaar nieuwe werkschoenen. Heel goed bedoeld, maar ik moet ze helaas teruggeven. Ze zijn te zwaar aan mijn voeten. Ik kan daar op mijn leeftijd niet meer op lopen.” Daarom draagt hij vandaag zijn gympen, klaar om de straat op te gaan. Jardine woont sinds 1987 op driehoog in de Schaapherderstraat in Bos en Lommer. Hij is verknocht aan zijn buurt. Als uitleg pelt hij zijn muts van zijn schedel, doet zijn pet af en onthult zijn kale hoofd: “Kijk maar, mevrouw. Ik kom uit Suriname, maar zie ik er zo uit? Nee, ze denken dat ik een Turk of Marokkaan ben. Ik ben op ze gaan lijken. Dat zegt toch genoeg? Ik ben met de buurt vergroeid geraakt.” Jardine stoorde zich aan de grote hoeveelheden zwerfvuil in zijn geliefde wijk en meldde zich acht jaar geleden aan bij de prikploeg Bos en Lommer. Die wordt betaald uit het buurtbudget dat Stadsdeel West voor verschillende wijken ter beschikking heeft. Bewoners kunnen zelf een plan indienen om hun buurt te verbeteren en zo in aanmerking komen voor een kleine subsidie. Normaal gesproken zijn Jardine en Van der Meulen om elf uur al begonnen met de schoonmaak, maar vandaag is collega Van der Meulen er na ruim een kwartier nog altijd niet. Jardine grijpt een oude Nokia uit zijn broekzak om hem te bellen. Geen gehoor, voicemail. “Misschien is hij in het ziekenhuis. Hij is patiënt. Vroeger is hij in elkaar geslagen op de Dam. Zijn moeder is activist,” verklaart Jardine. Hij zal die beknopte samenvatting van het leven van zijn vriend die dag vaker herhalen. Tijdens het wachten wijst hij op de drinkpakjes die ze in een doos hebben ­verzameld. “Die geven mensen ons als bedankje, voor onderweg. We krijgen soms ook een saucijzenbroodje.” Erachter ligt een stapel gevonden ­Panorama’s. “Mijn collega zou ze meenemen. Hij leest graag. Zijn moeder is ­activist.” Om de tijd te doden demonstreert Jardine hoe hij de lift met een sleutel aan- en uitzet. Hij beheert de sleutel en kan altijd inspringen als het nodig is. Tegen een ongeduldig wachtend meisje achter hem, terwijl hij morrelt aan het slot: “Even hoor, even hoor.” “Ook als er een storing met de lift is, bel ik meteen. Anders moeten oudjes de trap op of omlopen. Zo help ik de mensen in de buurt.” De bedaarde klusjes staan in schril contrast met het ruige werk waarmee hij in de jaren zeventig en tachtig zijn geld verdiende. Jardine, die in die tijd vanuit Suriname naar Amsterdam verhuisde, werkte 25 jaar als portier op de toen beruchte Zeedijk. Destijds het domein van seks, drank, verboden middelen en criminaliteit. “Het was heel anders dan nu: een en al drugs. Ik hield de boel in de gaten en was de enige die er niet aan deed. Om me heen zag ik jonge mensen in hun armen spuiten, hun leven kapotmaken.” Met een wegwerpgebaar: “Die tijd ligt ver achter me.” Hij werkte daarna bij zorgorganisatie HVO-Querido. “Ik hielp er mensen die het moeilijk hadden, zoals verslaafden en ­psychisch gestoorden. Dat sociale zit wel in me.” Als Van der Meulen niet meer komt opdagen, besluit Jardine alleen op pad te gaan en onderweg bij hem thuis aan te bellen. Hij is nog geen minuut onderweg of treft op straat al een enorme stapel karton aan, te groot voor de vuilcontainer. Zuchtend: “Dit moeten ze scheuren, maar blijkbaar hebben mensen daar geen tijd meer voor. Wij halen dit niet weg. Handhaving houdt zich ermee bezig. Ze fotograferen de adressen en die mensen krijgen een boete.” Zijn blik glijdt naar een put die bezaaid is met papiertjes en verlepte rozen. “Daar krijg je verstoppingen van.” Met een zucht: “Ze gooien het maar neer. Mensen moeten worden opgeleid om hun troep in de vuilnisbak te gooien.” Jardine speurt de straat af. “Sigarettenpeuken doen we niet, daar is geen beginnen aan. Mijn collega is punctueler dan ik. Die pakt álles. Ik kijk er soms doorheen.” Ook in de bloembakken wordt veel gedumpt, weet hij. Hij heeft er regelmatig bankpasjes en portemonnees gevonden. Die brengt hij naar het Bureau Gevonden Voorwerpen of stopt ze in de brievenbus van de bank. Op een snoepwikkel en een kassabon na vindt hij dit keer weinig in de bakken. “Het wordt steeds netter en schoner,” constateert hij. “Hier is opvoeding geweest, mensen weten hoe het moet. Zien doen, laat doen. Wij geven het goede voorbeeld. En als je iemand ziet schoonmaken, ben je wel gek als je dan alsnog iets op straat gooit.” Over zijn schouder draagt Jardine een roze boodschappentas waarin hij plastic flessen stopt. “Die neem ik mee, want ze brengen ­statiegeld op. Dat is onze fooi.” Een sliert verkreukeld wc-papier ­wappert achter hem aan als hij zijn neus snuit. De wind rukt het uit zijn hand. “Je verliest je eigen zwerfvuil!” roept iemand. Achteloos kijkt Jardine om en raapt het op: “Ach, it’s all in the game!” Onderweg mompelt hij voor zich uit. “Het stikt in deze straat van de groentewinkels en kappers. Kijk, de zoveelste ­barbier. Maar ja, die mensen moeten ook leven. Het multiculturele vind ik mooi in deze buurt. Je begrijpt elkaar soms niet en toch weer wel. Het lost zichzelf altijd weer op. Hoe? Misschien door de Heer daarboven.” Jardine is van huis uit katholiek en draagt een witte rozenkrans met een kruis om zijn nek. “Die is van mijn oma geweest. Ik voel me er veilig mee. Ieder heeft zijn eigen geloof. Ik ga met mijn kruis ook gewoon de boekwinkel in van de man die Korans verkoopt. We respecteren elkaar.” Het is alsof Jardine niet alleen de straat schoon houdt, maar ook de voorbijgangers van wat glans voorziet. ‘De liefste pa van de straat’ noemen buurtbewoners hem. De caissière van de Dirk van den Broek, de marktmeester, een Surinamer met zwarte hoed en donkere zonnebril, een ouder echtpaar, studenten, moeders met kinderen, een groepje mannen in djellaba’s. Een lach breekt door op hun gezicht als Jardine ze groet. Soms doet hij het uitbundig, soms wat afwezig, als hij zich tegelijkertijd op een weg dwarrelend papiertje concentreert: ‘Morning, morning.’ Voor de eigenaresse van de fotowinkel brengt hij een fles water mee. “Ze zit daar de hele dag alleen, snap je. Het draait allemaal om contacten. Contacten zijn belangrijk; dat moet je goed onthouden. Oké, right on, right on.” Nooit spreekt hij mensen aan op hun foute gedrag. “Dat is mijn taak niet. Je kunt er problemen mee krijgen. Ik zie natuurlijk veel om me heen, maar het ­enige wat ik kan doen is handhaving of de politie bellen.” Bij het huis van zijn vriend Charles houdt hij stil. Na drie keer bellen doet die nog altijd niet open. “Misschien slaapt hij nog. Er kan ook iets gebeurd zijn. Je weet het niet. Hij is patiënt. Hij is in elkaar geslagen op de Dam en zijn moeder is een activist. Dit is niks voor hem. Hij kan in het ziekenhuis zijn.” “Afkloppen maar,” mompelt hij en tikt met zijn knokkels tegen de deurpost. Nog een keer haalt hij de moeder van Van der Meulen aan. “Ze is 81 en een activist. Niet alleen hier, maar ook in het buitenland. Ze is in Suriname geweest voor de protesten tegen de Decembermoorden en in Zuid-Amerika. Een bekende activist.” Jardine steekt de Bos en Lommerweg over om de overkant van de straat schoon te maken. “Dan maar op de solotoer.” Als een gids maakt hij zijn gezelschap wegwijs in de wereld van het stadsvuil. “We naderen straks de ING. Daar krioelt het van de bonnetjes van het pinnen. Bij de groenteboeren vind ik vaak witte, plastic tasjes. Die neem ik voor mezelf mee. Ik doe er mijn afval in, want een vuilniszak is te groot voor mij alleen.” Hij maakt een rondje door de Dirk van den Broek omdat mensen daar soms flessen laten liggen, die hij voor het statiegeld kan gebruiken. Maar er is nog een reden. “Er hangen beveiligingscamera’s en dan kom ik op beeld. Zo maak ik kenbaar dat ik er ben. Niemand zal erop letten, maar voor mij is het een bewijs dat ik heb gewerkt. Bij de gemeente op het Bos en Lommerplein doe ik het nog een keer. Dan is het maar vastgelegd.” Aan het einde van zijn dienst ligt ook het Bos en Lommerplein er weer brandschoon bij. Hij weet dat het over een paar uur alweer anders kan zijn. “Toch voel ik me er prettig bij dit te doen. Ook als ik niet werk, raap ik afval van straat. Het is een verslaving. En ik zie veel, want ik ben bijna de hele dag buiten. Binnen op driehoog word ik gek.” Hij stapt door. “Je mag nooit iemand overslaan. Iedereen verdient aandacht.” Hij bedoelt daarmee het Buurtteam aan het Bos en Lommerplein, dat de prikploeg een plek biedt om naar het toilet te gaan en koffie te drinken. “Daar zijn we blij mee,” zegt hij, terwijl hij uitrust op een muurtje. Straks alleen nog naar Stadsloket West. Een bliksembezoek. Alleen voor de camera. Beveiligers zullen hem zien staan. De man van 72 jaar in zijn oranje hes, een grijper in zijn hand. Hij maakte vandaag de straten schoon. Het is vastgelegd en niet onopgemerkt gebleven.||https://www.parool.nl/ps/michael-jardine-72-houdt-de-straten-rond-het-bos-en-lommerplein-schoon-wij-geven-het-goede-voorbeeld~bc905c82/
2022-07-02||Eva Menasse schreef een satire over schuld en stilzwijgen: ‘De zinloze slachtpartijen van nu werpen ons terug in het verleden’||‘Zegswijze: de Oostenrijkers zijn een volk dat vol vertrouwen naar het verleden kijkt.’ Hoe cynisch die woorden zijn waarmee de Oostenrijkse Eva Menasse (1970) het eerste deel van haar nieuwe, grote roman Dunkelblum zwijgt introduceert, besef je ten volle als je het boek met met een zucht dichtklapt wanneer je de laatste bladzijdes hebt gelezen. En vervolgens opnieuw wil beginnen in een boek dat zo ingenieus is opgebouwd dat lezing na lezing nieuwe inzichten zullen opduiken. Want, zoals Menasse schrijft: ‘Rondom Dunkelblum overstijgt het aantal geheimen sinds jaar en dag dat van de opgehelderde zaken.’ En: ‘De hele waarheid wordt, zoals de naam al zegt, door alle betrokkenen samen gekend. Daarom krijg je haar naderhand nooit meer goed compleet. Want van degenen die er een stukje van hebben bezeten zijn er natuurlijk altijd al een paar dood. Of ze liegen, of ze hebben een slecht geheugen.’ Vanuit het jaar 1989, met de val van het IJzeren Gordijn en de toestroom van vluchtelingen uit het Oostblok, keert Menasse terug naar het oorlogsverleden van een fictief, tegen de Hongaarse grens gelegen stadje. Een verleden dat door de jongere generatie niet wordt gekend, door de oudere generatie wordt doodgezwegen en door een hardnekkig groepje ‘nazi’s, leugenaars en Mostschädel’ (zuipschuiten) wordt verheerlijkt – al is er één grote gruweldaad waarover ook zij het niet meer hebben, de Hitlerjongens van toen. Tot er op een dag in dat jaar 1989 een vreemdeling die geen vreemdeling blijkt zijn intrek neemt in Dunkelblum om er – heel omzichtig – zijn zoektocht in de streek naar massagraven te vervolgen. Hij wil de vermoorde dwangarbeiders herbegraven die door de nazi’s werden gedwongen de Südostwall aan te leggen, verdedigingslinie tegen het oprukkende Sovjetleger. In een veelheid aan stemmen en lagen onthult Menasse – niet uitputtend, vaak versluierd maar o, wat een rijkdom aan intriges – wat met de witkwast is overgeschilderd. Met glansrollen voor een oude dorpsdokter met zijn oranje Honda die overal de ramen open wil gooien tegen de bedomptheid; een rancuneuze gravin die rouwt en grauwt om haar afgebrande Dunkelblumse heerlijkheid en omgekomen renpaarden; een Joodse kruidenier die na de oorlog niet beter wist dan terug te keren, maar het geluid van de bel in zijn heroverde winkel niet kan velen; een wankelmoedige locoburgemeester, met de boerenstand in strijd om het Waterschap; een oude gouwleider die zich Dunkelblums suikeroompje waant en dweept met Hitlers mooie blauwe ogen; een homoseksuele reiswinkeleigenaar die samen met de (niet helemaal echte) dochter van een biologische-wijnboerenechtpaar in het verleden poert met als inzet een door verder niemand geweest Dunkelblums museum – e.v.a. “Dat is precies wat me voor ogen stond: een boek schrijven waarnaar je wil terugkeren. Dat zijn de boeken waar ik als lezer zelf het meest van hou en ik wilde voor mezelf uitvinden hoe je zo’n boek schrijft. Geen verhaallijn van begin tot einde, maar een boek als een driedimensionale ruimte waar je je in begeeft en waarin alles met elkaar is verweven.” “Zo werkt het immers ook in de wereld en de maatschappij. Je kunt elke historische gebeurtenis steeds diep- en diepgravender onderzoeken, maar je bent daar nooit mee klaar, er zit altijd meer achter. Het is eigenlijk een wonder dat ik überhaupt een slotzin heb kunnen formuleren. Maar ook die, ‘dat is niet het einde van de geschiedenis’, impliceert dat er meer kan volgen.” “Het begon met de historische feiten, het verhaal van het grensplaatsje Rechnitz, waar tegen het einde van de Tweede Wereldoorlog tweehonderd Hongaarse Joden werden doodgeschoten door de gasten van een feest op het kasteel. Waarna het kasteel afbrandde en de gravin naar het buitenland vertrok. Ik kende het verhaal oppervlakkig, de zoektocht naar de lichamen is ook in werkelijkheid nog altijd gaande.” “Ik dacht over de nazitijd altijd: ja, natuurlijk zijn er toen oorlogsmisdaden gepleegd. Maar toen ik later op zoek ging naar het waarom van deze moordpartij, ontdekte ik dat ik helemaal niets wist. Ik wist niet van die duizenden dwangarbeiders die werden ingezet in de regio en die toen het Rode Leger naderde massaal werden vermoord. Ongelooflijk, nota bene in de regio waar ik zelf ben opgegroeid.” “Toen ik zestien was werd Kurt Waldheim (die zijn nazi-verleden had verzwegen, red.) verkozen tot president en dat was zo’n schandaal; pas vanaf dat moment begon Oostenrijk naar het eigen oorlogsverleden en de collaboratie tijdens de Holocaust te kijken. Als scholier demonstreerde ik tegen Waldheim, ik was een van zijn felste tegenstanders en stond soms schreeuwend tegenover mijn vader die aan zijn kant stond. Maar nu denk ik dat zijn verkiezing het beste is dat kon gebeuren, omdat vanaf dat moment de puzzelstukken op hun plek begonnen te vallen.” “Niet dus, met dat slachtofferverleden is nu wel korte metten gemaakt; voor veel mensen was het alsof Oostenrijk werd bevrijd door Hitler. Het beeld is nu gekanteld en het is zo belangrijk voor het collectieve Oostenrijkse bewustzijn dat dat stilzwijgen is doorbroken.” “Mijn boeken beginnen altijd vanuit een fascinatie voor het materiaal, der Stoff. Ik heb dan nog geen idee van de vorm, maar weet dat ik me moet laten gaan, me er helemaal in moet laten verliezen. Daarna pas komt de structuur. Ik besefte dat ik niet vanuit het heden 1945 kon beschrijven. Daarom werd de zomer van 1989 die ik me zo goed herinner het uitgangspunt. Ik was negentien, er kwam een einde aan de altijd latente dreiging uit het oosten. Er was ineens zoveel toekomstperspectief.” “Het was het begin van mijn journalistieke carrière. Ik reisde vaak naar de Hongaarse grens voor reportages. Sommige dingen die ik toen heb meegemaakt, zijn in dit boek terechtgekomen. Veel gebeurtenissen hebben werkelijk plaatsgevonden, alleen zijn ze op de een of andere manier gevat in het kader van dat fictieve Dunkelblum met zijn fictieve inwoners.” “En hoe functioneert het zwijgen. Als je je concentreert op zoiets als dit stadje, vind je, hoe dichterbij je komt en dichter en nog dichter, meer waarheden. Maar mijn personages zijn ambivalent, in ‘het pure kwaad’ ben ik niet geïnteresseerd. Ik wil laten zien hoe mensen reageren op omstandigheden en hoe hun denken daarover in de loop der tijd verandert. Herinneringen zijn altijd een construct van het heden.” “Vóór 1989 waren andere dingen ook belangrijker dan dat oorlogsverleden. Pas daarna kwam er ook veel materiaal vrij uit Oost-Europa: archieven, getuigenverklaringen. En het werd politiek makkelijker zonder die grote vijand aan de grens. Want let wel, Oostenrijk werd aan drie kanten omringd door het IJzeren Gordijn. Als wij als kinderen in de weekends in het Neusiedlermeer gingen zwemmen, dat deels in Oostenrijk en deels in Hongarije ligt, zag je letterlijk dat IJzeren Gordijn aan de overkant, de wachttorens en de soldaten met hun geweren. Als we op school een sirene hoorden, riepen we ‘De Russen komen!’ Dat was onze realiteit.” “De lezingen die ik hou over mijn boek staan sinds februari in een ander licht. De zinloze slachtpartijen van nu werpen ons terug in het verleden. Mijn boek is de Oostenrijkse geschiedenis van 1938-1989 in vogelvlucht, maar tegelijk heel universeel.” “Dat is wel mijn hoop. Daarom focus ik ook niet op de moordpartij. Dit soort gruwelen vindt plaats, dat zien we nu opnieuw en opnieuw. Mij gaat het om hoe de mensen reageren, hoe ze verder leven. En als je dan een stapje achteruit zet en ze zo gadeslaat, zijn mensen vaak heel grappig. Vooral als ze serieus proberen te zijn en zichzelf belangrijk willen maken. En bovendien: lachen is een overlevingsstrategie.”||https://www.parool.nl/kunst-media/eva-menasse-schreef-een-satire-over-schuld-en-stilzwijgen-de-zinloze-slachtpartijen-van-nu-werpen-ons-terug-in-het-verleden~b9435048/
2022-07-02||Casting director Hans Kemna (82): ‘Ik ben direct, dat vindt niet iedereen makkelijk’||De woonkamer en suite van Hans Kemna op het Singel is een soort dependance van fotografiemuseum Foam. Waar je ook kijkt hangen en staan foto’s, vaak van wereld­beroemde fotografen. “Ik woon hier al veel langer dan Foam bestaat,” zegt hij, met achter zich werk van Anton Corbijn, Ron Galella en Bernd en Hilla Becher. “Mijn Andy Warhol-portret van Mick Jagger hing ook jaren aan deze muur, maar die heb ik verkocht.” “Ik ben druk bezig met mijn kunst­collectie. Die is zo groot dat ik dacht: wat moet ik ermee aan? Met de hulp van een leuke curator doe ik nu dingen van de hand, zoals een aantal prachtige foto’s van Wolfgang Tillmans, een Duitse fotograaf die ik lang verzamelde. Fantastische man. Ik vond het moeilijk hem daarover te ­bellen, maar het moest. Geef ze aan een museum, suggereerde hij. Tja, dacht ik, dan krijg ik een aardig stukje in de krant en dat is het. Ik wil er toch iets aan verdienen, of is dat egoïstisch?” “Zo dacht ik nooit als ik iets kocht. Het ging mij altijd om de schoonheid van het beeld. Wel dacht ik soms: dit werk is zo goed, dat gaat nog eens veel opbrengen. Dat komt nu goed uit. Ik wil zorgeloos kunnen leven, het gevoel hebben dat ik elk moment naar Parijs kan. Gaan eten in Café Amsterdam, dat moet ook altijd kunnen als ik het wil. En de muren hangen nog vol. Ik heb zo ontzettend veel, schat. Veel te veel.” “Tegenwoordig wel. Ik doe donaties aan de kunsten. Gijs Stork, die betrokken is bij de Pride Photo Award, vertelde dat foto’s van zoenende mannen in de tentoonstelling kapot waren gemaakt. Daar stop ik dan meteen wat geld in voor de restauratie. Twee leuke jonge acteurs die een ­P­aradevoorstelling willen maken geef ik ook een bijdrage. Geen duizenden. Kleine beetjes. Prima.” “Weggeven doe ik bij leven. Veel leuker. Ik heb Hans Kesting een tijdje geleden een prachtige Jan Fabre gegeven. Als ik die uil zie hangen bij hem thuis, vind ik dat enig.” “Soms, maar ik kan er ook makkelijk afstand van doen, merk ik. De lege plekken vul ik meteen op met dingen die al jaren op de grond staan. Dat vind ik ook leuk aan dat verkopen; het maakt ruimte. Ik heb zelfs werken verkocht die ik al eeuwen heb en waarvan ik altijd dacht dat ik ze mee naar mijn sterfbed zou nemen. Dat ging me evenmin moeilijk af. Als ik eenmaal een beslissing heb genomen, kijk ik niet om en twijfel ik niet. Zo ben ik met alles, eigenlijk.” We gaan naar de keuken in het souterrain van het achterhuis. Gang door. Chocolaatjes mee, telefoon mee, en een gele post-it waarop dingetjes gekrabbeld staan. Hij steekt een sigaret op en vertelt dat hij later in de week naar Wende Snijders in Carré gaat, en dat hij een week geleden ook al in Carré was voor de voorstelling van Jenny Arean en Brigitte Kaandorp. “Samen met Berend Boudewijn was Jenny was getuige op mijn huwelijk met Adrian (Brine, Brits-Nederlandse acteur en toneelregisseur, red.) Dat was in 2000, het eerste jaar waarin wij konden trouwen. Toen waren we al 25 jaar samen.” “Tot de dood ons scheidde, ja. Het was een superrelatie. A – uitgesproken als E, zo noemde ik hem; alleen als ik boos was, zei ik Adrian – werkte veel in het buitenland, hij was een beroemde regisseur in Frankrijk en België. We waren daardoor niet constant in elkaars nabijheid, maar we wisten altijd van elkaar wat we deden. Als een van ons weg was, belden we drie keer per dag. Het is alweer zes jaar geleden, zijn dood, maar die telefoontjes mis ik nog erg.” Eergisteren was de sterfdag, zegt Kemna dan. Hij kreeg tientallen lieve berichten van mensen die eraan dachten. “Meestal ga ik op die dag naar het graf, maar ik was een week ervoor al op Zorgvlied geweest voor de begrafenis van Jeroen van de Noort, de vroegere agent van Renée Soutendijk en een heleboel andere acteurs. Toen ben ik ook nog even langs mijn eigen graf gelopen.” “Van mij en A. Een reservering voor een graf op Zorgvlied, dat vroeg ik als cadeau voor mijn 70ste, of mijn 75ste. Iedereen moest er erg om lachen en een paar mensen waren gechoqueerd. Ik vind het vooral verstandig. Jeroen Krabbé raadde het me aan, maar die heeft zijn graf geloof ik daarna aan Ramses Shaffy afgestaan. Edelmoedig van hem, chapeau.” Hij laat een foto van zijn graf zien op zijn telefoon. ‘Hans Kemna’ staat al in de steen gegraveerd. ‘Kijk hoe mooi die plek is, naast een bloeiende magnoliaboom. En dat is een Romeins jongenshoofdje dat we ooit meesmokkelden uit Turkije – daar hadden we 24 jaar een huis. Prachtig. Het stond hier altijd op de schoorsteenmantel. Nu kijkt het naar A. Ons graf is ook heel goed gelegen. Dat was het eerste wat ik zei toen we het uitkozen: ik wil dicht bij de aula liggen, zodat mensen meteen naar de nazit kunnen.” “Naar de drank en de bitterballen. Dat is gelukt, we hebben echt een goede plek. Het is wel zo dat naarmate ik ouder word het besef dat ik er echt kom te liggen zich wat meer opdringt. Ik wil dat niet voelen, maar het gaat vanzelf, ik kan het niet tegenhouden. Toch ga ik er graag naartoe. Als ik bij A ben geweest geeft dat een ­voldaan gevoel. Dan heb ik mijn plicht gedaan.” “Ja. We horen bij elkaar. Dat gaat nooit weg. Ik droom vaak over hem. Leuke dingen, dan is het alsof hij er weer even is.” “Niet zoals met A. Dat kan niet. Ik heb wel vriendjes, maar ik moet er niet aan denken om met iemand samen te wonen.” “Nooit. Vreselijk. A kookte altijd. Hij kon het goed. Ik heb een hekel aan koken. Koffie en elke dag rond vijf uur een gin-­tonicje, dat is het wel zo ongeveer. Ik ga uit of laat iets bezorgen. Als ik thuis eet, is het functioneel. Tien minuten en het is op, kun je weer iets gaan doen. Ik ga nooit met een bord voor de televisie zitten. Ik kijk heel weinig. Soms de eerste afleveringen van een Nederlandse serie, omdat ik nieuwsgierig ben hoe het is gecast. De talkshows zie ik ook weinig. Het is zo vaak gezwets, met een air van ‘kijk mij eens’ meninkjes verkondigen waarvan je denkt: ja, wat jij zegt, staat ook gewoon in de krant. Vreselijk.” Hij neemt nog een espresso en nog een sigaret. “Gisteren had ik de lezing van The Damned, een enorme productie van Ivo van Hove die wordt opgevoerd in het Amsterdamse Bos. Ik heb er zes jongens voor gecast, belangrijke bijrollen. Gisteren was de eerste keer sinds corona dat we samen mochten komen voor een lezing. Het was fantastisch.” “Niet als je het vergelijkt met wat ik deed toen ik jonger was, maar ik doe nog best wat. Soms moeilijke gevallen, zoals laatst voor De dokter, een geweldig ITA-stuk van Robert Icke. Ik moest er een transgender meisje voor casten. Een halfjaar heb ik daaraan gewerkt. Niemand van de pers merkte op dat ze transgender is. Al die moeite. Goeie god, hoeveel heb ik er niet gesproken voor ik de juiste had. Heel leuk, prachtig meisje trouwens. Waarom ze per se transgender moest zijn weet ik ook niet, het was geen onderwerp in het stuk. Maar dat is juist goed natuurlijk, die veranderingen. Er is godzijdank meer vrijheid om te spelen voor iedereen die anders is.” “Dat weet ik niet, ik doe het al zo lang. Je moet wel een oog ontwikkelen door veel te zien, eindeloos veel voorstellingen. Vooral ook van onbekende mensen, op zoek naar talent. Ik cast nu alleen nog voor ITA. Toneelgroep Amsterdam. Dat is altijd een grote liefde geweest, ik werk daar al 35 jaar en ik vind het nog steeds even leuk. Elke keer dat ik eet bij Ivo en Jan (Versweyveld) denk ik dat Ivo gaat zeggen: ‘Hans, is het geen tijd om op te stappen?’ Maar dat zegt hij nooit. Gelukkig.” “Nee zeg. Nou ja, die gedachte zal er misschien best eens bij zitten. Of niet? Nee. Dat zou ik in de gaten hebben. Als wat ik doe geen betekenis meer heeft voor ITA, stap ik zelf op. Daar heb ik weleens over nagedacht: als ik weg ben, wie zullen ze dan nemen?” “Schat, ik heb geen flauw idee. Zo lang heb ik er nu ook weer niet over nagedacht.” Hij werpt een blik op de post-it. “Ik zat dit voorjaar in de jury van de Blijvend Applaus Prijs, die wordt jaarlijks uitgereikt aan iemand die zich verdienstelijk heeft gemaakt voor het toneel. Jan Joris Lamers is het geworden. 7500 euro en een beeldje. Hartstikke leuk. Jan Joris ken ik 62 jaar. Zat bij mij in de klas op de toneelschool, moet je je voorstellen. Ik las ook dat Hans Croiset, altijd mijn grote voorbeeld in het acteren, ophoudt met spelen. 86 is hij. Vier jaar ouder dan ik. Hij speelt nu nog in Eindspel. Ga ik ook naar kijken. Cas Enklaar speelde daar ook een geweldige rol in, maar die moest voor dit seizoen vervangen worden. Belt de regisseur mij: wie moeten we nemen? Gerardjan Rijnders, zei ik. Dat soort klussen doe ik tussendoor ook nog. Mijn lievelingsacteur op film, Jonas Smulders, zegt die naam je iets?” “Ik zal je straks boven een beeldschone foto van hem laten zien, gemaakt door Lara Verheijden, een heel goede fotografe. Voor een kalender fotografeerde ze hem naakt op een gracht middenin Amsterdam. Nu hangt hij boven bij mij. Maar goed, ik vertel dit omdat Jonas voor de VPRO een korte film maakt. Hij vroeg of ik daar een sonnet in wil voordragen. Ga ik ook doen. Leuk toch? Alles wat ik leuk vind, doe ik. Tot die vervelende pandemie opdook, gaf ik workshops aan de regie­opleiding van de Amsterdamse Toneelschool. Dat was ook enig. Die kinderen bellen mij nog voor castingadviezen.” “In de volksmond is het nog steeds Kemna Casting hè. Gisteren versprak iemand zich nog tegen mij.” “Heel vervelend, natuurlijk. De slachtoffers kwamen allemaal bij Kemna Casting vandaan. Elke ochtend als ik de krant van de mat haalde, zag ik mijn naam in die context terwijl ik al zeventien jaar weg was uit het bedrijf. Ik werd er zo gek van dat toen zelf heb voorgesteld dat een naamsverandering wellicht een goed idee zou zijn. Dat vonden ze daar ook. Nu vind ik het jammer. Het was toch wel leuk dat ik mijn naam nog voorbij zag komen aan het einde van een film. Vaak slechte films, maar goed, dat kunnen de acteurs niet ­helpen.” Hij lacht: “Jajaja. Natuurlijk zeg je zoiets. Wat ik ook heel vaak zeg tegen ­j­­onge acteurs is: jullie waren goed, maar de regisseur moet dood. Vinden ze ook heerlijk.” “Ik deed ook weleens stoute dingen, maar altijd met wederzijds goedvinden. Dan zei ik tegen zo’n jongen: je moet niet denken dat je nu Hamlet gaat spelen, hè?” “Dat klinkt te vooropgezet. Ik zei zoiets niet al te serieus, dan zou het ongemak­kelijk worden, maar het verschafte wel duidelijkheid, de grenzen waren helder. ­Simpel, schat, daar hou ik van. Ik heb ook nooit de ambitie gehad om te produceren of te regisseren. Dan gaan dingen al snel door elkaar heen lopen, daar zag ik niets in.” “Daar heb ik geen seconde wakker van gelegen. Echt niet. Ik ben niet gek. En ik ben een Rotterdammer, hè?” “Niet te veel rare dingen doen. Je gezonde verstand gebruiken. Flink doorwerken. Dat cliché van niet lullen, maar poetsen. Ik ben ook goed opgevoed door mijn ouders. Belangrijk, hoor. Daar hou je je hele leven plezier van.” “Dat heb ik nooit meegemaakt. Mensen durfden dat niet, denk ik. De drempel was daar wellicht te hoog voor. Ik zou nu een geschiktere vertrouwenspersoon zijn: ­minder macht, maar nog steeds goed ingevoerd in het vak. Zachter ook.” Nog een sigaret. “Iedereen zegt dat het geen zin meer heeft om te stoppen. Het zou me wel lukken als het moet. Ik ben een keer acht jaar gestopt. Maar ja, ik vind het zo gezellig, en lekker ook. Dat is wel prettig aan oud zijn, dat je bij sommige dingen kunt denken: so what? Dan zal ik er wat van krijgen. Ik heb ook geen kinderen voor wie ik iets moet laten. Alleen veel jonge vrienden die zich op een lieve manier om me bekommeren.” “Ooit wel. In 1975 was ik een halfjaar in Indonesië voor Max Havelaar, de film. Als regieassistent van Fons Rademakers. Hoog in de bergen bij Kampong ontmoette ik een jonge vrouw die haar zoontje, een ­pasgeboren baby, aan mij overhandigde. Neem hem alsjeblieft mee, zorg voor hem en geef hem een toekomst, zei ze. Dat wilde ik graag. A zei ook meteen: ik vind het goed, doe het. Fons deed er streng over. Hij vond dat ik het niet kon maken en dat ik die baby onmiddellijk moest teruggeven. Huilend deed ik dat. Het had ook niet gekund natuurlijk, een baby als een Turks beeldje de grens over smokkelen, maar jammer was het wel. A was zo’n goede vader geweest.” Hij gniffelt. “En ik kan ook heel lief zijn.” “Nee, ben je mal. Dan ben ik aan het werk. Voor ITA. En het is altijd gezellig met acteurs.” “Ik ben kritischer geworden misschien, maar ik vind het peil van na de pandemie lager. Het zal zich hopelijk herstellen, ­misschien moet iedereen weer een beetje inkomen. Voor corona werd toneel juist steeds beter, maar de lange stilstand mist zijn weerslag niet. Cabaretiers winnen nu terrein. Iedereen vindt kleinkunst fantastisch. Ik gun het ze hoor, al ga ik er nooit heen. Ik ga liever naar toneel.” “Nee, dat kan ik helemaal niet doen, dat ziet iedereen. Ik zou het ook heel onbeschoft vinden.” “Dat gebeurt me tegenwoordig zo nu en dan. Maar kort hoor, tien seconden.” “Dat ik het stuk kennelijk niet interessant genoeg vind. Met ouderdom heeft het niets te maken, want ik zit er altijd met jongere mensen en die dutten ook weg als het saai is. Meestal op hetzelfde moment als ik. Maar ik durf wel eerlijk te zijn over mijn leeftijd. Iedereen wilde dat ik nu naar de Biënnale in Venetië kwam. Daar pieker ik niet over. Ik zie mezelf niet meer dagen van paviljoen naar paviljoen lopen. Je moet je bewust zijn van je beperkingen en daar niet over zeuren. Waarom zou ik ook?” “Met A was het nog leuker, maar ik heb het goed, ja. Gisteren zo’n bijeenkomst met al die lieve, leuke mensen op dat ­dakterras van de schouwburg, sigaretje roken met acteurs die ik al zo lang ken. Jonge acteurs kennen me ook. Het is ­heerlijk om nog deel uit te maken van het geheel.” “Stilzitten zou me niet lukken, dat is het ook. Ik kan het niet. Ook Rotterdams. Mijn hart gaat nog steeds open als ik daar kom. Laatst was ik met mijn vriend Jop de Vries naar het nieuwe kunstdepot van het Boijmans, wat fantastisch is. Dan ben ik zo trots op de stad. Hij ligt er goed bij. Mooi, schoon en overzichtelijk. Niet met al die opbrekingen zoals hier. Onze binnenstad ziet er toch niet uit nu? Elke straat ligt open, overal die afschuwelijke gele verkeersborden die bovendien onbegrijpelijk zijn. Heel chaotisch en ongezellig vind ik het. Amsterdam onwaardig.” Hij bestudeert de post-it nog een keer. “Ik had een lijstje gemaakt. O, dat moet ik nog vertellen. Er komt een biografie over mij, geschreven door Tjeerd Posthuma, toneelschrijver, dramaturg, erg leuke jongen. Ik zei: schat, wie koopt er een biografie over mij? Dat boek ligt binnen twee weken bij De Slegte. Maar hij is er serieus mee bezig. Elke week komt hij langs. Dan gaan we eten, of naar een voorstelling. Hij voert ook lange gesprekken met mensen die me goed kennen. Met Ivo, met Monique van de Ven, binnenkort heeft hij een afspraak met Paul Verhoeven.” “Nee, schat. Er zijn mensen die mij minder leuk vinden, zeker, maar dat heeft iedereen toch? Ik heb geloof ik geen echte vijanden. Maarten Spanjer zegt soms lullige dingen over me, maar ja, Maarten Spanjer zeg, who cares.” “Natuurlijk. Ik heb mijn vak altijd safe, eerlijk en oprecht uitgevoerd. Geen MeToo-affaires of ander gezeik. Alles wat ik heb gedaan, daar sta ik achter. Ja, ik ben heel direct, dat vindt niet iedereen makkelijk.” “Even kijken. Jonas, van dat sonnet. Biografie. Blijvend applaus. Kunstcollectie. Ja.” “Ik hoop wel dat die biografie verschijnt voordat ik doodga.” “Klop je dat wel even af? Je weet het maar nooit. Nou ja, de dood hadden we al afgehandeld, tijd voor een gin-tonicje.”||https://www.parool.nl/ps/casting-director-hans-kemna-82-ik-ben-direct-dat-vindt-niet-iedereen-makkelijk~b1616b83/
2022-07-02||Zelfs oubollige paprika’s en matige wijn kunnen de avond bij Oma Ietje niet verpesten (6)||Het liefst zou ik elk restaurant de hemel in schrijven. Leuk voor de lezer, leuk voor de restaurateur, leuk voor iedereen. Deze week had ik dat misschien wel nóg liever gewild dan bij andere Proefwerken. Want het moet gezegd: weinig adressen zo sympathiek als Oma Ietje. De zaak is vernoemd naar de oma van een van de eerste eigenaars en is gevestigd in de kleurrijke gebouwen van de Heesterveld Creative Community, pal naast metrostation Bullewijk. Dat zie je terug op de wijnglazen, waar ‘Bullewijn’ op staat. Op het terras staan een paar lange tafels en het restaurant heeft een eigen grasveldje, waardoor je een beetje een festivalgevoel krijgt. B­innen is het een pretentie­loze huiskamer. Alles is met weinig budget maar met veel zorg ingericht, er is mooi servies en een kast met kookboeken. Het is al met al niet alleen een goed adres voor buurtbewoners en studenten, maar ook voor iedereen die even bij Ikea is geweest; dat is maar tien minuten lopen. Het personeel is misschien niet extreem professioneel, maar wél extreem aardig. Precies wat je nodig hebt bij deze huiselijke sfeer. En dan is er nog de menukaart. Die is op het eerste gezicht redelijk origineel met veel Aziatisch comfortfood. Van Koreaans stoofvlees tot laabballetjes en auberginebalado: het is er allemaal. Ook zijn er meerdere ­vega-­opties. So far, so good. Helaas krijgen we zodra we zitten de meest gevreesde horeca­zin van de afgelopen tien jaar te horen: ‘Bent u bekend met ons concept?’ Nou, dan weet je het wel: dat betekent piep­kleine porties die je moet delen terwijl ze negen van de tien keer überhaupt niet te delen zijn. Eerst dus maar even een glas wijn van de wel erg beperkte wijnkaart om deze teleurstelling te verwerken: een weinigzeggende verdejo van Pecatis Tuis. We proeven ook een montepulciano van Morando. Die is zo zacht dat je met elke slok een beetje verder in slaap wordt gewiegd. Dat kan spannender. We starten met laabballetjes; een goed alternatief voor de Zweedse balletjes van even verderop, leek me. Dat is voor een deel waar. Het gehakt is perfect op smaak, lekker smeuïg en prettig pittig, maar de gember-­limoendip schreeuwt om meer limoen. Bovendien blijken de beloofde ‘pickled vegetables’ erbij gewoon een smakeloos bedje van taugé met geraspte wortel – dat had dus beter in de keuken kunnen blijven. Dat geldt ook voor de over­dosis krulpeterselie die om onduidelijke reden bij het andere gerecht wordt geserveerd: schelvisfilet ‘en papillotte’ met sojaboontjes en asperges. Verder is het niet slecht, vooral dankzij de nog knapperige groenten. De vis zelf is nét te ver gegaard. Ondertussen zitten we hier nog steeds zo relaxed, dat we maar blijven hopen op het moment dat alles beter wordt. Dat duurt nog even. De vegetarische gevulde paprika met courgette, rozijn en amandel smaakt namelijk precies zoals het klinkt: als een gerecht uit de tijd dat je je nog in een hoekje moest zitten schamen als je geen vlees at. Wat ook niet helpt is dat het geheel wild is gedecoreerd met waterige ­y­oghurt, waardoor het eruitziet als een mislukte Pollock. Ook de bulgogi – spicy Koreaans gemarineerd rundvlees – die op friet wordt geserveerd, is niet bepaald overtuigend. Over de smaak niets dan lof, maar het vlees had zachter gemogen en een wat nattere stoof was een beter idee geweest om te combineren met friet. De ingekochte friet is trouwens niet slecht, maar had beter en heter afgebakken mogen worden. Stukken hoopgevender zijn de desserts. De parfait van tutti frutti is zelfs fantastisch: niet te zoet, royaal gevuld en zacht smeltend – een romige wolk van geluk. Ook de sticky toffee pudding laat een duidelijke liefde voor zoet zien. Hij is lekker ­kleverig en niet te gaar, precies zoals het hoort. Enige dissonant is de halve gekaramelliseerde mandarijn die bovenop ligt. Aardig bedacht, maar de uitvoering is belabberd: het vel van de toch al weeïge mandarijn is niet verwijderd, dus nu ligt er gewoon een te harde halve mandarijn met een nauwelijks waarneembaar suikerlaagje totaal onbestemd op het bord. Toch heb ik absoluut geen slechte avond. Het is alsof ik bij een goede vriend ben gaan eten die weliswaar geen topkok is en ook nog eens is vergeten fatsoenlijke wijn te kopen, maar die wél zijn stinkende best heeft gedaan en een ongelooflijk gezellig huis heeft. Ik kom dan ook graag nog eens terug – maar dan alleen als de verder prima ideeën van de chef beter worden uitgevoerd. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/zelfs-oubollige-paprika-s-en-matige-wijn-kunnen-de-avond-bij-oma-ietje-niet-verpesten-6~bdb7dec3/
2022-07-02||De stijl van Anthonis Pham: ‘Op een slechte dag kan kleding dienen als een harnas’||“Kleding is heel belangrijk voor mij. Misschien klinkt het wat afgezaagd, maar de kleding die je draagt maakt je echt tot de persoon die je bent. Het laat een verhaal over jezelf zien en kan op een slechte dag dienen als een harnas waardoor je er weer tegenaan kunt.” “Ik draag Rick Owens Geobasket sneakers. De broek is er een van mijn vader uit de jaren zestig. Daarboven draag ik een jack van Wrangler, ook een supercoole piece uit die tijd, gekocht bij een tweedehandswinkel op de Vijzelstraat. Hieronder draag ik een mesh shirt van Comme des Garçons, gekocht op Vinted. Tot slot is mijn tas van Miu Miu.” “Op mijn mbo-opleiding kwam ik voor het eerst in aanraking met mensen met allerlei bijzondere stijlen. Dat was een keerpunt: van skinny jeans en strakke shirts ging ik experimenteren met layering en baggy kleding. Ik kijk nog steeds graag naar andermans stijlen, in mijn omgeving of op Instagram. De punkpopscene uit Japan, waarin verschillende soorten zwart worden gedragen met wilde accessoires en gave haarstijlen, vind ik heel inspirerend.” “Ik hou van het mixen van vintage, tweedehands en designer pieces. Ik ­probeer er altijd anders uit te zien dan de rest van de wereld en draag kleding voor mezelf, niet voor anderen. Zolang ik me er maar comfortabel en zelfverzekerd in voel, is het goed. Dat kan ook zeker in een jurk zijn, vooroordelen van anderen laat ik los.” “De laatste tijd draag ik bijna alleen maar zwart. Grappig, aangezien ik vroeger als enige in mijn vriendengroep kleurrijk gekleed ging en het altijd wack en makkelijk vond als mensen zich helemaal zwart kleedden. Nu zie ik er de schoonheid en mogelijkheden van in. Het is één basic kleur, maar er zit zóveel power in. Je kunt met verschillende tinten en stoffen diepte en nieuwe dynamieken creëren: zwart ­suède, leer, wol of mesh geven bijvoorbeeld allemaal een compleet andere look, heel gaaf!”||https://www.parool.nl/ps/de-stijl-van-anthonis-pham-op-een-slechte-dag-kan-kleding-dienen-als-een-harnas~b005a25a/
2022-07-02||‘Ik moest even mijn haar maaien, juf’||De juf staat voortdurend in contact met de ouders. Via de app, de mail en de laatste maanden ook weer in de klas en op het schoolplein – dat kon natuurlijk lange tijd niet vanwege corona. Aangezien er elke dag dingen gebeuren, van kleine voorvallen tot ruzies, is het steeds de vraag: wanneer meld je wel iets wel en wanneer niet? “Als je 28 kleuters hebt, is het lastig om alles te laten weten. Soms vergeet ik het ook te vertellen, door alle drukte, of gaan de kinderen na school naar de bso en zie ik de ouders niet. Dan stuur ik achteraf nog weleens een berichtje als ik vind dat ze iets moeten weten.” Zoals laatst bij een incident met twee kleuters. “De kinderen mogen van mij als het lekker weer is buiten op het gras naast het lokaal gaan zitten om rustig een boekje te lezen. De deur naar buiten staat dan open zodat ik ze goed in de gaten houden kan.” Die bewuste middag waren twee kin­deren in plaats van lekker lezen naar het fietspad een paar meter verderop gelopen. “Stonden ze daar met zijn tweeën de boeken op het asfalt te smijten. Daarvan heb ik natuurlijk wel even melding gemaakt bij de ouders.” Ook als er iets structureels aan de hand is, neemt de juf contact op met de ouders om te overleggen hoe ermee om te gaan of wat eraan te doen. Zoals bij het meisje met de schaar. “Zij is gek van knippen en zegt als we met z’n allen gaan knutselen altijd: ‘Ik wil niet knutselen, ik wil knippen.’ Dan pakt de juf een schaar en een stapel tijdschriften en laat ze het meisje plaatjes knippen. “Heel goed voor de fijne motoriek en ze wordt er rustig van.” Ook als er geen papier voorhanden is, blijft de drang om te knippen kennelijk groot. Zo kwam het dat ze een dag nadat ze de tuinman het gras had zien maaien rondom de school een stuk uit haar eigen haar had geknipt. “Ik moest even mijn haar maaien, juf,” had ze erbij gezegd. De plukken had de juf later onder de tafel van de kleuter teruggevonden. Iets wat ze wel moest melden bij de ouders. ‘Als jullie morgenochtend bij het kammen een pluk missen, dan kan dat kloppen,’ had ze laten weten. “Gelukkig reageerden ze relaxed. Uit de conversatie bleek dat ze thuis nog nooit de schaar in haar kapsel had gezet. Kennelijk deed ze dat alleen bij mij.” Het bleef niet bij die ene keer: een week later was het weer raak. Wederom dwarrelde er een pluk haar over de vloer en dit keer was de schaar op een iets zichtbaardere plek gezet. Ook nu nam de juf contact op. “Vooral ook om ze te waarschuwen, zodat ze niet schrikken als ze hun kind komen halen” De fascinatie voor de schaar is onlangs nog vereeuwigd door de schoolfotograaf. “Op de portretfoto’s staat ze vol trots met een enorme hap uit haar pony.” Klik hier voor alle afleveringen van De klas in.||https://www.parool.nl/ps/ik-moest-even-mijn-haar-maaien-juf~b383ad9c/
2022-07-02||Hij kon nergens staan zonder dat de kakkerlakken over hem heen kropen||Toen hij de voordeur opende, renden de kakkerlakken de deur uit. Ik was hier al voor gewaarschuwd door de contactpersoon bij de woningcorporatie. Hij zal wel ietwat overdrijven, dacht ik, maar niet dus. Het was even erg als hij had omschreven, zo niet erger. In het appartement hing een penetrante urinelucht die verergerd werd door de extreme warmte binnenshuis. Het voelde alsof je een broeikas binnenstapte tijdens een hittegolf. Een verstikkende warmte die je mentaal verlamde. “Mag ik de ramen openzetten?” vroeg ik hem. “Liever niet, ik heb het koud,” zei hij. Koud?! Ik kon amper ademen door de warmte en hij had het koud? Zijn appartement bevond zich op de bovenste verdieping en werd de hele dag volop verwarmd door de zon. Hoe kon hij hier geen last van hebben? Door de initiële shock bij binnenkomst had ik hem nog niet goed kunnen bekijken. Hij was graatmager. Lopen ging moeizaam. Voorovergebogen strompelde hij door de woning. Hij oogde vies en onverzorgd. “Hoeveel weeg je?” vroeg ik hem. “Tweeënveertig kilo,” antwoordde hij. Geen wonder dat hij het koud had. Hij was compleet uitgehongerd. Ik vroeg wederom of ik de ramen mocht openen. Ditmaal iets meer gebiedend. We hadden beschermende overalls aan en wilden geen risico lopen op oververhitting. Hij knikte instemmend en wikkelde een dik, paars deken om zichzelf heen. In zijn studioappartement stond enkel het hoognodige. De woning was niet ‘schoon’, maar ook weer niet zo vies dat er een kakkerlakkenplaag kon uitbreken. Na wat doorvragen werd duidelijk dat hij een darmziekte had waar hij recent aan was geopereerd. Gedurende zijn ziekteperiode kon hij het huis niet verlaten. Energie om iets te doen had hij niet. Het vuilnis hoopte zich daarom op. Inmiddels waren de vuilniszakken al verwijderd. Nu de kakkerlakken nog. Om de woning succesvol te bestrijden, moesten zijn hele vloer en ondervloer eruit. Tijdens het verplaatsen van zijn meubels werd me steeds duidelijker hoe schrijnend zijn leefsituatie al deze tijd was geweest. Hij kon nergens staan, zitten of liggen zonder dat de kakkerlakken over hem heen kropen. De combinatie van de warmte, de stank en de kakkerlakken zorgden ervoor dat mijn collega na een uur moest overgeven. Als hij het na een uur al zo zwaar had, hoe moest deze man zich dan voelen? Hij was nog maar zesentwintig jaar oud. Misschien zou hij de dertig niet eens halen. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/hij-kon-nergens-staan-zonder-dat-de-kakkerlakken-over-hem-heen-kropen~b6d11772/
2022-07-02||De magie van gezouten citroenen||Gezouten citroen moet je kennen. Toen ik jaren geleden bij restaurant Pays Bas werkte had de chef, Iwan Driessen, inmiddels mede-eigenaar en chef van Rijsel en Scheeps­kameel, een emmertje naast de koelkast staan. Ik noemde dat ‘het emmertje goud’, maar in werkelijkheid was de inhoud voor de keuken waardevoller dan het edelmetaal. Met de onder een dikke laag vochtig zeezout begraven citroenen kon je werkelijk alles lekker maken. De citroenen kregen ruim een maand de tijd om van harde felgele citrusvruchten te transformeren tot zachte kneedbare bollen, waarbij het bitter van de schil plaatsmaakte voor een haast verslavende zoutige citroensmaak. Sindsdien heb ik altijd gezouten citroen in mijn koelkast en gebruik ik ze iedere week wel een keer. Soms zoals ze traditioneel gebruikt worden, in Marokkaanse tajines, maar vaker als smaakmaker in dressing, als garnituur in soep of in zoete desserts als zoutige tegenhanger. Van de week meldde zich iemand die een recept van mij wilde koken, maar die geen idee had wat ik met een gezouten citroen bedoelde. Dat vind ik dus problematisch. Niet dat ik iemand een lacune in diens culinaire kennis kwalijk neem, maar wie de gezouten citroen nog niet had ontdekt, moet daar direct wat aan doen. Nu de zomer aanbreekt gun ik eenieder dit ingrediënt in zijn leven. Een paar druppels citroen en een snuf zout, daar knapt ­bijna elk gerecht van op. Com­bineer de twee in een potje en voilà: pure magie. Je koopt de gele smaakbommen bij Marokkaanse winkels; tegenwoordig zijn ze onder het merk Souq ook verkrijgbaar in de supermarkt. Zelf maken? Waarom niet? Je hebt alleen sappige citroenen zonder waslaagje, grof zeezout en tijd nodig. Je kunt citroenen insnijden of in de lengte in parten, en met grof zeezout in een steriele pot duwen tot die tot de nok gevuld is met citroen, zout en het sap uit de vruchten. Zeker een maand op een droge koele plek laten staan en gaan.||https://www.parool.nl/ps/de-magie-van-gezouten-citroenen~bd995166/
2022-07-02||Het Amsterdam van Tygo Gernandt: ‘Als je de Mozes en Aäronkerk binnenloopt, zak je door je knieën, zo prachtig is het daar’||“Ik ben een echte Jordanees; begonnen op de Elandsgracht, boven de sportzaak Smit-Cruyff. ‘Van de broer van Johan,’ zei mijn vader er altijd bij. Daarna in de Rivierenbuurt, bij het Martin Luther Kingpark, toen naar West, en nu woon ik aan de grootste gracht van Amsterdam, het IJ, en kijk uit op het Java-eiland. Het is een fijn wijkje, een suburb, en als ik wil, ben ik in vijf minuten op de Dam. Maar meestal wil ik niet, want het centrum is de Amsterdammer kwijtgeraakt – zo druk is het.” “De Mozes en Aäronkerk bij het Waterlooplein. Daar gaan veel mensen aan voorbij, maar als je naar binnenstapt, zak je door je knieën, zo prachtig is het. Ik heb er veel herinneringen liggen, zoals de dienst van de begrafenis van mijn goede vriendin Sylvia Millecam. En ik heb er missen bijgewoond. Ik ben niet katholiek, maar wel gefascineerd door het geloof.” “Ik vind de Stadsschouwburg een prachtig gebouw. Ik ken er elke deur door de vele voorstellingen en feestjes. Maar dan noem ik toch liever de Stopera, al is het een oerlelijk pand. Omdat ik daar als twaalfjarige meedeed in de opera De naam van de maan, van Annie M.G. Schmidt. Welke rol? Poeh, dat weet ik niet meer, ik ben inmiddels vierhonderd rollen verder.” “Thuis. Ik train met gewichten en op het balkon kan ik me optrekken. Ik doe dat vijf, zes keer per week, zo’n uur, anderhalf uur. Omdat mijn leven altijd op z’n kop staat, geeft me dat houvast.” “Bij Taparia, Oostelijke Handelskade. Op dat buurtterras draai je met de zon mee.” “Daar ben ik niet zo van in mijn eigen stad. Daar kijk je in het buitenland naar. Wacht, waar ik wel altijd omhoog kijk, is op de hoek van de Haarlemmerstraat en het Singel. Daar bovenin zie je een blauwe engel met gouden vleugels.” “Dat ik met mijn drie jaar oudere broer elke avond ging voetballen in het Martin Luther Kingpark. Ik was een jaar of zeven. De weg oversteken en lekker een paar uur een balletje trappen, totdat mijn moeder uit het raam riep: ‘Jongens, eten!’ Mooie herinnering is ook dat hangen op het sportveld, waar mijn eerste kus voor Elvira was, een buurtliefde.” “Omdat ik het ben. Ik ben me rot geschrokken hoe Amsterdams ik klonk, toen ik ter gelegenheid van die opera van Annie M.G. werd geïnterviewd door de NOS. Ik ben toen vrij snel mijn kakvriendjes gaan imiteren om andere accenten te kunnen.” “Hesp, aan de Amstel. Daar had ik mijn eerste bijbaantje, als afwasser, daarna ben ik er barkeeper geweest. Ik heb er dagen en nachten doorgebracht. Er gaat niets boven een oude, bruine kroeg.” “De Albert Cuyp. We hadden vroeger niet veel geld en ik moest met mijn moeder de hele markt aflopen, op zoek naar koopjes. We kwamen ook bij een kraampje waar ze merkjes hadden. Die naaide mijn moeder dan in de kleding die ze op de markt had gekocht. Dan dacht mijn broer, die daar gevoelig voor was, dat hij merkkleding droeg. Nu loop ik nog maar weinig over de markt; ik zoek niet snel de drukte op.” “Ik weet niet of ze nog leven, ze waren ­destijds al in de tachtig. Thea en Frea, die stonden achter de bar van café Schumich op het Singel. Als ik er om een biertje vroeg, zeiden ze altijd als ze het gaven: ‘Mag ik deze vol vertrouwe in je klauwe douwe.’ In die kroeg was het thuiskomen.” “Hee Amsterdam, van Drukwerk. ‘Ze zeggen dat je bent veranderd.’ Dat is ook zo, maar ik kan de stad écht niet missen. Als ik er drie weken niet ben, heb ik heimwee.” “Mag ik er twee noemen? Restaurant ­Vermeer op de Prins Hendrikkade, daar ga ik vaak mijn scripts lezen tussen de lekkere smaken. Bij Bistrot Neuf in de Haarlemmerstraat hebben ze goeie slakken en is het fijn toeristen kijken.” “Die brug bij het Westergasterrein. Voor mij heet ie de schoenendoos. Ik houd van die industriële, gietijzeren bruggen.” “Elk broodje van Il Tramezzino, in de Haarlemmerstraat, is mijn favoriete broodje.”||https://www.parool.nl/ps/het-amsterdam-van-tygo-gernandt-als-je-de-mozes-en-aaronkerk-binnenloopt-zak-je-door-je-knieen-zo-prachtig-is-het-daar~b0f26d61/
2022-07-02||Het is zoveel. En ik ben alles kwijt! Overal blaadjes. En oude stof. Vergeten. In mijn kop. Het zat er ooit. Maar waar?||‘Oké, liefje, als we georganiseerd werken en alles stapje voor stapje doen, valt het best mee.” “Tien vakken, ma. Dat is ziek veel. Heb jij weleens voor tien vakken geleerd?” “O kind, zo váák. Ja hoor. Dat is heel gewoon op de middelbare. Een toetsweek is even taai, maar je hoofd is net een computer, daar kun je heel veel instoppen. Het is een kwestie van F en C!” “Van fuck en cunt?” “Van focus en concentratie! Nou kom op. We beginnen met Spaans.” “Follar y puta.” “Wat?” “Fuck en cunt.” “Eh, o ja, haha. Weet je wat, we doen eerst aardrijkskunde. Hier staat een oefenvraag: ‘Noem vijf verschillende schaalniveaus.’ Zoek maar op.” “Ik heb geen aardrijkskundeboek.” “Hoezo?” “We krijgen altijd losse blaadjes mee naar huis.” “En waar zijn die blaadjes?” “Geen idee. Verdwenen. Denk ik. Of zo.” “Jemig, je bent zo slecht georganiseerd. Alles is chaos. Goed. Wiskunde dan. Herleid: 8xy+3y(2x+5)+10y.” “Jaja, dat kan ik wel. Maar eh, kan jij het ook? Je kijkt zo moeilijk.” “Natúúrlijk. Je hoofd is net een computer, dus wat er eenmaal is ingestopt…” “Gadverdamme, dat klinkt pornografisch.” “Nou ja! Oké, natuurkunde dan. ‘Schets een holle spiegel die van een ­divergente bundel een convergente ­bundel maakt.’” “Wist je dat als je van een man zijn lul afhakt hij opnieuw moet leren lopen?” “Huh? Ik denk dat ie sowieso doodbloedt hoor.” “Echt niet, hij moet opnieuw leren lopen. Omdat die lus niet meer tussen zijn benen zwaait. Dat moet hij dan helemaal ontwennen, dan gaat ie zo wijdbeens…” “Ja ja ja. Hoe weten we dit allemaal?” “TikTok.” “Zou zo’n man ook fantoompijn krijgen, vraag ik me dan af. Nee, nee, nee! We moeten leren. Je leidt me af. Kom op.” “Dit is biologie, hoor. Heel belangrijk vak.” “Ja, bio, dat doen we. Beantwoord maar: zijn schimmeldraden ééncellig of meercellig?” “Gadverdamme, schimmel.” “Oké we schakelen door naar Frans. Wat is een oorbel? Eh, even zoeken. Dat is een boucle d’oreille. En we gaan verder met Duits. Wat betekent Kraftfahrzeugsteuer? Godallemachtig, weet ik veel. Wegenbelasting? Echt? Geschiedenis dan. Omschrijf het drieslagstelsel. O wacht, waar is je schrift van schei…” “Mam, alles goed? Kunnen we niet beter één vak tegelijk doen?” “We moeten dóór! Ik heb proefwerkweek!” “Nee, ík heb proefwerkweek.” “Ja maar ik dus ook. En het is zoveel. En ik ben alles kwijt! Overal blaadjes. En oude stof. Vergeten. In mijn kop. Het zat er ooit. Maar waar?” “Zit je nou ‘afgehakte lul’ te googelen?” “Nee, nee, nee, niks. Ik ben er weer. Waar waren we? O ja: drieslagstelsel en 8xy+3y, met een divergente bundel, follar y puta en een boucle d’oreille vol met schaalniveaus. Ik… ik…” “Mam, alles is chaos! Als we gewoon georganiseerd werken en alles stapje voor stapje doen, dan is het heus niet zoveel. Mam? Maaaaaaam?” “KRAFTFAHRZEUGSTEUER!” Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/het-is-zoveel-en-ik-ben-alles-kwijt-overal-blaadjes-en-oude-stof-vergeten-in-mijn-kop-het-zat-er-ooit-maar-waar~b959a21e/
2022-07-02||Wat doet Amsterdam aan de asielcrisis? ‘Huisvesten is voor ons bovengemiddeld ingewikkeld’||Dat de overheid in gebreke bleef, was al duidelijk ver voordat het kabinet twee weken geleden de opvang van asielzoekers tot nationale crisis uitriep. In het hele land zitten asielzoekerscentra en andere tijdelijke opvanglocaties vol. In aanmeldcentrum Ter Apel was het afgelopen maand zo nijpend dat asielzoekers de nacht moesten doorbrengen op stoelen en in tenten. Onder coördinatie van de Nationaal Coördinator Terrorismebestrijding en Veiligheid (NCTV) is een crisisteam gevormd. Afgevaardigden uit allerlei overheidsorganen zijn samengekomen in een poging de crisis te bezweren. Binnen een week lag een eerste plan goedgekeurd en wel op tafel. Daarin staat onder meer dat gemeenten de komende weken 7500 statushouders een tijdelijk onderkomen moeten aanbieden. Deze mensen, die de asielprocedure succesvol hebben doorlopen en dus in Nederland mogen blijven, zitten nu vaak vast in asielzoekerscentra en andere tijdelijke opvangplekken omdat er geen woningen beschikbaar zijn. In Nederlandse asielzoekerscentra en andere opvanglocaties zitten op dit moment zeker 26.500 asielzoekers. Daarnaast verblijven er nog zo’n 14.500 statushouders, die hun verblijfsvergunning al hebben. Daarmee vangt Nederland in totaal tegen de 41.000 mensen op. Dit zijn alleen mensen die asiel moeten aanvragen bij aankomst in Nederland, daar vallen Oekraïense vluchtelingen bijvoorbeeld niet onder. De overheid wil ook extra opvangplekken organiseren via de 25 veiligheidsregio’s. Elke regio moet de komende weken 225 plekken regelen. Het rijk stelt ambtenaren aan om de uitvoering in goede banen te leiden. Ook wordt er 40 miljoen euro vrijgemaakt voor de tijdelijke onderkomens. In Amsterdamse opvanglocaties zaten op 20 juni 1767 mensen via het Centraal Orgaan opvang asielzoekers (COA). Daarvan zijn er 898 asielzoeker en 869 statushouder. Zij zijn verspreid over zes verschillende locaties. Eén daarvan is een asielzoekerscentrum, de rest zijn tijdelijke extra opvanglocaties om het COA te ontlasten. Er wordt een nieuw asielzoekerscentrum in het Westelijk Havengebied gebouwd, maar dit is ter vervanging van het huidige centrum in Nieuw-West. Daarnaast vangt Amsterdam momenteel 1133 Oekraïeners op, verspreid over tien andere opvanglocaties. Zij hebben weliswaar een andere status dan asielzoekers, maar zorgen wel voor extra druk op de opvang. Vergeleken met andere gemeenten vangt Amsterdam relatief veel mensen op. Alleen in de gemeente Westerwolde, waar Ter Apel ligt, zaten er met 1818 meer mensen in een opvangplek op 20 juni. Na Amsterdam komen de gemeenten Assen (1557), Cranendonck (1423) en Almere (1281). Amsterdam stelt zich hiermee gastvrij op, want verplicht is het niet om asielzoekers op te vangen. Er ligt een plan bij het kabinet om gemeenten wél te gaan verplichten om asielzoekers op te nemen, maar tot die tijd moeten gemeenten zelf instemmen als het COA ergens een opvang wil openen of een groep vluchtelingen wil onderbrengen. Het huisvesten van mensen die hun verblijfsvergunning al hebben gekregen, verloopt daarentegen moeizaam in de hoofdstad. Daardoor houden statushouders veel bedden in Amsterdamse opvangplekken bezet en is er weinig doorstroom. Elk half jaar krijgen gemeenten van het rijk de opdracht om woningen te zoeken voor een bepaald aantal statushouders. De hoogte van deze zogenoemde taakstelling wordt bepaald aan de hand van het aantal inwoners. Onder meer vanwege de woningcrisis lukt het een hoop gemeenten structureel niet om zich aan deze taakstelling te houden. Vrijdag was er weer een halfjaar voorbij. De eindstand: van de 337 gemeenten die het afgelopen jaar een aantal statushouders aan een woning moesten helpen, hebben 151 hun taakstelling gehaald. 45 gemeenten zaten niet eens op de helft. Amsterdam moest de afgelopen zes maanden 768 statushouders huisvesten – dat is inclusief de achterstand van de vorige ronde. Op 1 juli was dit gelukt voor 320 statushouders, waarmee de hoofdstad op ruim 40 procent van het doel zat. Ondertussen wordt bijna de helft van de plekken in Amsterdamse opvangcentra bezet gehouden door statushouders die wachten op een permanente woning. Dat de doorstroming van deze statushouders moeizaam verloopt, heeft tot gevolg dat er voor nieuwe asielzoekers weinig plek is. Er zijn niet genoeg huizen, stelt ook wethouder Rutger Groot Wassink (Sociale Zaken). “Ik ben het er helemaal mee eens dat statushouders een woning moeten krijgen en ik gun ze niets liever. Maar we zitten in een woningcrisis en als gemeente kunnen we dat niet alléén oplossen. We hebben regie, geld en hulp nodig vanuit het rijk.” Amsterdam moet de meeste statushouders huisvesten van het land, en dat aantal is nog hoger door oudere achterstanden. “Het huisvesten is voor ons bovengemiddeld ingewikkeld,” zegt hij daarover. “Ondertussen is het voor ons juist relatief makkelijk om opvanglocaties op te zetten, iets waar een kleinere gemeente meer moeite mee kan hebben. Ik zou een systeem willen waarbij er wordt gekeken naar waar verschillende gemeenten goed in zijn.” Het COA zegt enorm blij te zijn met de plannen. Dat er nu een crisis is uitgeroepen en dat daarmee een team is opgezet dat met concrete plannen komt voor de korte termijn, stemt de organisatie optimistisch. Alles wat dat oplevert, is wat het COA betreft mooi meegenomen. Wethouder Groot Wassink daarentegen heeft ‘grote twijfels’ bij de nieuwe afspraken. Het aantal van 7500 statushouders waar nu tijdelijke huisvesting voor moet worden geregeld, lijkt hem uit de lucht gegrepen. “Het rijk denkt dat gemeenten dat zomaar even in de zomer kunnen doen. Ik vind dat onrealistisch, gezien de onderliggende problemen.” Bovendien maakt hij zich zorgen over de kwaliteit van de voorzieningen die voor deze groep zullen worden opgetuigd. “Ze krijgen hoogstwaarschijnlijk geen normaal huis, maar weer een noodlocatie. Is dat humaan?” De wethouder pleit voor structurele oplossingen. Naast meer huizen, wil hij dat gemeenten verplicht worden om asielzoekers op te vangen. “Niet elke gemeente is zo welwillend als wij, waardoor Amsterdam nu veel meer mensen opvangt dan in een ideale situatie nodig zou zijn. We springen in het gat van falend rijksbeleid en niet meewerkende gemeenten.”||https://www.parool.nl/amsterdam/wat-doet-amsterdam-aan-de-asielcrisis-huisvesten-is-voor-ons-bovengemiddeld-ingewikkeld~b68adccf/
2022-07-02||Verslavingskliniek Najib Amhali en Dave Roelvink heeft entourage met roerig verleden: ‘Hier werken veel mensen met een smetje’||In een kantoorpand aan de rand van Abcoude komen in het weekend geregeld enkele tientallen (ex-)verslaafden bijeen om een uur lang te vertellen over hun worstelingen en successen. Plaats van handeling: Recovery Mental Healthcare, een instelling voor verslavingszorg die eigendom is van cabaretier en acteur Najib Amhali. Zijn compagnons: dj/model/beroeps-BN’er Dave Roelvink en Reda Saleh. Het trio heeft een gedeeld verslavingsverleden. Saleh werd tientallen keren opgenomen voordat hij was afgekickt, nu werkt hij in de verslavingszorg. De meetings gaan uit van de NA (Narcotics Anonymous) en AA (Alcoholics Anonymous). De drie ontlenen er inspiratie aan en stellen daarom de burelen van hun verslavingsinstelling gratis ter beschikking. Rode draad op dit soort bijeenkomsten zijn de twaalf stappen die de aanwezigen willen doorlopen om hun verslaving definitief te overwinnen. Zoals stap 4, waarin ze de balans van hun leven opmaken. En stap 9: het goedmaken met degenen die ze pijn deden. Najib Amhali heeft die stappen al achter zich. Sinds een paar weken is hij gediplomeerd ‘counselor’ en kan hij verslaafden begeleiden. Het past bij stap 12: geef je ervaringen door aan een lotgenoot. De wens ‘iets terug te geven’ staat centraal bij het initiatief voor een eigen verslavingskliniek, zeggen de eigenaren van Recovery Mental Healthcare. “Dat geeft zoveel voldoening,” aldus Amhali. Het trio is openhartig over het eigen verslavingsverleden. Als BN’ers hebben Roelvink en Amhali een groot podium. Op tv, in zelfgemaakte podcasts en op Instagram verkondigen ze dat de zorg beter kan, persoonlijker vooral. Het resultaat is deze instelling voor ambulante behandelingen, sinds eind 2020. Tekst gaat verder onder de tweet Hoeveel geld ze hebben geïnvesteerd, wordt niet gedeeld. Het eerste jaar schoten ze er volgens eigen zeggen 4 ton bij in. Afgaande op de enige jaarrekening zijn inkomsten en uitgaven inmiddels vrijwel in evenwicht en is er 11.564 euro winst. Er zijn zestien mensen in vaste dienst, in 2021 werden een krappe 150 cliënten behandeld en na de zomer staat de opening van een dependance in Zaltbommel op de agenda. “Onze avondbehandeling is populair op de Zuidas,” aldus Amhali. “Die biedt de kans overdag te werken. Een eigen kliniek, waar we mensen kunnen opnemen, is onze droom. Dan hoeven we ze niet meer door te verwijzen naar partners in Zuid-Afrika.” Het totaalpakket – en meer – biedt de 13 kilometer verderop gelegen verslavingsinstelling Jellinek ook. Al is er niet, zoals in Abcoude, een vipafdeling voor mensen die aan anonimiteit hechten en stuurt Jellinek geen mensen naar Zuid-Afrika. Walther Tibosch stelt namens de branchevereniging Verslavingskunde Nederland dat de meerwaarde van afkicken in het buitenland geen wetenschappelijke ondersteuning heeft. In een andere omgeving, zonder de gebruikelijke prikkels, is clean blijven relatief eenvoudig. De terugval na zo’n verblijf is groot. “Succesvol herstellen van een verslaving doe je in je eigen omgeving, met je familie en naasten.” Het trio koos voor een turbulente branche. Het is een kleine wereld, waarin veel ‘ervaringsdeskundigen’ actief zijn. Faillissementen komen geregeld voor, zeker ook onder de klinieken van BN’ers met een verslavingsverleden. Keith Bakker zette een kliniek op voordat hij werd veroordeeld voor verkrachting. Oud-GTST-acteur Jimmy Geduld ging vorig jaar voor de tweede keer failliet met een instelling waar Amhali werd behandeld. Ook een Amsterdamse kliniek van ervaringsdeskundige Peggy-Sue Figueira redde het niet. Ze figureerde als deskundige in het tv-programma Verslaafd!. Figueira’s voorlaatste bedrijf, het naar haar initialen vernoemde PSF Verslavingszorg, speelt een rol bij de ontstaansgeschiedenis van Recovery in Abcoude. Ze leidde het met Pieter Jonkers, die nu als adviseur nauw betrokken is bij de zorginstelling van Amhali en diens partners. Jonkers heeft een roerig verleden als advocaat en bestuurder in de verslavingszorg. Eind 2017 werd hij ‘van het tableau geschrapt’ – de zwaarste tuchtrechtelijke sanctie voor advocaten – wegens het wegsluizen van tonnen van een psychotische patiënt. Eerder dat jaar schorste het Hof van Discipline hem in een andere tuchtzaak voorwaardelijk als advocaat vanwege ‘overmoed’ en gebrekkige kennis van elementaire regels in een erfrechtkwestie. Kort daarvoor gingen sportscholen in Uithoorn en Naarden waarvan hij mede-eigenaar was met bijna vier ton aan negatief eigen vermogen ten onder. In 2019 maakte Jonkers een comeback, toen hij met Figueira PSF Verslavingszorg oprichtte. Ze kenden elkaar van een inmiddels failliete verslavingskliniek van Jimmy Geduld. In 2020 legde ook PSF Verslavingszorg het loodje. Aanleiding was Figueira’s relatie met een 32 jaar jongere (ex-)verslaafde. De zaak escaleerde zodanig, dat de politie eraan te pas kwam en Jonkers bij hem thuis verslaafden opving. Ondanks dit echec is Figueira weer actief in de branche. Datzelfde geldt voor Jimmy Geduld, die na twee faillissementen een nieuwe poging waagt. Én voor Jonkers, die het trio Amhali, Roelvink en Saleh adviseert. Ook zijn enkele oud-medewerkers van PSF Verslavingszorg neergestreken in Abcoude, onder wie Jonkers’ vriendin. Een lid van de raad van toezicht – Roy Hogendorp – functioneerde op bepaald moment tegelijkertijd bij beide bedrijven. Nu is hij alleen actief voor Recovery. Ondernemer Bas van Gent werd begin vorig jaar door de rechter benoemd als bestuurder van het toen al ten dode opgeschreven PSF Verslavingszorg. Hij moest de financiële zaken afwikkelen en hield er de indruk aan over dat de kliniek in Abcoude een verkapte voortzetting is van PSF Verslavingszorg. Vooruitlopend op het faillissement zouden in Abcoude heimelijk voorbereidingen zijn getroffen voor een nieuwe kliniek. “Met medeneming van kennis en know-how die eigendom waren van PSF Verslavingszorg, dat ervoor heeft betaald.” In die gedachte werd Van Gent gesterkt, doordat toezichthouder Hogendorp gelijktijdig een functie had bij Recovery. “Dan ben je niet onafhankelijk.” (zie kader) Een verkapte doorstart? Dat ontkennen de initiatiefnemers van Recovery. “De verslavingszorg is een klein wereldje,” zegt Jonkers, doelend op het personeel dat eerst bij PSF en nu bij Recovery werkt. “We hebben er echt alles aan gedaan om PSF Verslavingszorg te redden. En Recovery is een structureel ander bedrijf, gericht op ambulante behandeling, zonder opname met detox zoals bij PSF.” Zorgverzekeraars en andere verslavingsinstellingen kijken met enige frustratie naar het gemak waarmee bestuurders met omstreden staat van dienst blijven opduiken. Voor artsen, psychologen en andere behandelaren kan via het tuchtrecht worden ingegrepen. Voor bestuurders en adviseurs geldt dat niet. “Iedereen kan morgen een verslavingskliniek beginnen,” zegt Walther Tibosch van Verslavingskunde Nederland. “De checks and balances zouden beter moeten zijn.” Tibosch juicht het toe dat BN’ers openhartig zijn over hun verslaving. “Alleen denk ik niet dat het nodig is zelf een kliniek te beginnen. Hun aanbod voegt vaak niet veel toe aan het bestaande.” Titus Kramer, door Amhali en partners benoemd tot bestuurder van Recovery vanwege zijn lange staat van dienst als ondernemer en investeerder, vindt dat de kliniek in Abcoude juist iets toevoegt. “De rode draad is dat hier veel mensen zijn met een smetje. Dat hebben mensen met een verslaving zelf ook. Het geeft cliënten een veilig gevoel. Er is minder afstand dan bij een onkreukbare arts of andere behandelaar.” Omdat volgens vaak aangehaald onderzoek de helft van de verslaafden na behandeling binnen een jaar terugvalt en een derde tot een kwart nooit geneest, zijn met Amhali, Roelvink en Saleh afspraken gemaakt over een eventuele terugval. Kramer: “In de aandeelhoudersovereenkomst staat dat je er dan uit gaat. Daar is wel discussie over geweest. Maar het is een goede motivatie om niet terug te vallen.” Voor Saleh zit de waarde van het initiatief vooral in het doorbreken van het taboe op verslaving. Amhali hamert op het belang van een tweede kans. “Reda heeft in onze podcast verteld dat hij in de gevangenis zat. Moet je iemand met een verleden afwijzen? Dat deden ze bij mij ook niet vanwege mijn verslaving.” In dat verhaal past de aanstelling van Diederik Stapel als basispsycholoog. “Wij geloven heel erg in tweede kansen,” zegt bestuurder Titus Kramer over de wegens grootschalige wetenschapsfraude in Tilburg ontslagen hoogleraar. “Afrekenen is zo makkelijk. Diederik was verslaafd aan mediaoptredens en is daarvoor afgestraft. Hij snapt de taal van verslaafden en heeft zichzelf opnieuw uitgevonden. Dat geldt ook voor Pieter Jonkers. Hij heeft klappen gehad en is weer opgestaan. Dat spreekt ons aan.” Kramer: “Het zal hier anders gaan dan bij andere klinieken van BN’ers. Wij gaan niet failliet.”||https://www.parool.nl/nederland/verslavingskliniek-najib-amhali-en-dave-roelvink-heeft-entourage-met-roerig-verleden-hier-werken-veel-mensen-met-een-smetje~b554eaa0/
2022-07-02||Waarom was dit eigenlijk een vriend?||Zou hij een dissident kunnen zijn? Hij dacht: ‘De vanzelfsprekendheid. Hoe sluipt dat er in? De vanzelfsprekendheid dat een volk achter zijn leiders gaat staan, dat je je eigen mensen die niets maar dan ook niets hebben gedaan ombrengt, dat je je eigen cultuurschatten en toekomstmogelijkheden voor de jeugd vernietigt. Die vanzelfsprekendheid...’ Hij begreep er niets van. “We behalen de ene overwinning na de andere,” zei een vriend tegen hem en lachte. “Maar vind je het niet naar dat er zo veel vernietigd wordt?” De vriend haalde zijn schouders op. “Alleen maar militaire doelen. Dus dat valt mee.” Hij knikte traag maar hij begreep zijn vriend niet. Natuurlijk waren het niet alleen militaire doelen. “Ik heb familie in Severodonetsk... Al een tijd niets meer van gehoord.” “Hoeveel slachtoffers zijn er niet gevallen in de Tweede Wereldoorlog? Al onze families hebben offers moeten brengen. Het is goed dat we nu tegen de nazi’s strijden.” Zijn vriend had geen zin in dit gesprek. “Toch zijn dat geen nazi’s. Mijn oom en tante zijn lieve mensen.” “Overal zijn lieve mensen.” Hij bestelde maar weer twee wodka en opnieuw drong het woord ‘vanzelfsprekendheid’ zich aan hem op. Waarom vond zijn vriend het sowieso niet erg dat er werd gevochten en gedood, dat er oorlog werd gevoerd? Hij dacht aan vriendschap. Hij had eigenlijk niet zo veel vrienden. Als hij deze vriend nu ook al zou verliezen, hield hij er weinig over. “Het lijkt wel of jij die speciale operatie niet ziet zitten en aan de woorden van Poetin twijfelt,” zei zijn vriend. “Ik hou niet van strijd,” antwoordde hij. De zin leek op met te veel water verdunde thee en hij schaamde zich ervoor, maar toonde dat niet. “Niemand houdt van strijd,” zei z’n vriend. Ook zo’n zin die je als een ballon leeg kon laten lopen. “Ik zou trots zijn als ik word opgeroepen om te vechten!” zei z’n vriend. Die keek hem streng aan zodat hij het ervaarde als een test. “Ik wil Irina net ten huwelijk vragen. Als ik dan in het leger moet... Maar als het moet, moet het natuurlijk, en ja... trots... Maar ik trouw liever dan...’’ “Je kunt iets betekenen voor de kinderen die jullie later krijgen!” Waarom was dit eigenlijk een vriend? En waarom raakte hij door diens zinnen verlamd? Hij durfde niets te zeggen, alleen maar mee te praten. “Waarom dacht ik vroeger dat ik moedig was?” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/waarom-was-dit-eigenlijk-een-vriend~b38bed6b/
2022-07-02||Schrijver Dorthe Nors voert je in haar kleine Toyota moeiteloos mee langs de kustlijn||Het is even wennen voor de liefhebber van het werk van Dorthe Nors. Haar nieuwe boek is een klassieke bundeling verhalen noch een roman. Die roman was er gekomen, als Nors geen verzoek had gekregen een boek over de Noordzeekust te schrijven. Ze is dan al jaren het drukke Kopenhagen ontvlucht om in het westen van Denemarken bij de zee te gaan wonen. In Langs de kustlijn verkent Nors in veertien stukken de kustlijn van de Noordzee die tussen het kopje van Jutland tot Den Helder loopt. Verwacht geen kolderieke scènes zoals in haar roman Spiegel spiegel schouder (over een vrouw voorbij de veertig die haar rijbewijs probeert te halen), en geen zinnenprikkelende verhalen zoals in haar bejubelde bundel Karateslag waarmee ze internationaal doorbrak. Of de nog fraaiere, betoverend mooie verhalen in Kaart van Canada (t(tientallen potloodstreepjes in mijn exemplaar). Al zijn het natuurlijk ook geschiedenissen die Nors in Langs de kustlijn vertelt. Alleen komen ze ditmaal niet uit haar duim. Het is, zeg, autobiografische non-fictie wat ze bedrijft. Het eerste hoofdstuk, De lijn, is een soort verantwoording. Nors keert terug naar de natuur, naar het landschap van haar jeugd, en vertelt waarom dat zo belangrijk voor haar is. En van daaruit laat ze zich meevoeren door de kustlijn. ‘(...) ik wil me laten leiden door wat onontkoombaar is: de jaargetijden, de toevalligheden en de herinnering (…) Ik wil me liever zo veel mogelijk openstellen voor de waarheid die ontstaat tussen mij en de plek in het nu, waar we elkaar ontmoeten’. Dat klinkt wat abstract, maar in de volgende dertien hoofdstukken sleept Nors, ze volgt de kust in haar kleine Toyota, je moeiteloos mee langs allerlei plekken. Volkomen natuurlijk mengt ze haar herinneringen (hoe ze in haar woonplaats werd doodgezwegen nadat ze iets ongelukkigs over een wolf had gezegd) met de verhalen die ze langs de kustlijn opvangt en loskrijgt. Ze vertelt over water en waterkeringen, taal, geschiedenis, literatuur, klimaat en aanpassen. Over Amsterdam, gek genoeg, maar ook weer niet zo gek omdat ze er in 2019 zes weken writer in residence was (en aan dit boek werkte). Nors verbindt alles met alles, heen en weer springend in plaats en tijd. Dus eigenlijk is Langs de kustlijn tóch weer een prachtige verhalenbundel van Nors.||https://www.parool.nl/kunst-media/schrijver-dorthe-nors-voert-je-in-haar-kleine-toyota-moeiteloos-mee-langs-de-kustlijn~b7e9c944/
2022-07-02||Ook Jack Johnsons achtste album is een vol kabbelende gitaarpop voor een lome avond aan het strand||Jack Johnson (47) heeft een eigen studio op Hawaii. The Mango Tree, heet die, gelegen aan de noordelijke kust van het eiland Oahu, waar hij ook werd geboren. Johnson nam er (delen van) al zijn zeven eerdere studioalbums op. Klinkt allemaal uitermate vredig en comfortabel. En datzelfde geldt voor Johnsons achtste album, wederom opgenomen in The Mango Tree. De voormalig professioneel surfer heeft sinds hij in 2001 debuteerde met de wiegende surffolk van het album Brushfire Fairytales een geheel eigen sound gecreëerd. Lome akoestische en vooral gelukzalige gitaarpop, die klinkt alsof hij letterlijk in de schaduw van een mangoboom is geschreven. Met zijn derde en beste album In Between Dreams (2005) perfectioneerde Johnson zijn formule, die hij sindsdien op gezette tijden herhaalt. Meet the Moonlight klinkt wederom laidback, kabbelend en volkomen tevreden. Open Mind, 3 AM Radio en Calm Down zijn liedjes die naadloos in Johnsons repertoire kunnen worden ingevoegd. Alleen bij One Step Ahead en Don't Look Now verandert het tempo heel even. Het zijn meteen de opwindendste momenten van een album van een artiest die zijn ambacht volledig meester is, maar tegelijk iets of iemand ontbeert die hem eens flink uit zijn comfortzone trekt.||https://www.parool.nl/kunst-media/ook-jack-johnsons-achtste-album-is-een-vol-kabbelende-gitaarpop-voor-een-lome-avond-aan-het-strand~bdabc9f2/
2022-07-02||Was ik niet veel te graag naar dat vermaarde tuinfeest gegaan en veel te lang blijven plakken bovendien?||Het oplopend aantal meldingen van grensoverschrijdend ­gedrag in de cultuur- en ­mediasector is het topje van de ijsberg. Conclusie van de Raad voor Cultuur in de categorie ja dat haalt je de koekoek. ‘Slacht­offers durven ongewenst gedrag vaak niet te melden en getuigen kijken nogal eens de andere kant op.’ Er zijn ook getuigen die het wel zien en het goedpraten. Er zijn getuigen die het wel zien en het goedpraten en zich het ongewenste gedrag eigen maken. Er zijn getuigen die het wel zien en het goedpraten en het ongewenste gedrag facili­teren. Wat dan ook de aard van het on­gewenste gedrag is. En vlak de ijsberg buiten de cultuur- en mediasector niet uit. De Volkskrant plaatste vorige maand verhalen van slachtoffers. En van een getuige die het zag en goedpraatte en zich het ongewenste gedrag ­eigen maakte, maar drie jaar na haar zelfverkozen ontslag alsnog tot inkeer was gekomen. De kwestie speelde bij een uitgeverij van aanzien – en er is niets dat wijst op een cultuurverandering omdat de hoogste baas ‘spaanders waar ­gehakt wordt in een verdringingsmarkt in een competitieve wereld’ niet zijn probleem vindt. De meningen waren ferm, maar zelf zwenk en zwabber ik zoveel weken en zoveel gesprekken later nog steeds van het een naar het ander. Ik ken slachtoffers – en weet hoe ontwrichtend hun ervaringen zijn geweest. Nieuws was het niet, want algemeen bekend en dat al decennialang. De getuige et cetera et cetera had ook wel eerder aan de bel kunnen trekken, hoeveel jaar was ze niet zijn rechterhand geweest? Er zijn ook (oud-)medewerkers die de hoogste baas roemen om wat ze van hem hebben geleerd – een beetje weerwerk werd op prijs gesteld. En was ik niet vorig jaar zelf veel te graag naar dat vermaarde tuinfeest gegaan en veel te lang blijven plakken bovendien? Kortom: ik was niet de ideale gast geweest voor een praatprogramma. Nu is er de verschijning bij uitgeverij Cossee van de Nederlandse vertaling door Ineke van den Elskamp van This is pleasure (Dit is lust) van de Amerikaanse Mary Gaitskill uit 2019. Alter­nerend zijn aan het woord de redacteuren ­Margot en Quin, twintig jaar bevriend en beiden zeer succesvol binnen de New Yorkse uitgevers­gemeenschap. Ze komen aan het woord als zijn val – hier wel, hij is níet de baas himself – onontkoombaar is. Boven de hoofdstukken waarin hij aan het woord is staat Q. – de vermeende dader. Boven die van haar M. – de getuige die et ­cetera et ­cetera. Ik werkte ooit als leidinggevende onder een hoge baas. Ik werd geacht zijn wil is wet te laten uitvoeren. De term ‘ongewenst gedrag’ was nog niet gemunt, het was ver voor MeToo en met seks had het niks te maken. Maar ik werd een M. En dit landschap is nog steeds heel, heel guur. Marjolijn de Cocq schrijft elke week een column voor Het Parool. Lees al haar columns hier terug. Reageren? m.decocq@parool.nl||https://www.parool.nl/columns-opinie/was-ik-niet-veel-te-graag-naar-dat-vermaarde-tuinfeest-gegaan-en-veel-te-lang-blijven-plakken-bovendien~bff06fa3/
2022-07-02||Opinie: ‘Mevrouw Van der Plas kan haar partijnaam beter veranderen in Boze Boeren Beweging’||De chauffeurs van Uber zouden ­eigenlijk systematisch alle ritten moeten annuleren, maar ik begrijp natuurlijk dat ze hun inkomsten niet zomaar kunnen missen. Heeft de FNV voor hen ook geen stakingskas? Er moet toch een andere manier zijn om dit soort gedrag van Uber te bestraffen? Of je nu gaat schoonmaken, kranten gaat bezorgen of wat voor werk dan ook, het is toch niet meer dan normaal dat je van tevoren weet wat een rit oplevert en kunt weigeren als je geld bij moet leggen? Maar ja, dit soort platforms mogen blijkbaar alles zonder sancties.Ilona Dekker, Nieuwegein Mooi nieuws dat de Partij voor de Dieren haar derde wethouder ooit krijgt: Johnas van Lammeren vertrekt naar Amersfoort. Het is hem gegund. Maar het is opvallend dat hij slechts drie maanden geleden verkozen is, en nu in een reactie laat weten dat het tijd werd voor iets nieuws. Hebben de afgelopen drie maanden het verschil gemaakt, na twaalf jaar raadslid te zijn? Of vertrekt hij nu, omdat de hoop om wethouder te worden in Amsterdam niet is ingelost? In het eerste geval is het begrijpelijk, in het laatste geval had hij niet op de lijst moeten staan. Van Lammeren heeft immers van vele burgers het vertrouwen gekregen om tot 2026 raadslid te zijn. Just Pallandt, Amsterdam Tja, daar sta je dan weer in de file. Niet vanwege werkzaamheden of een ongeluk, maar vanwege opzettelijk veroorzaakt oponthoud door boze boeren. Dan kom je met de nodige vertraging thuis en zie je op TV de oorlogsachtige beelden van brand, vernieling en bedreiging door deze ‘demonstranten’. Bedreiging van hulpverleners en van de door ons gekozen volksvertegenwoordigers en hun gezinnen. Dieptriest en zinloos. Mevrouw van der Plas van de BBB, sorry Caroline: de BoerBurgerBeweging, liep eerst vooraan in het voeden en opstoken van de onrust bij de boeren en wast nu haar handen in onschuld. Net als Donald Trump deed na de bestorming van het Capitool. Ik denk dat inmiddels veel Nederlanders geen begrip meer hebben voor de agressieve en gevaarlijke acties, die onder het mom van demonstraties worden gevoerd, en dat velen zich of al hebben afgekeerd van de boeren, of dat nog gaan doen de komende tijd. Mevrouw van der Plas kan dus beter het woord ‘Burger’ uit haar partijnaam halen, tenzij ze de vleesvariant bedoelt, en de naam veranderen in Boze Boeren Beweging. En wat kun je als burger dan doen om je onvrede te uiten over deze acties? Ik denk dat dat heel simpel is: ik eet al geruime tijd geen vlees en vleeswaren, dit vanwege mijn afkeer van de bio-industrie, en ik stop nu ook met het kopen van zuivelproducten. Er zijn inmiddels voldoende smaakvolle en betaalbare plantaardige alternatieven. Als veel mensen dit ook in meer of mindere mate gaan doen, lost het stikstofprobleem zich vanzelf op. Bij gebrek aan vraag stopt het aanbod en passen beroepsgroepen zich uiteindelijk genoodzaakt aan.Davey Schravenmade, Santpoort-Noord||https://www.parool.nl/columns-opinie/opinie-mevrouw-van-der-plas-kan-haar-partijnaam-beter-veranderen-in-boze-boeren-beweging~bd803770/
2022-07-02||Op de een of andere manier krijgt het verzet van de boeren veel sympathie||Is een democratie de perfecte bestuursvorm die je kunt hebben als land? Dat heb ik me in het verleden meermaals afgevraagd, bijvoorbeeld als Erdogan in Turkije de verkiezingen steeds won, ondanks de feitelijke achteruitgang op economisch, cultureel en educatief gebied in het land. Het zal me dan ook niets verbazen als hij de verkiezingen volgend jaar ook wint. Enfin, ik vraag het me ook af wanneer wij als weldenkend, opgeleid en geëmancipeerd Nederland op het puntje van onze stoel zitten te tandenknarsen tijdens verkiezingsuitslagen in verwante landen, omdat we onzeker zijn over types als Le Pen en Trump – en we weer opgelucht ademhalen als ze nipt verliezen. Respectievelijk zijn dat een antisemiet en iemand die de democratie in groot gevaar bracht door de bestorming van het Capitool aan te jagen en rechters aanstelde in het hooggerechtshof die tegen abortusvrijheid zijn. En elke keer vroeg ik me af: wat als ze de volgende keer wel winnen? Zo ook deze week bij het observeren van de hoeveelheid steun die de boerenprotesten genieten onder ‘het volk’: te zien in de politieke peilingen, maar ook op internet en in mijn eigen omgeving. De coalitiepartijen verliezen elke week zetels, terwijl met name de boerenpartij groeit als kool. Op de een of andere manier krijgt het verzet van de boeren veel sympathie, terwijl de transitie die door de politiek is ingezet, wetenschappelijk is onderbouwd, noodzakelijk is en vooral goed bedoeld is voor ons allen: met als doel een gezonde leefomgeving in de toekomst door vermindering van de stikstofuitstoot. Het is mogelijk zelfs een oplossing voor het woningentekort. Stel nou dat er aan het eind van de dag geen draagvlak is voor vermindering van stikstof. En stel nou dat er ook geen draagvlak is voor vermindering van CO2 in de toekomst. Dat de meerderheid van het volk zegt: ‘boeien’. Wat gaan we doen? Zijn we dan democratisch verplicht het ‘boeien’-beleid uit te voeren, of gaan we ondanks de verkiezingsuitslag het ‘groene’ beleid uitrollen? Is het de democratie of de wetenschap die zegeviert? In 2016 hadden we in Nederland het Oekraïnereferendum, waarbij de uitslag was dat er geen associatieverdrag moest komen met Oekraïne. De actievoerders van het neekamp, waaronder Baudet die daardoor populair werd en de politiek inging, hebben toen geroepen dat het verdrag een voorstadium is van een toekomstig EU-lidmaatschap, maar dat werd in alle toonaarden ontkend door de premier en dat zou nooit kunnen gebeuren. Nu komt Oekraïne op termijn alsnog bij de EU en is het volk niets gevraagd. Het is niet langer houdbaar om telkens het één te zeggen vóór de verkiezingen en na een tijdje het andere uit te voeren. Daar prikt men uiteindelijk doorheen en dan wordt de democratische belofte niet waargemaakt. De meer ‘gematigde’ partijen ondermijnen daarmee zichzelf – en vervolgens kunnen we ons weer zorgen gaan maken over de volgende verkiezingsuitslag. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/op-de-een-of-andere-manier-krijgt-het-verzet-van-de-boeren-veel-sympathie~b9045dd6/
2022-07-02||We blijven kinderen totdat er niemand is om nog kind van te zijn||Een jaar geleden was het mijn moeder, nu zijn het andere moeders. Moeders van vriendinnen die opeens ‘iets’ hebben. Die zichzelf opeens bevinden in wachtkamers, in spreekkamers, in mallemolens, die wachten op testen, op uitslagen, diagnoses. Die de adem inhouden. Die een hoop hopen. Die moed inspreken. Moeders die van de een op de andere dag beginnen over hun afscheid. Wat er moet gebeuren met hun spullen. Welke liedjes en gedichten hun dierbaar zijn. Moeders die fotoboeken tevoorschijn halen, herinneringen ophalen en verhalen herhalen. En opeens herinneren we ons hoe we ons schaamden voor diezelfde moeders. Hoe we vroeger soms achter ze gingen lopen omdat ze zulke uitbundige jurken droegen. Of van die rare klompjes. Te hard lachten. Altijd lippenstift op hun tanden hadden. We wilden niet dat ze ons van jazzballet kwamen halen omdat ze dan vast weer rare dingen zouden zeggen. In dat gekke accent. Liever niet de klas in om te schminken met carnaval want wat als ze het nou zouden verpesten en de andere kinderen ons daar nog jaren aan zouden herinneren? Maar nu de mogelijkheid zich aandient dat ze er ooit niet meer zullen zijn, nu we beginnen te voelen hoe erg het is om ze te verliezen, maakt de schaamte, die allang plaats had gemaakt voor acceptatie, plaats voor trots. Trots op de mensen die ons grootbrachten. We dragen ze hoog in onze achting want kijk toch wat ze allemaal hebben gedaan, ze hebben ons opgevoed! Sterker nog, zonder hun zouden we er niet zijn. Letterlijk natuurlijk maar we bedoelen zonder hun waren we niet zo goed gelukt. Maar ondanks onze volwassen levens, onze verantwoordelijke levens, onze alles zelluf doen levens, onze op tijd belastingaangifte en eigen kinderen groot brengen levens, het nachtenlang peuters verzorgen, met mama’s tips, citroenkousje bij koorts, gepeld uitje bij oorontstekingen, zijn zij de reden dat we zelf nog kind zijn. We blijven kinderen totdat er niemand is om nog kind van te zijn. En wat willen we graag nog kind zijn. Van moeders die onverwoestbaar zijn. We hebben er alles voor over, ze mogen ons weer ophalen van jazzballet, ze mogen te hard lachen met lippenstift op hun tanden. We hebben er alles voor over om ze opgelucht uit spreekkamers te zien komen, om ze weer helemaal gaaf en gezond te zien ontwaken uit narcose. Om ze weer gewoon terug te mogen, zoals ze altijd waren, met al hun eigenaardigheden. Met hun geheugen intact en meewerkende spieren. En ik hoop dat ze, de vriendinnen, een mooie zomer met hun moeders mogen beleven. En ook al hebben zij niet het eeuwige leven, laat die zomer voor altijd duren. Spokenwordartiest, schrijver en ­docent Babs Gons maakt ons deelgenoot van haar belevenissen. Lees al haar columns hier terug. Reageren? b.gons@parool.nl||https://www.parool.nl/kunst-media/we-blijven-kinderen-totdat-er-niemand-is-om-nog-kind-van-te-zijn~b0dba6b5/
2022-07-02||Derk van Tongeren heeft een gebitsprothese nodig: ‘Ik laat mijn tanden liever niet zien’||“Een vriend zei laatst: ik zie je nooit meer lachen. Dat klopt. Ik laat mijn tanden liever niet zien.” Derk van Tongeren (43) bracht vijf jaar op straat door en met alle sores die bij dit onvrijwillige bestaan kwamen kijken, had een goede mondhygiëne geen prioriteit. “Ik verloor algauw mijn voortanden, de rest zag zwart maar zat nog wel op z’n plek. Toen ik eenmaal m’n tanden begon te poetsen, werden die na een paar weken weliswaar weer wit, maar de tandplak bleek mijn gebit bijeen te houden. Zonder die troep vielen ze een voor een uit mijn mond.” Inmiddels heeft Van Tongeren krap 30 procent van zijn tanden en kiezen over. Het weinige wat nog rest, staat schots en scheef en is zo broos als eierschalen. Een gebitsprothese is de enige oplossing, maar een bezoek aan de tandarts is voor hem onbetaalbaar (een groot probleem voor mensen met een krappe beurs, zie kader). “Ik heb bij de gemeente aangeklopt voor hulp. Daar zeggen ze dat het noodzakelijk is dat er iets gebeurt, maar dat de medische noodzaak ontbreekt en ze dus niets vergoeden.” Sarcastisch: “Hoeveel noodzaak is er nodig?” In een zeldzaam moment spert Van Tongeren zijn mond open en wijst de gapende gaten aan. “Je ziet toch dat dit niet goed gaat? Ik voel me zo machteloos. Vroeger was ik heel sociaal, ik grapte en lachte veel. Ik had ook relaties, en dat waren echt wel leuke meiden. Maar nu? Met deze rotzooi?” Van Tongeren werkte tot vijftien jaar geleden als verkoopmedewerker voor verschillende bedrijven. Een optelsom van onder meer de dood van zijn vader en de hoge werkdruk leverde hem een burn-out op. Zijn jaarcontract liep af en zijn schulden namen zienderogen toe. Verlangend naar een schone lei accepteerde Van Tongeren de bittere voorwaarden van een schuldsanering. Drie jaar lang beet hij op een houtje. “Zo’n regeling is echt afzien.” Maar net toen hij dacht gevrijwaard te zijn van schuldeisers, werd zijn WIA-uitkering stopgezet. “Ik ben op fysieke en psychische gronden 80 tot 100 procent afgekeurd, maar bij het UWV werd om onverklaarbare redenen besloten dat ik in de bijstand moest en dus werd ik weer gekort op mijn inkomen.” Opnieuw zat Van Tongeren klem. Voor boodschappen klopte hij bij zijn buren aan en op nagenoeg alles werd beslag gelegd. “Later erkende het UWV dat het een fout had gemaakt en kreeg ik mijn WIA terug. Maar tegen die tijd was het te laat. Ik moest het ene gat met het andere vullen, en dat houd je niet vol.” Hij verloor zijn huis en bracht vijf jaar op straat door. Troeblerende jaren die hem nog steeds parten spelen. Als Van Tongeren over zijn verliezen spreekt, worden zijn wangen nat. “Ik wil mijn verhaal kwijt, want dit is niet menswaardig. Telkens als ik hulp vraag, loop ik tegen een muur aan.” Vier jaar geleden kreeg hij zijn huidige woning in Zaandam toegewezen en vrijwel direct begaf hij zich naar het wijkteam. “De gemeente heeft een zorgplicht. Maar de instanties die met die opgave zijn belast, verzaken. Nog altijd ben ik niet geholpen. De mensen die daar zitten, zien me als de zoveelste. Ik ben jaren verder en nog is er niets gebeurd. Je wilt zo graag gehoord worden, maar het enige wat ze doen is dossiers opbouwen.” Het liefste wil Van Tongeren de jaren die achter hem liggen ook als zodanig behandelen: “Als gedane zaken. Ik wil aan een hoopvollere toekomst werken. Maar dit gebit belemmert mij. Ik zou graag in de sociale hulpverlening aan de slag gaan, want er moet iets veranderen in deze sector. Ik wil dit onrecht aanpakken. Maar met dit gebit kan ik niet solliciteren.” “Ik droom van een zelfstandig leven en van voldoening uit mijn leven halen. Met een goed gebit hoop ik de vicieuze cirkel waar ik nu al zo lang in verkeer te doorbreken, want ik ben het zat stil te staan.” Stuur uw reactie met vermelding van telefoonnummer naar aha@parool.nl. Meer info: amsterdammerhelptamsterdammer.nl||https://www.parool.nl/ps/derk-van-tongeren-heeft-een-gebitsprothese-nodig-ik-laat-mijn-tanden-liever-niet-zien~be2a3c3a/
2022-07-02||‘Viva Wilhelmina, viva Mussolini,’ klonk op het Buiten-IJ||Vol verwachting hadden duizenden toeschouwers zich op 1 juli 1933 verzameld bij het vliegkamp van Schellingwoude op het Buiten-IJ. Waar ‘om acht minuten vóór éénen’ het eskader van 25 Italiaanse watervliegtuigen de landing inzette. Het vliegtuig van generaal Italo Balbo, minister van Luchtvaart en de rechterhand van Benito Mussolini, was duidelijk te herkennen aan de Italiaanse rood-wit-groene kleuren en drie sterren boven de staart van het toestel. Zestien jaar eerder, in 1917, vestigde de watervliegtuigdivisie van de Nederlandse Koninklijke Marine zich op het Zeeburgereiland, toen niet veel meer dan een moddervlakte ontstaan door baggerstort. Watervliegtuigen waren goedkoper dan landvliegtuigen, omdat er geen start- en landingsbanen voor aangelegd hoefden te worden. De basis was dan ook niet veel meer dan een houten hangarloods met voorzieningen om de vliegtuigen te water te laten. Het Buiten-IJ was een ideale plek. Het was dicht bij Amsterdam en had rustig vaarwater. In 1922 werd de basis enigszins geprofessionaliseerd, waarbij de houten hangar vervangen werd door een betonnen exemplaar. Vanaf dat moment begonnen ook civiele watervliegtuigen het vliegkamp te gebruiken. Ook de Nederlandse vliegtuigenfabrikant Anthony Fokker, gevestigd in Amsterdam-Noord, begon zijn watervliegtuigen te testen op het Schellingwouder vliegkamp. Schellingwoude groeide zo uit tot een vliegbasis met een zekere allure, waar ook steeds meer internationale bezoekers gebruik van maakten. Zo ook Italo Balbo, die zich in Italië had opgewerkt na Mussolini’s Mars op Rome. Balbo was een flamboyante figuur, met een elegant puntbaardje en een bos vlammend rood haar, die de nieuwe Italiaanse luchtmacht onmiskenbare glamour verleende. Met zijn ‘Italiaanse Air Armada’ wilde hij publiciteit genereren voor het nieuwe fascistische Italië en een pioniersrol op zich nemen in de commerciële luchtvaart. Die publiciteit was al gewekt door de beroemde tocht van Umberto Nobile per luchtschip over de Noordpool in 1926. In 1933 vertrok Balbo zelf voor ‘een kranigen tocht’ dwars over de Alpen naar Chicago, waar hij de Wereldtentoonstelling zou bijwonen. Zijn eerste stop, na 1400 kilometer, was op het Buiten-IJ bij Schellingwoude. Duizenden toeschouwers hadden zich daar op 1 juli verzameld. Rederij Bergman, gevestigd op het Damrak, had zelfs een veerdienst ingesteld voor het Amsterdamse publiek naar de Durgerdammerdijk. Om half twaalf in de ochtend, een paar uur voor aankomst, werden de Oranjesluizen gesloten en het scheepsverkeer stilgelegd. Zo lang de Italiaanse delegatie aangemeerd lag, mocht het scheepvaartverkeer maximaal 5 kilometer per uur varen. Rijen dik zagen ze toe hoe de vliegtuigen van het Italiaanse eskader overvlogen en boven het Buiten-IJ de landing inzetten. Op het platform van de vliegloods waren veel van oorsprong Italianen te vinden die volop ‘Viva Wilhelmina! Viva Mussolini’ scandeerden. De kranten spraken van ‘een grootsche aviatische prestatie’. Eén van de Italiaanse vliegtuigen onder leiding van kapitein Baldini kwam bij het dalen met de punt in het water terecht en sloeg vlak voor de Durgerdammerdijk over de kop. In alle haast wisten twee leerlingen van de nabijgelegen Zeevaartschool, de Amsterdammer Ophoff en de Haarlemmer Witkamp, enkele van de drenkelingen te redden. De hulp kwam voor korporaal-mecanicien Quintavalli te laat. Balbo was zich op dat moment van geen kwaad bewust. Hij werd in vol militair ornaat aan wal verwelkomd door een sterke Nederlandse diplomatieke afvaardiging, onder het genot van een glas champagne. Zo drukte hij onder andere handen met de Nederlandse minister van Defensie Laurent Deckers, kolonel Van Reede en de Amsterdamse burgemeester Willem de Vlugt. Later die avond, toen het nieuws van het vliegtuigongeval de Italiaanse delegatie had bereikt, verklaarde generaal Balbo toch ‘bijzonder tevreden te zijn over het verloop van de eerste etappe’. Het ongeluk lag volgens hem niet aan het toestel of de voorbereiding, maar was te wijten aan ‘de verstrooidheid van den piloot’. Het was goed mogelijk, zei Balbo, dat juist de beste vliegers zich wel eens lieten verleiden ‘tot een zekere onachtzaamheid of gebrek aan concentratie als gevolg van het al te grote zelfvertrouwen’. Voor de ongelukkige Quintavalli werd daags daarna een plechtige uitvaartdienst in de Obrechtkerk gehouden; zijn stoffelijk overschot zou later per schip via Rotterdam naar Genua worden gebracht. Na de feestelijke ontvangst werden de Italianen op boten van de Nederlandse marine naar het Amstelhotel gebracht, waar de delegatie werd getrakteerd op een diner en de nacht zou doorbrengen. De volgende dag vervolgde Balbo zijn tocht via Derry in Noord-Ierland naar Chicago. Ook nu hadden zich weer vele toeschouwers, autoriteiten en journalisten verzameld bij Schellingwoude. De Nederlandse kranten bleven opvallend stil over het fascistische regime waar Balbo met zijn tocht reclame voor maakte. Alleen het socialistische dagblad Het Volk wijdde een kritisch stuk aan de komst en feestelijke ontvangst van Balbo. Volgens de krant diende de vliegtocht als een mantel die de ware aard van het fascistische regime moest bedekken: ‘En de aldus voorgelichte menigte, onder de bekoring van de heldhaftigheid en romantiek, waarmede het geval omringd wordt, vergeet helaas maar al te zeer de barre werkelijkheid, die erachter verborgen ligt.’ Dit is een bewerking van een artikel uit het rijke archief van Ons Amsterdam: onsamsterdam.nl||https://www.parool.nl/amsterdam/viva-wilhelmina-viva-mussolini-klonk-op-het-buiten-ij~befa33ad/
2022-07-02||Stefan Armbrusters dromerige zwart-witfoto’s zijn te zien in de nieuwe Gallery Naerden||Naarden-Vesting heeft er een galerie bij, van mode­fotograaf Ruben de Wilde. De halve modewereld was bij de opening ­aan­wezig, lokaal ­gebrouwen Come­nius­biertje in de ene hand, Vietnamese happen van de buurman in de ­andere. Het driehonderd jaar oude rijksmonument waarin de galerie huist, was compleet verwaarloosd en stond lang te koop. “Het was je meest verschrikkelijke Fundabezoek ever,” zegt De Wilde. “Fundering mis, lekkages, rotte balken, verzakkingen, maar mijn vrouw, Lisa Vork, en ik zochten juist zoiets. Zij is surface designer en we zijn allebei handig met klussen.” Het werd een passieproject, een jaar lang elke avond en elk weekend slopen, bikken, hakken en pleisteren. Inmiddels wonen ze boven de ­galerie. De Wilde (36), lang geleden nog een tijdje sales agent van Alexander Wang in Parijs, is zelf een succesvolle fotograaf. Met regelmaat schiet hij series voor de Nederlandse Vogue, de Bijenkorf en Scotch en Soda. Ook maakte hij een boek over Dior Homme. De snelheid van de modewereld ligt hem echter niet zo. Langere projecten, in alle rust een eigen wereld bouwen, fotografen, stylisten en kunstenaars samenbrengen, dat is wat hij in de toekomst vooral hoopt te doen. In zijn openingstentoonstelling verkoopt hij werk van de Duitse fotograaf Stefan Armbruster, die voor de gelegenheid werd gekoppeld aan stylist Ferdi Sibbel. Met kleding van Ann Demeulemeester schoten ze in het Goois Natuurreservaat Vliegheide een dromerige zwart-witserie met model Julie Hoomans in de hoofdrol. Armbruster (50) was als model een van de bepalende gezichten van de jaren negentig. Tien jaar lang behoorde hij ook tot het clubje favorieten van de Oostenrijkse modeheld Helmut Lang. “We vormden één grote familie. Het was sowieso de beste tijd voor modellen,” zegt hij. “Er waren maar een stuk of tien mannen die alle topklussen deden, ik werkte tien jaar non-stop voor dezelfde klanten met topfotografen als Steven Meisel, Steven Klein en Mario Testino.” “In die jaren kon álles, er werden miljoenen uitgegeven aan campagnes. Een van mijn meest uitzinnige shoots was een trip met Peter Lindbergh naar Groenland voor de kasjmier­campagne van Donna Karan. Absolutely mad, we sliepen in expeditiekampen, ’s ochtends vlogen we per helikopter naar een ijsschots zo groot als Manhattan, in speciale thermopakken die snel uit moesten voor de foto; onderwijl stonden er mensen op de uitkijk voor ijsberen.” Bij zijn eerste grote klus, een campagne voor Calvin Kleinpakken, hing de destijds 21-jarige Duitser meteen immens groot op Times Square. Daarna woonde hij afwisselend eveneens in ­Parijs, Milaan en Wenen. In New York deelden hij en collega-model Chris Jarvis acht jaar een loft in 222 Bowery, het beroemde kunstenaarsgebouw. “We hadden er een terras van 300 vierkante meter waar we te gekke feesten, concerten en theatervoorstellingen hebben gegeven. Het was een kleine downtown meltingpot, iedereen liep binnen en nam vrienden mee. Op een avond stond Madonna er ineens te dansen.” Toen Armbruster in 2004 terugkeerde naar ­Europa, switchte hij naar zijn eerste liefde: fotografie. Geen mode, maar persoonlijk werk en architectuur. Later is modefotografie er toch ingeslopen, maar op minder traditionele wijze. “Op mijn manier, een meer intieme samen­werking met de klant, wat een luxe is.” Na jarenlang portretten, editorials en campagnes te hebben geschoten, onder meer voor Hugo Boss – ‘Ik nam de klus over van Peter Lindbergh, die me heel sportief feliciteerde’ –, met grote sets en dito crews, verlangde Armbruster terug naar rust en natuur. Hij verhuisde naar zijn geboortegrond in het Zwarte Woud, Offenburg, 60.000 inwoners, nabij de Franse grens en de Vogezen, anderhalf uur treinen van Parijs. Hij runt er met twee vrienden OG Projects, een art space met een eigen tweemaandelijkse zine, en werkt er het liefst alleen in zijn studio of in de natuur, analoog of met een kleine digitale camera. “Vrijer werken, altijd alleen met daglicht, trying to be as pure as I can.” Zijn dromerige beelden, vaak geschoten met (onherkenbare) vrouwen die geen model zijn, wekten de belangstelling van Jil Sander. Hij schoot in Offenburg haar Midsummernightcampagne (2020) met een oude 4x5-polaroidcamera. De Stüssy x Teklacampagne die net uit­gekomen is, fotografeerde hij er ook. “Ze gaven me twee weken de tijd en stuurden me de kleren met de woorden: Stefan, do your magic.” Armbruster werkt veel met toned down kleuren. “Ik heb veel geleerd van het zachte, donkere licht en de cinematografische beelden van de Britse fotograaf Glen Luchford. Sommige van zijn foto’s kun je echt ruiken. Hij en Sovjetregisseur Andrei Tarkovsky zijn mijn helden.” Twee jaar geleden fotografeerde hij in zijn studio Joelia Navalny, de vrouw van de inmiddels gevangen Kremlincriticus Alexei Navalny. “Ze zaten ondergedoken in het Zwarte Woud, de Russische Harper’s Bazaar vroeg me haar te portretteren. Na publicatie kreeg ik zoveel haatmail en dreigementen dat ik mijn telefoon­nummer en e-mailadres heb moeten wijzigen.” Inspiratie vindt Armbruster tegenwoordig ‘just by being in the countryside’, veel wandelen, nauwelijks nog in tijdschriften kijken, beetje schilderen en pianospelen. Tijdens de lockdown gaf hij via Zoom experimentele pianoconcerten voor vrienden. Af en toe heeft hij nog contact met Helmut Lang, die na zijn succesvolle modecarrière ook koos voor een back-to-basicleven. “Hij heeft een kippenboerderij in The Hamp­tons en is daar heel gelukkig.” Armbrusters werk wordt in Naarden slim vergezeld door schilderijen en objecten van de nuchtere Amsterdamse multidiciplinaire kunstenaar en incrowdlieveling San Ming. Het is de eerste keer dat hij officieel exposeert, achter de schermen hielp hij als inspirator mee met de opening. Wat er van hem te zien is in Naarden? Ming: “Stadsgezichten van desperate Italiaanse fabrieksstadjes waar je niet dood gevonden wil worden en portretten van drie lelijke zusters. Er zijn ook drie lelijke broertjes, maar die hangen nog niet.” Bij zijn verkoopdagen, drie keer per jaar in zijn appartement aan de Apollolaan, is het nog steeds dringen. Ook Linda de Mol zat er een keer keurig op de trap te wachten tot ze naar binnen mocht. Zijn geheim? “Het is betaalbaar en alles is te koop: schilderijen, beelden, vazen, de ­stoelen worden zó onder mijn kont weggegrist. Prima, want ik hecht me aan niets.” Eerst kwam vooral de incrowd uit de mode­wereld erop af, inmiddels komt er ‘van alles’. Ming, met een knipoog naar het borrelende publiek in Naarden: “Beter, modemensen komen namelijk alleen maar gratis drinken en foto’s maken voor sociale media, die kopen niks.” Met een blik op het werk van Armbruster: “Mode­foto’s zijn ook alleen maar te verkopen als ze niet te duur zijn.” Daar heeft De Wilde naar geluisterd. Hij wil de prijzen in zijn galerie sympathiek houden, objecten zijn er al vanaf 165 euro, en mensen kunnen er ook binnenlopen voor Arquinesia, een exclusief parfum uit Mallorca. Is Ming ook aangestoken door de drang naar de natuur? “God nee zeg, ik tuinier wel bij een vriendin, op haar eilandje in Breukelen, maar ik hou van asfalt, ik kan niet zonder Amsterdam.”||https://www.parool.nl/kunst-media/stefan-armbrusters-dromerige-zwart-witfoto-s-zijn-te-zien-in-de-nieuwe-gallery-naerden~b4e0f4fb/
2022-07-02||Opinie: ‘Waarom benadert het IAB Amsterdam mensen met een pgb zo verschrikkelijk negatief?’||Al geruime tijd lijd ik aan een van de meest nare zenuwspierziektes die er bestaat: ALS. Hiervoor bestaat geen medicijn en de enige zekerheid die ik heb is dat een voor een al mijn spieren zullen uitvallen, totdat ik enkel nog met oogbewegingen kan communiceren. Zover is het nog niet bij mij. Zo kan ik mijn handen nog net genoeg bewegen om de muis te bedienen, waardoor ik met het schermtoetsenbord kan ‘typen’. Ik ben blij dat ik in Nederland woon en dat ik gebruik kan maken van het persoonsgebonden budget (pgb). Hierdoor kan ik zelf bepalen waar, wanneer en van wie ik mijn zorg krijg. Voor een deel bestaat die zorg uit begeleiding. Natuurlijk zijn er vaste zorgmomenten verspreid over de dag, maar zoals voor een ieder geldt is ook voor mij iedere week anders. Aangezien ik nog probeer om volop mee te draaien in de maatschappij, huur ik mensen in die redelijk flexibel zijn, zoals studenten die werken voor een thuiszorgorganisatie en een mevrouw die bij mij om de hoek woont. Soms moeten mijn zorgverleners mij begeleiden naar de universiteit voor werkoverleg, dan weer naar een medisch specialist, orthopedisch schoenmaker, of een winkel in de buurt. Met deze vorm van begeleiding participeer ik dus nog volop in de samenleving, maar dit kost de gemeente wel geld. Heel begrijpelijk dan ook dat hier zorgvuldig mee moet worden omgegaan. Sinds maart 2016 bepaalt het Indicatieadviesbureau (IAB) voor de gemeente Amsterdam of mensen in aanmerking komen voor dergelijke ondersteuning. Helaas lijkt het IAB er alles aan te willen doen om klantonvriendelijk over te komen. Het Parool heeft hier eerder al over bericht (‘Gehandicapte Amsterdammers zijn nog steeds tweederangs burgers’) in mei 2017. Ieder jaar (!) moet ik de strijd aangaan met het IAB om een herindicatie te verkrijgen voor deze ondersteuning. Op de website van het IAB staat enkel dat de doorlooptijden voor indicatiestellingen erg lang zijn, gevolgd door een link. Via deze link kom ik vervolgens terecht op een uitgebreide site van de gemeente over alle voorwaarden van het pgb. In de wirwar aan informatie staat ergens verstopt dat ik voor een herindicatie telefonisch contact moet opnemen met het IAB. Enkele dagen nadat ik dit had gedaan ontving ik keurig een envelop thuis met drie formulieren: een formulier Pgb-vertegenwoordiging, een formulier Zorgplan informele zorgverlener en een formulier Pgb-plan. Dat eerste is voor mij niet van toepassing aangezien ik geen gebruikmaak van iemand die mij vertegenwoordigt (let op, dit formulier toch altijd zoveel mogelijk invullen en ondertekenen, ook al staat er bovenaan: ‘Dit formulier gebruikt u als u niet zelf uw pgb wilt, kunt of mag beheren’). In het Zorgplan informele zorgverlener moet de mevrouw die ik inhuur tal van – voor mij – kwetsende vragen beantwoorden. Nadat ze eerst mijn huidige situatie moet uitleggen, moet ze bijvoorbeeld aangeven waaraan ze met mij gaat werken en wat de resultaten zijn die zij wil bereiken. Of de bizarre vraag: ‘Welke resultaten zijn er behaald? En welke nog niet? Leg ook uit waarom.’ Even ter herinnering: het gaat bij mij om activiteiten als het in en uit de rolstoel helpen, rolstoel duwen, knopje van de lift indrukken, of begeleiding naar de wc. Er vallen hiermee geen positieve resultaten te behalen. Dit jaar niet en volgend jaar ook niet. Het is mij opnieuw niet gelukt om in één keer de benodigde informatie aan te leveren bij het IAB. Ondanks dat dit nergens stond vermeld in de bijbehorende brief, verlangt het IAB blijkbaar ook een uittreksel van de Kamer van Koophandel van de formele zorgaanbieders, alsook een door hen ingevuld Zorgplan. Zoals de naam ‘Zorgplan’ al impliceert, heeft dit vooral betrekking op de zorgtaken die worden geleverd door de thuiszorgorganisatie (persoonlijke verzorging, vergoed door de zorgverzekeraar) en minder op hoe de begeleiding dient te worden uitgevoerd. Ten slotte wordt er in de herinneringsbrief fijntjes op gewezen om de ingevulde en ondertekende documenten uiterlijk twee weken na de verzenddatum van de brief terug te sturen. ‘Als wij op deze datum geen reactie van u hebben ontvangen, gaan wij ervan uit dat u geen verlenging wilt aanvragen. Wij sluiten uw dossier dan af.’ Waarom toch die negatieve bejegening? Waarom dat wantrouwen naar goedwillende burgers? Blijkbaar heeft de gemeente Amsterdam liever niet dat gehandicapten nog volop participeren in de maatschappij. Dat is namelijk goedkoper. De auteur wenst anoniem te blijven vanwege de ieder jaar terugkerende afhankelijkheid van het IAB om een herindicatie te verkrijgen. Zijn naam is bekend bij de redactie.||https://www.parool.nl/columns-opinie/opinie-waarom-benadert-het-iab-amsterdam-mensen-met-een-pgb-zo-verschrikkelijk-negatief~b0151b40/
2022-07-02||De gemeenteraad kan zich nu echt niet meer verschuilen ||In de koffiekamer van de Stopera werd de vraag deze week vaak gesteld: wat wil burgemeester Femke Halsema nou precies bereiken met het weren van toeristen in coffeeshops? Het antwoord moet op zich laten wachten: na bijna 24 uur debatteren werd de discussie uitgesteld. Te complex, te belangrijk en het zou het onderwerp geen eer aandoen om er om twaalf uur ‘s nachts nog even snel doorheen te razen. Wordt na de zomer vervolgd. Eerder op de avond werd wel gesproken over de aanpak van de drukte in de binnenstad, door middel van onder andere een uitgebreider alcoholverbod, een verbod op kroegentochten, crowdmanagement, een hotelstop en het terugbrengen van het toeristische aanbod in winkelstraten. Partijen scharen zich hier massaal achter, maar met name Halsema was fel in haar bewoording: “We kunnen van alles doen, maar op de enorme komst van dagjesmensen en toeristen elke dag hebben we weinig grip. Na een aantal jaar frustreert me dat wel.” Die felle toon is er al langer, na heel veel praten is Halsema er nu helemaal klaar mee. Zo heeft ze seksclubs in het centrum gewaarschuwd: stop met adverteren in het buitenland. Liever is ze deze kwijt dan rijk. De minisupermarkten mogen wat haar betreft ook omvallen, want voor wie anders dan de toeristen doen ze goed? En dan zijn er nog de sekswerkers tegen wie ze eerder in deze krant duidelijk was: jullie kunnen het Wallengebied niet opeisen als het voor bewoners onleefbaar wordt. Dit gebied moet geen Venetië of een deel van Dubrovnik worden. Halsema is op een missie en daarin weet ze een groot gedeelte van de gemeenteraad mee te krijgen. Zelfs liberale partijen lijken in verzet te gaan komen tegen de korte vluchten waardoor de bakken met toeristen in Amsterdam landen. Het coffeeshopverbod voor toeristen is voor de burgemeester een cruciaal onderdeel van het plan om de binnenstad leefbaar te houden. Op dit dossier zal moeten blijken of Halsema – die de hele branche vorige week stigmatiseerde door haar in één adem te noemen met zware criminaliteit en cocaïnehandel – geen te hoog spel speelt. De raad is tegen het verbod en zal dat na de zomer ook nog zijn: de angst voor meer straathandel is te groot en ze vrezen dat kansarme jongeren in de criminaliteit terechtkomen. Door de harde woorden van de burgemeester lijkt de alternatieve route van een gesprek met de coffeeshops nu afgesloten. Met een drukke zomer met een binnenstad vol krioelende dagjesmensen voor de boeg heeft Halsema de bal richting de raad geschopt. Partijen die tegen het verbod zijn worden door haar standpunt gedwongen nog eens goed na te denken over alternatieve voorstellen als ze de stad niet willen verliezen aan het zuip- en braltoerisme. Daarmee heeft Halsema in ieder geval één wens bereikt: niemand in de raad kan zich, wat dit dossier betreft, meer verschuilen. Politiek verslaggever David Hielkema belicht in ‘Republiek Amsterdam’ een politiek onderwerp uit de stad. Reageren? d.hielkema@parool.nl.||https://www.parool.nl/amsterdam/de-gemeenteraad-kan-zich-nu-echt-niet-meer-verschuilen~b0411a44/
2022-07-02||Knars knars, daar is het onbegrijpelijke i-criterium weer||In de schrijvende journalistiek is het zaak zo duidelijk mogelijk te zijn. Daar horen geen wollige zinnen of woorden bij, maar soms ontkom je helaas niet aan ze. Het ‘i-criterium’ is zo’n woord dat in stukken van Het Parool heel vaak genoemd wordt, terwijl geen journalist zal denken: Hè, het i-criterium, dat vind ik toch zo’n lekker bruikbaar en helder woord. Ik schrijf het op! Waarom? Allereerst is het woord i-criterium vaag, want waar staat die i voor? (Antwoord: ‘ingezetenen’. Heel het woord is dus eigenlijk: ingezetenencriterium) Ten tweede is het nogal incrowd. I-criterium klinkt als r-getal, het reproductiegetal van het coronavirus. Mensen die er iedere dag mee werken weten ongetwijfeld wat het betekent, maar ieder ander moet googelen. En wat je moet opzoeken, is niet duidelijk, leest onrustig en is daarmee eigenlijk ongeschikt voor een krant. Toch ontkomen we er bij Het Parool niet aan om het i-criterium te gebruiken. Het stadsbestuur overweegt namelijk om het i-criterium in te voeren en dus staat de term váák in de krant. In een notendop: het i-criterium houdt in dat sommige Nederlandse gemeenten alleen hasj en wiet verkopen aan mensen die in Nederland wonen (ingezetenen) en niet aan buitenlandse toeristen. Zo willen de gemeenten overlast tegengaan. Is het voor de leesbaarheid dan misschien duidelijker om de lange versie, ingezetenencriterium, te gebruiken? Tja, die is ook niet echt prettig. ‘Ingezetenen’ is oubollig en klinkt als iets voor de troonrede (‘Landgenoten!’), ingezetenencriterium is bovendien erg lang. Daarbij verraadt het woord op geen enkele manier wat het betekent. Het gaat over drugs, overlast, inwoners van Nederland en toeristen, maar dat komt allemaal niet terug in die ene term. Hoe ga je daar dan mee om? Bij Het Parool gebruiken we i-criterium gewoon – knarsetandend, dat wel – maar we leggen daarbij in elk stuk kort even uit wat dat woord ook alweer betekent of we praten er zo’n beetje omheen. Zo bijvoorbeeld: ‘Halsema maakt niet bekend om welke coffeeshops het gaat, maar noemt een coffeeshopverbod voor toeristen (bekend als het ingezetenencriterium of i-criterium) wel een onvermijdelijke ingreep.’ Dat doen we allemaal net zolang tot iedereen weet wat het ‘i-criterium’ is. Of, beter, tot iemand een leuker woord verzint.||https://www.parool.nl/columns-opinie/knars-knars-daar-is-het-onbegrijpelijke-i-criterium-weer~b6ab57b6/
2022-07-02||Mediapark||Ministers zijn meestal terughoudend met hun bemoeienis met mediazaken. ‘Hoed je voor een land waarin machtshebbers bepalen wat journalisten doen,’ is de gedachte. Des te opvallender was het dat minister van Sociale Zaken Karien van Gennip zich bij Op1 uitsprak over het wc-interieur bij Radio 538. Daar plassen de mannen in een urinoir in de vorm van de mond van Amy Winehouse. ‘Dat kan dus niet,’ oordeelde Van Gennip. Ze vond het ‘passé,’ waarbij ze niet doelde op het nogal suffe interieurcliché maar op het vrouwonvriendelijke karakter van de pisbak. Volgens Talpa-baas Paul Römer is de toilet ‘onderwerp van discussie’. Interessante ontwikkeling in medialand: de integratie van video op nieuwswebsites. Het AD begon drie jaar geleden met een ­dagelijkse ochtendshow en de ambitie om in de toekomst de hele dag live video te ­verzorgen. Daarna kwamen er drie keer per dag ‘live-nieuwsupdates’, maar deze week werd bekend dat de krant ook daarmee stopt. Dat had overigens niets te maken met de faux-pas van het AD, dat per ongeluk en tegen de regels in livebeelden uitzond van het Marengoproces. Inmiddels is het AD ­gestart met video-on-demandplatform Play, dat ‘snackable videocontent’ brengt. Het is dus nog maar twee maanden geleden dat Johan Derksen op televisie klaagde dat er ‘geen plek meer is voor Johan Derksen in dit land’. Dat klonk toen al als een schromelijke overdrijving, inmiddels is wel duidelijk dat de ‘cancelbrigade’ weinig om het lijf had. Hij keerde na een zelfverkozen exit binnen twee weken weer terug met Vandaag Inside, deze week werd bekend dat hij een radioshow krijgt bij Veronica. Van maandag tot en met vrijdag is hij tussen 23.00 uur en middernacht te horen met Muziek voor Volwassenen. Derksen: ‘Geheel in strijd met mijn karakter cijfer ik mezelf dus weg, want het draait alleen om de muziek.’ Elvis Costello trad op in Carré, en de scribent van NRC die daar verslag van deed was niet onder de indruk. ‘Allemachtig, wat zong Elvis Costello vals,’ was de kop boven een recensie die niets heel liet van het optreden (‘bij vlagen ondraaglijk’). Daar was Costello op zijn beurt niet van gediend. ‘Je bent overduidelijk een poseur zonder enig muzikaal gevoel,’ beet hij op Twitter de ­recensent toe, die hij bovendien een tosser (rukker) noemde. Toen de kunstredactie van NRC op Twitter vrolijk opmerkte vereerd te zijn dat Costello de NRC leest, kreeg ook die de wind van voren van de zanger.||https://www.parool.nl/kunst-media/mediapark~b4ec1b85/
2022-07-02||Radiopresentator Robbert Meeder maakt voor de zevende keer Radio Tour de France: ‘Na de eerste plaat zijn de zenuwen weg’||“Ik ben hier geboren, heb nooit ergens anders gewoond en ga er ook nooit meer weg. Bijna mijn hele schoonfamilie en eigen familie wonen hier. Mijn ouders, ze zijn dik in de 80, wonen schuin tegenover ons. Mijn broer en zus amper twee straten verderop. Benauwend? Nee hoor, helemaal niet. Het is fijn. We zijn hier happy, waarom zou je dan weggaan? Ik ben niet iemand die verandering opzoekt, zeg maar.” “Mijn ouders hadden een in Soest beroemde winkel voor audio- en videoapparatuur en grammofoonplaten, De Gouden Snaar. Koningin Juliana kocht er haar kerstcadeautjes, altijd klassieke muziek. De winkel maakte van mijn vader en moeder echte BS’ers, Bekende Soesters.” “Bij ons thuis was de radio prominent aanwezig. Op zondagmorgen luisterde mijn vader altijd naar Muziekmozaïek van Willem Duys. Iedereen moest stil zijn als mijn vader met zijn opschrijfboekje naast de radio ging zitten. Hij wist: naar wat Duys op zondag draait, wordt komende week in de winkel gevraagd. Hij bestelde steevast op maandagochtend de hele speellijst. Waarschijnlijk is in die tijd het zaadje van de radiomagie bij mij geplant.” “Als tiener leende ik 1500 gulden van mijn oma en bouwde thuis mijn eerste studio. Met twee platenspelers, een mixer, een bandrecorder en een microfoon nam ik mijn eigen programma’s op. Al snel zond ik uit bij verschillende piratenstations. De grootste was Digitaal FM uit Baarn waar ook Ruud de Wild, Bas Westerweel en Hans Schiffers bij zaten.” “Later kreeg ik via een vriendje een vakantiebaantje in Italië, Radio Alto Lario aan het Comomeer, waar we ’s zomers radio maakten voor Nederlandse toeristen. Dan verdiende ik mijn vakantie terug door reclame te maken voor de lokale pizzeria of schoenenwinkel. Tussen zes en zeven deden we een uitgebreide samenvatting van de Touretappe met fragmenten die ik ’s middags van de Wereldomroep had overgenomen. Dat mocht natuurlijk niet, maar daar dacht ik in die tijd totaal nog niet over na.” “Een van mijn grote voorbeelden. Eind jaren zeventig luisterde ik altijd naar De avondspits. Ik droomde ervan een keer te mogen kijken hoe Frits dat programma maakte. Toen werkte ik al als technicus bij de Wereldomroep, maar ik maakte nog steeds programma’s voor de lokale piraten. Ik zocht de beste daarvan uit en stopte het cassettebandje in een envelop met daarop alleen ‘Frits Spits – Hilversum’. Maanden zat ik zo ongeveer naast de telefoon te wachten op een reactie. Toen hij toch nog belde, was ik niet thuis. Mijn moeder had de grote Frits Spits gesproken. Hij had me gecomplimenteerd en gezegd dat ik vooral moest doorgaan. Maanden later lukte het alsnog om bij hem in de studio te komen. Een week lang keek ik mijn ogen uit. Ik wilde nog langer blijven, maar Frits zei heel rustig: ‘Robbert, ik denk dat je nu wel genoeg weet.’” “Heb ik in 2005 een screentest voor gedaan. Ik twijfelde of televisie iets voor me was, maar dacht: ik probeer het gewoon, dan kan ik daarna altijd nog afzeggen. Ik wilde het wel graag goed doen, dus zocht ik in het computersysteem van de NOS stiekem de presentatieteksten op. Het hele weekend oefende ik op mijn intonatie, ik deed ook best een goede screentest. Uiteindelijk werden Jeroen Stomphorst en Henry Schut uitgekozen. De redactie wilde graag een wat jongere uitstraling. Ik had er vrede mee dat ik het niet werd. Zeker nu ik de laatste jaren zie wat je online voor modder over je heen krijgt als je voor de televisie werkt. Op de radio krijg je hooguit een mailtje. Maar op sociale media bestaat alleen zwart en wit, daar wil ik ver van blijven.” “Ik durf het gewoon te zeggen: het is het beste programma van NPO Radio1. Natuurlijk, Met het oog op morgen of Radio Tour – dat zijn instituten. Maar wat twee omroepen die op papier zo ver uit elkaar liggen voor elkaar hebben gekregen met Langs de lijn en omstreken, is echt geweldig.” “Ik vond het meteen een goed idee om Langs de lijn uit te breiden met een redactie van de EO en meer dan sport te gaan doen. Wennen was het wel. Hoe moest ik al die boeken lezen, waarvan we de schrijvers interviewden? Een cursus snellezen heeft me geholpen.” “De EO heeft nooit gehamerd op religieonderwerpen, maar legde in het begin wel de nadruk op het begrip ‘hoop’. Mooi natuurlijk, maar op een gegeven moment hadden we wel erg veel mensen met een ernstige ziekte die hoop hielden. We moesten ons ideale ritme nog vinden. Dat hebben we nu.” “We werden in 2016 aan elkaar gekoppeld voor Langs de lijn en omstreken. Ik kende hem niet, maar was meteen onder de indruk. Wat een natuurtalent. En ondanks het leeftijdsverschil van bijna dertig jaar hadden we echt chemie. Toeval, maar mooi om mee te maken. We brachten elkaar echt naar een hoger niveau.” “Dat hij naar de televisie zou overstappen zag ik al tijden aankomen. Zo’n groot interviewtalent en dan ook nog met de juiste looks en uitstraling voor tv. Toch vond ik het ongelooflijk jammer toen hij uiteindelijk vertrok. Het raakt me zelfs nu nog nu ik het over heb. Het was zo bijzonder. En je weet nooit of zoiets nog een keer ontstaat. Gelukkig ervaar ik nu met Joram Kaat, nog weer vijf jaar jonger dan Renze, een soortgelijke wisselwerking.” “Het wordt mijn zevende keer. Het blijft magisch. Ik zie mezelf nog staan bij mijn eerste uitzending, bij de Tourstart in Utrecht. Koptelefoon op, microfoon in de hand, en toen hoorde ik ineens mijn naam in die beroemde begintune. Het was dus echt waar. Kippenvel over mijn hele lichaam. Radio Tour de France is Champions Leagueniveau. Daaraan mogen meewerken is voor mij ook een bevestiging: ik heb dat niveau gehaald en kan het ook aan. Daar heb ik best lang aan getwijfeld, hoor. De journalistiek is nu eenmaal geen wereldje waarin mensen elkaar snel complimenteren.” “Bij die voetbalclub ben ik videoanalist van het eerste. Komt door mijn zoon. Die werd eerst trainer van een van de clubs hier in Soest en daarna bij Spakenburg. Ik was beide keren zijn assistent. Voetbal is altijd mijn hobby geweest, al ben ik als speler nooit verder gekomen dan kampioen in de B1.” “Mijn zoon is nu teammanager bij profclub Almere City. Ik vind Spakenburg een fijne club en ben gebleven om videobeelden van wedstrijden te maken. Dat begon bij de jeugd met een camera op een uitschuifbare dweil, maar inmiddels maak ik makkelijk een presentatie met fragmenten voor de trainer van het eerste.” “Mijn zoon heeft zich laten ontvallen dat als hij ooit coach is van een mooie betaaldvoetbalclub, hij me wel als videoanalist zou kunnen gebruiken. Lijkt me hartstikke geweldig, om samen zo’n avontuur aan te gaan.” “Mijn vaste menu in de weken van Radio Tour. Ik wil per se licht blijven eten om steeds de juiste energie te kunnen leveren. Van te veel eten word je moe, maar bij te weinig dreigt een hongerklop. Ik zorg dat ik vooraf goed slaap, en ben altijd veel te vroeg in de studio. Ik begin om vier uur ’s middags. Mijn eerste woorden heb ik dan altijd uitgeschreven. Als ik bij het uitspreken ervan een foutje maak, is het daarna keihard werken om weer in de juiste flow te komen. Na de eerste plaat zijn de zenuwen weg en gaat het vervolgens bijna vanzelf.” “Begin jij nu ook al? Toen ik drie jaar geleden zestig werd, hoorde ik het ineens om me heen: ‘Zo Robbert, nog maar een paar jaar.’ Ik was er tot dat moment nog totaal niet mee bezig geweest. En dat wilde ik ook niet. Maar ineens dacht ik: dat zou nog maar twee Olympische Spelen betekenen. Of neem zo’n avond dat Joram en ik dolenthousiast naar buiten lopen, omdat we een topuitzending hebben gehad. Soms denk ik nu: er komt dus een dag dat ik dit gevoel niet meer heb. Een afschuwelijke gedachte vind ik dat.” “Ik wil dolgraag door, hoop dat er iets te bedenken valt. Misschien nog één dag in de week doorgaan? Invalbeurten in drukke sportzomers? Of iets doen op Radio 5? Geen radio meer maken is, na bijna vijftig jaar achter de microfoon, in elk geval echt een schrikbeeld.” “Totaal oninteressant. Ja, dat meen ik echt. Ik doe net zoveel mijn best voor één luisteraar als voor een miljoen. Ik snap wel dat het meten van je bereik zinvol is en natuurlijk is het leuk om te zien dat Langs de lijn en omstreken het goed doet, maar je kunt geen radio maken met die getallen in je hoofd. We hebben heel capabele mensen die zorgen dat Radio 1 goed wordt verkocht, maar mijn werk is het maken van een goed radioprogramma.” “Ik ben bang dat hij iedereen de komende weken weer op een hoop gaat rijden. Ik hoop een beetje dat hij in de eerste week, als de Tour door Denemarken en Noord-Frankrijk gaat, wat tijd verliest en het in de laatste week nog spannend wordt.” “Voor ons programma maakt dat allemaal niet heel veel uit. Dat draait ook om vrolijkheid, vakantiegevoel en Franse muziek. En de Tour, die is er toevallig ook. Natuurlijk is het officieel andersom, maar we hebben veel luisteraars die afstemmen voor de sfeer en het wielrennen even meepikken.” “Niet voor niets kwamen er vorig jaar in negen dagen zo’n 6000 bezoekers naar het Tour Café waar ze de radio-uitzendingen kunnen bijwonen en een wijntje drinken. Het gaat daar om die zomerse sfeer. Ik denk dat we rustig een week Radio Tour de France zouden kunnen maken zonder dat er in Frankrijk wordt gefietst. Als het Tour Café, in 2019 mijn idee, een traditie wordt, beschouw ik dat als voetafdruk van mijn radioleven.”||https://www.parool.nl/nederland/radiopresentator-robbert-meeder-maakt-voor-de-zevende-keer-radio-tour-de-france-na-de-eerste-plaat-zijn-de-zenuwen-weg~b5dd991e/
2022-07-02||Het is gewoon veel te ingewikkeld allemaal||Hebben we alles niet gewoon veel te ingewikkeld gemaakt? De Amsterdamse metro ligt om de klipklap plat door een storing in het kennelijk supercomplexe verkeersleidingsysteem. Wat is daar eigenlijk zo moeilijk aan? We hebben het hier over simpele metrorijtuigen die over drie lijnen met elk een stuk of vijftien stations in een rechte lijn heen-en-weer rijden met nauwelijks enige kruising of andere verkeersonregelmatigheid. En als er storing is in het computersysteem van het rooster van treinpersoneel staan de treinen 24 uur stil. Want de NS weet dan niet waar de conducteurs zijn. Nou, ik weet het wel, die zitten zoals gebruikelijk niks te doen in de eerste klas, want kaartjes controleren is mij het laatste jaar vrijwel nooit meer overkomen. Ook zijn we zo langzamerhand zo panisch over hacks en informatielekken dat onze computerbeveiliging tot onbruikbare proporties is opgevijzeld. We worden verplicht onze wachtwoorden liefst elke drie uur te vervangen door onnavolgbare combinaties van letters, cijfers en symbolen, kunnen pas inloggen nadat we per telefoon een code hebben ontvangen en hebben het – ‘voor onze eigen veiligheid’ - onmogelijk gemaakt zelfs het simpelste programmaatje te downloaden op onze laptop. Die computer was toch eigenlijk bedoeld om ons werk makkelijker te maken? We bouwen tunnels met zulke complexe veiligheidssystemen dat ze drie jaar niet in gebruik kunnen worden genomen omdat testen van het systeem te ingewikkeld is. Want inderdaad, een niet-gebruikte tunnel is de veiligste tunnel. Net zoals dat je kans op een verkeersongeval het kleinste is als je de hele dag in bed blijft. En na een kleine ontsnapping van leeuwin Rani investeerde een Belgische dierentuin een half miljoen euro in een nieuw veiligheidssysteem, zodat de deur van het hok niet open kan blijven staan. Waarom vraagt niemand zich af wat we met al die honderden miljoenen om het laatste één duizendste promille veiligheidsrisico te minimaliseren ook hadden kunnen doen? Misschien hadden we voor al dat geld nog wel een broodnodige tunnel kunnen aanleggen, of een veel beter verblijf voor tientallen beesten in de dierentuin kunnen bouwen. Overal in de samenleving bouwen we veiligheidssystemen en controlemechanismen die zo ingewikkeld zijn dat we er nooit helemaal aan kunnen voldoen. En die dus falen bij de eerste de beste inspectie. Wat dan vervolgens leidt tot nog meer complicatiegevoelige computerprogramma’s en nog complexere systemen. Want we zijn volkomen intolerant geraakt voor zelfs het kleinste risico. En met zich opstapelende veiligheidsregeltjes en ingewikkelde systemen creëren we een vermeend gevoel van veiligheid dat niet alleen volkomen onterecht is maar ook een normaal gebruik van al die faciliteiten in de weg staat. De ultraslimme Amerikaanse wiskundige en computergeleerde Alan Perlis is bekend geworden om zijn uitspraak: “Gekken negeren complexiteit, pragmatici lijden eronder. Genieën nemen het weg.” Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/het-is-gewoon-veel-te-ingewikkeld-allemaal~bdbf86c5/
2022-07-02||Pijnlijk: ook de Russische Hermitagedirecteur schaart zich achter de invasie||In de eerste dagen van de oorlog keken veel Russische culturele kopstukken eerst nog even de kat uit de boom. Zo ook Michail Piotrovski, directeur van het befaamde museum de Hermitage in Sint-Petersburg. De cultuurpaus van Rusland met een briljante scholing. Hij spreekt vijf levende en een aantal dode talen. Kenner van de Aziatische kunst. De Russische intellectueel bij uitstek. De Hermitage is een staatsmuseum en Piotrovski is daar al langer directeur dan Poetin president is: dertig jaar. Zijn vader was ook al Hermitagedirecteur. Piotrovski zeilde al die jaren behendig tussen de Russische politieke wendingen door en bouwde een formidabel internationaal netwerk op met als hoogtepunt de opening van de Hermitage aan de Amstel. Met Nederlands geld liet Piotrovski een nieuw dak bouwen boven de Hermitagevleugel waar dertien Rembrandts hangen. Onze uitgeverij gaf enkele jaren het tijdschrift van de Hermitage uit en zo leerde ik Piotrovski van nabij kennen. Een bezoek aan zijn werkkamer was een ervaring. Tot aan het plafond stonden kunstboeken opgestapeld, zodat je nauwelijks kon manoeuvreren. Op zijn enorme bureau was tussen stapels documenten net genoeg ruimte voor een kopje koffie. Piotrovski heerste als een veldheer over zijn koninkrijk. De assistenten renden knipmessend af en aan. Tegen zijn gasten was hij bijzonder innemend. Hij nam ons voor een balletvoorstelling mee naar het prachtige theater in de Hermitage en tijdens het diner sprak hij met verve over internationale projecten en de samenwerking met Nederland. Wellicht hoopte Piotrovski ook dit keer weg te komen met een nietszeggende verklaring die partijen opriep rond de tafel te komen. Maar in deze oorlog eist Poetin dat iedereen – en zeker het boegbeeld van de Russische cultuur – kleur bekent. Piotrovski had net zoals de beroemde theatermaker Serebrennikov ervoor kunnen kiezen om de oorlog te veroordelen: ‘Hoe kon ik anders?’ zei Serebrennikov. Zijn Gogoltheater werd gesloten en hijzelf moest na justitiële vervolging Rusland ontvluchten. Welke keus Piotrovski maakte werd deze week pijnlijk duidelijk in een interview met staatskrant Rossiskaja Gazeta. “Als de kanonnen spreken, kunnen de muzen niet zwijgen,” sprak de museumdirecteur, die over de oorlog spreekt ‘als een historische missie die de loop van de geschiedenis zal veranderen’. Piotrovski zet zich neer als een culturele frontsoldaat in dienst van de Russische krijgsmacht. “Rusland is Europeser dan Europa zelf,” claimt de Hermitagedirecteur, die eerder promotor was van samenwerking met Nederland. Terloops noemt hij de Rembrandts die in de Hermitage hangen ‘Russische Rembrandts’. “Dit is onze speciale operatie. Velen bevalt dat niet, maar wij vallen aan.” De beelden van de opening van de Hermitage aan de Amstel door koningin Beatrix en Piotrovski in 2009 zullen voor altijd bezoedeld zijn. De agressieve taal van de museumdirecteur schreeuwt om een gepast antwoord. En dat ligt voor het oprapen. Maak ‘onze’ Hermitage een centrum voor onafhankelijke Oekraïense en Russische kunstenaars. Nodig theatermaker Kirill Serebrennikov uit als curator. Stel het licht tegenover de duisternis. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/pijnlijk-ook-de-russische-hermitagedirecteur-schaart-zich-achter-de-invasie~b5eee854/
2022-07-02||De 36 beste boeken om deze zomer op vakantie te lezen||Thriller - De curator van M.W. Craven: De curator is de derde thriller in de geweldige Washington Poe & Tilly Bradshaw-serie van M.W. Craven (vertaald door Fons Oltheten). Beiden werken voor de Serious Crime Analysis Section, een politieafdeling die zich bezighoudt met seriemoordenaars en schijnbaar motiefloze moorden. In De curator worden op drie plekken afgesneden vingers gevonden. Aan de lompe, boerse en opstandige Poe en de superslimme, nerderige computertovenaar Bradshaw om de zaak op te lossen. Korte hoofdstukken die het leestempo hongerig opvoeren. (door Maarten Moll) Roman - Drie zomers van Margarita Liberaki: Margarita Liberaki wordt beschouwd als een van de belangrijkste Griekse schrijvers van de twintigste eeuw. Drie zomers verscheen in 1946 en is een standaardwerk in het Griekse literatuuronderwijs. Dat maakte me extra nieuwsgierig naar dit herontdekte meesterwerk, vertaald door Hero Hokwerda. Een coming-of-ageroman over de drie zussen Maria, Infanda en Katerina tijdens drie zomers op het Griekse platteland, verteld in een dromerige, lome sfeer. Fijn om zo tóch even in Griekenland te vertoeven. (Vivian de Gier) Dichtbundel - De tijd is een moeder van Ocean Vuong: Ocean Vuong debuteerde met Op aarde schitteren we even, een ontroerende brief van een zoon aan zijn moeder die de brief niet kan lezen. Zijn dichtbundel De tijd is een moeder (vertaald door Onno Kosters) is al net zo’n aanslag op het gemoed. Vuong onderzoekt hoe dóór te leven na de dood van zijn moeder; hoe te herinneren en te vergeten. Zijn gedichten zijn als mokerslagen: ‘Niets heb ik gedood sinds 2006 (..)/hoe keren we terug tot onszelf anders dan door de bladzijde/ om te vouwen.’ (Dieuwertje Mertens) Verhalenbundel - Geluksvogels van Luigi Pirandello: Ruime selectie van de verhalen van Nobelprijswinnaar Luigi Pirandello (1867-1936) in Geluksvogels, vertaald door Yond Boeke en Patty Kronen. Zoals De oliekruik (een van de verhalen die de gebroeders Taviani verfilmden in Kaos). Met een paar krachtige zinnen zitten we midden in de handeling. En van daaruit laat de schrijver zijn zeer diverse personages, uit alle rangen en standen, met duivels plezier als dolende zielen los op een wereld vol overspel, schulden, ijdelheid, schaamte en nog veel meer. (Maarten Moll) Roman - De morgenster van Karl Ove Knausgård: Opeens verschijnt er een reusachtige ster aan de hemel. Hoe reageren de personages in deze 666 pagina’s dikke roman van Karl Ove Knausgård (vertaald door Marin Mars) daarop? Ze krijgen te maken met vreemde verschijnselen. Er gaat iemand dood die toch niet doodgaat. Er is sprake van hallucinaties, kattenmoord, een metalband waarvan drie leden worden afgeslacht, grote vogels, geheimzinnige geluiden. Het kwaad lijkt te zijn losgebroken. Knausgård schrijft het weer ontzettend goed – een zeer onheilspellende roman. (Maarten Moll) Non-fictie - Afropeaan van Johny Pitts: Ook Afropeaan van Johny Pitts, vertaald door Robert Dorsman, gaat over zwarte identiteit. Deze jonge Britse auteur van kleur trok met zijn notitieblokje en camera door Europa, van Stockholm en Marseille tot Amsterdam en Lissabon, met als missie: ontdekken wat het betekent een zwarte Europeaan te zijn. Hoe gaan ‘Afropeanen’ om met hun diversiteit in culturele invloeden, en waar raken de Afrikaanse en Europese geschiedenis elkaar? Boeiende en belangrijke non-fictie, zowel voor zwarte als witte Europeanen. (Vivian de Gier) Biografie - De zwijger: het leven van Willem van Oranje van René van Stipriaan: Willem van Oranje (1533-1584) mag dan de Vader des Vaderlands zijn, uit deze wervelende biografie wordt duidelijk dat hij evenzogoed plezier had in het platbranden van dorpen en steden, niet bepaald respectvol met zijn echtgenotes omging en zich in allerlei opzichten manifesteerde als een opportunist. Willem was eerst Luthers, toen katholiek en uiteindelijk calvinistisch. In die laatste rol durfde hij het op te nemen tegen de Spaanse katholieke overheerser Filips II. Een ‘aanpasser’, laat René van Stipriaan overtuigend zien. (Hans Renders) Jeugdboek - Kinderen van het drijfzand van Efua Traoré: Simi wordt door haar moeder naar haar oma in het oerwoud gestuurd. Saai: geen elektriciteit, geen wifi. Maar voor ze het weet, raakt ze betrokken bij een tragedie die zich uitstrekt over de grenzen van de realiteit: kinderen verdwijnen in drijfzand, godinnen krijgen mot. De Nigeriaans-Duitse Efua Traoré voert de lezer mee naar het Afrika van haar jeugd (de Nederlandse vertaling is van Tjalling Bos): magisch-realistisch jeugdboek van een meesterverteller. (Joukje Akveld) Roman - Hoe Tarzan de Tour de France won van Guus Luijters: Met zijn roman Hoe Tarzan de Tour de France won schreef Guus Luijters een kleinood, gesitueerd rond het Amsterdamse wielerleven tijdens de jaren van de wederopbouw. Hoofdpersoon Tom houdt een plakboek bij van de prestaties van zijn Amsterdamse wielerhelden in de Tour de France. Stiekem hoopt hij op de gele trui voor zijn idool Hein ‘Tarzan’ van Breenen uit de Nieuwmarktbuurt. En dan rijdt zijn vader opeens voor in een heuse Amerikaanse Buick, voor een onverwachte zomervakantie naar de Pyreneeën. (Peter de Brock) Roman - Ministerie van dromen van Hengameh Yaghoobifarah: De Iraans-Duitse Hengameh Yaghoobifarah heeft een buitengewoon ontroerende en spannende debuutroman geschreven. Nushin, de zus van hoofdpersonage Nas, is omgekomen in een ongeluk. Maar Nas is wantrouwig over wat er precies is gebeurd en gaat op onderzoek uit. De lezer wordt niet alleen meegevoerd in een stroomversnelling, maar krijgt ook een inkijkje in de wereld van een queervrouw met een migratieachtergrond. De kracht van dit boek ligt in zijn gelaagdheid en in de literaire droomwereld die Yaghoobifarah eromheen heeft gebouwd. (Mojdeh Feili) Jeugdboek - Patroon van Marco Kunst: ‘We voelden ons heel wat, maar waren nog zo onschuldig als fopspeentjes,’ blikt Mylo terug op zijn vriendschap met Mees. ‘Wat weet je nou als je zestien bent? Als je nooit iets heftigers hebt meegemaakt dan een hamster met een glutenallergie?’ Mylo heeft zijn beste vriend per ongeluk een kogel door het hoofd gejaagd, sindsdien wankelt zijn wereld. Het begin van Marco Kunsts Patroon  is zinderend sterk. Heftig puberdrama doorspekt met existentiële vragen. (Joukje Akveld) Roman - Het verhaal van William van Elizabeth Strout: Vorig jaar verscheen de derde roman over Lucy Barton van de Amerikaanse Elizabeth Strout (vertaling: Barbara de Lange). Lucy vertelt in de eerste persoon over haar huwelijken, haar twee dochters, haar afgrijselijke jeugd, de vriendschappelijke band met haar ex – de titelheld. Ze vertelt nogal kletserig. Soms vaag, zoekend naar de juiste woorden, soms zo expliciet dat het niet zou moeten werken. Het wonderlijke is dat het juist constant werkt. Plotselinge ontroering, hartzeer, de slappe lach: hoe kan iemand zó simpel, zó goed schrijven? (Dries Muus) True Crime - Tijdelijk verblijf van Vrouwkje Tuinman: Nooit vermoed dat in Vrouwkje Tuinman een schrijver van historische true crime school, maar deze nagelbijtnovelle baseerde ze wel degelijk op historische feiten. Op een zaak uit 1959: de raadselachtige dood van drie jongetjes van een jonge weduwe, de Eindhovense pensionhoudster die hier ‘Door’ heet. Puur genieten, zoals Tuinman de periode van de wederopbouw tot leven wekt én in de huid weet te kruipen van de leden van dit na elk sterfgeval steeds doodsbangere gezin, en hoe ze de spanning en een verdachte schurk opvoert. (Dirk-Jan Arensman) Biografie - Magritte van Alex Danchev: De man die een pijp schilderde en daaronder schreef dat het geen pijp was, kennen we als modernist, surrealist en aanhanger van andere kunsthistorisch stromingen. Dat klopt allemaal, maar de Brit Alex Danchev tapt in zijn biografie uit een ander vaatje. Aanstekelijk maakt hij duidelijk dat de Belgische kunstenaar Magritte de inspiratie voor zijn vervreemdende schilderijen dicht bij huis vond, ín huis zelfs, met zijn rare familie vol vage nonkels, waar hij ook echte en gefantaseerde seksuele ervaringen opdeed. (Hans Renders) Jeugdboek: Sindbad de zeeman van Tiny Fisscher: Sterke verhalen vertellen, daar is Sindbad de zeeman goed in. Tijdens zijn zeven reizen beleeft hij levensgevaarlijke avonturen, het ene nog wonderbaarlijker dan het andere. Altijd is het Sindbad die als enige op het nippertje ontsnapt aan monsterslangen, reuzenvogels en menseneters. Tiny Fisscher schreef het op met leesbaar vertelplezier in een bewerking die zich tijdens zeven zwoele zomeravonden goed laat voorlezen – én bekijken: elke zeereis is geïllustreerd door een andere tekenaar, van Pyhai tot Sophie Pluim. (Joukje Akveld) Roman - Lessen in chemie van Bonnie Garmus: Met Lessen in chemie (vertaald door Eefje Bosch) heeft de Amerikaanse Bonnie Garmus een als pageturner vermomd feministisch pamflet geschreven. Over wetenschapper Elizabeth Zott, die in een wereld van seksediscriminatie tegen wil en dank televisiechef wordt, haar geniale dochtertje Mad (as hell) en een voormalig explosievenhond die Half Zeven heet en 497 woorden kent. (O, en over roeien). De roman speelt in de jaren vijftig van de vorige eeuw, maar is op veel vlakken nog akelig actueel. Hemeltergend en hilarisch. (Marjolijn de Cocq) Biografie - Catharina de Grote & Potjomkin van Simon Sebag Montefiore: Simon Sebag Montefiore vertelt in de biografie  Catharina de Grote & Potjomkin  hoe Catharina de Grote (1729-1796) aan de macht kwam door haar eigen man Peter III af te zetten. Fanatiek droeg ze de gedachte uit dat Rusland geen grootmacht kon zijn zonder Oekraïne en de Krim. Die gedachte werd realiteit dankzij een jongeman uit een verarmde adellijke familie die het tot Catharina’s minnaar en ongekroonde tsaar van Rusland schopte: Grigory Alexandrovich Potjomkin (1739-1791). Hij stichtte onder meer Cherson, Sebastopol en Odessa. (Hans Renders) Roman - Diepdiepblauw van Nikki Dekker: Als op de golven dein je mee in de fragmentarische schetsen van de jeugd van Nikki Dekker en bespiegelingen over mysterieuze zeewezens. Het debuut Diepdiepblauw is een wonderlijke, essayistische coming- of- ageroman waarin Dekkers fascinatie voor de zee wordt afgewisseld met sleutelscènes uit het leven van een biseksuele jonge vrouw. Dompel je onder in deze gevoelige zoektocht en laat je betoveren door wat zich diep onder de oppervlakte allemaal afspeelt. (Marij de Wit) Dagboek - Kijken door het sleutelgat van Roger Martin du Gard, samengesteld door Anneke Alderlieste: ‘Ik geniet van twee weldaden die van onschatbare waarde zijn (...): totaal nietsdoen in een absolute anonimiteit!’ schreef Roger Martin du Gard, Nobelprijswinnaar en schrijver van de bekende romanreeks Les Thibaults in 1936. In het door vertaler Anneke Alderlieste samengestelde Privé-domein Kijken door een sleutelgat toont hij zich de grootmeester van de observatie. Rake analyses van zijn kennissenkring, zelfonderzoek naar zijn obsessie met aftakeling, duidingen van de politiek in de tijd van de wereldoorlogen – aanstekelijk pleidooi voor grondig overpeinzen. (Marij de Wit) Bundel kinderboekenschrijvers - Het boek van alle mensen, dieren en dingen: Ter ere van het vijftigjarig bestaan van het kinderboekenfonds van Querido is er de bundeling Het boek van alle mensen, dieren en dingen. Boekfragmenten, korte verhalen en poëzie van de grootste Nederlandstalige kinderboekenschrijvers: van Toon Tellegen tot Annie M.G. Schmidt en Annet Schaap. Soms vol humor, dan weer weemoedig en melancholisch, maar altijd vol vrolijke onvoorspelbaarheid. (Marij de Wit) Non-fictie - Vaderskind van Hans Goedkoop: Dit voorschot op het levensverhaal van oercolumniste Renate Rubinstein maakt de uiteindelijke biografie bijna overbodig. Vloeiend beschrijft Hans Goedkoop de vormende jaren van zijn hoofdpersoon: de vlucht van het Joodse ouderlijke gezin uit Berlijn naar Londen en Amsterdam, de moeizame pogingen om een nieuw bestaan op te bouwen en vooral het moment in 1940 waarop haar vader door de Duitsers wordt gearresteerd en een soldaat tegen haar zegt: ‘Dein Vati kommt bald wieder.’ Waarna zij haar hele leven lang naar hem op zoek blijft. (John Jansen van Galen) Oorlogsdagboek - Amstel 278 van Tom Rooduijn: Oorlogsdagboeken zijn er te over, maar niet eerder is de ervaring van de Duitse bezetting beschreven vanuit twee ‘parallelle’ ervaringen, die van de onderduiker en die van zijn onderduikverlener. Daardoor ontstaat een uniek beeld van het leven in oorlogstijd in Amsterdam, waaromheen het net van de overweldiger zich steeds verder sluit. Tom Rooduijn kreeg de beschikking over het dagboek van de Joodse acteur Geza Weisz en dat van zijn gastheer, de Zwitserse arts Fritz Rihmatel, die vanaf zijn ‘platje’ boven op het huis aan de rivier de catastrofe overziet en zijn twijfels over de oorlog niet verzwijgt. (John Jansen van Galen) Onderzoek - Het geluid van geweld van Esther Captain en Onno Sinke: Geen strandlectuur, maar heel verhelderend. Twaalf boeken leverde het grote onderzoek naar de dekolonisatie van Indonesië tot nog toe op en dit is er een van. Er is aanvankelijk wel voorspeld dat de bersiapperiode vergoelijkt of verzwegen zou worden, maar Esther Captain en Onno Sinke winden geen doekjes om deze uitbarsting van tomeloos geweld aan Indonesische zijde. Ze plaatsen die echter in de eeuwenlange geweldstraditie die het land (door eerst de Nederlandse, later de Japanse overheersing) kenmerkt en waarin dus ook de Indonesische revolusi wortelt. (John Jansen van Galen) Poëziebundel - Plooi van Babeth Fonchie Fotchind: Deze poëziebundel van Babeth Fonchie Fotchind is er eentje om te herkauwen en te verteren. Fotchind weet met haar vlijmscherpe debuut dwars door de ziel van de lezer te snijden. De onderwerpen variëren van hoe het is om migrant en queer te zijn tot aan gespannen familiebanden en zelfs datingapps. In alle gedichten komt Fotchinds ritmische en doortastende manier van schrijven naar voren. Ze weet als geen ander analogieën op een literaire en indringende wijze binnen te laten komen en de lezer aan het denken te zetten. (Mojdeh Feili) Non-fictie - Ware vriendschap van Aminatou Sow en Ann Friedman: Wat begon als een podcast leidde tot Ware vriendschap, geschreven door beste vrienden Aminatou Sow en Ann Friedman. Waar ze in hun podcast de pracht en praal van een hechte vriendschap bespreken, komt die in de realiteit in een crisis terecht. Algauw komen ze erachter dat ze een keuze moeten maken: of ze werken eraan om elkaar in hun leven te houden of ze moeten beslissen elkaar te laten gaan. In deze vlot geschreven non-fictie leer je wat er echt voor nodig is om een vriendschap bloeiend te houden, maar ook wat het belang van diepgaande relaties is. (Mojdeh Feili) Roman - Oreo van Fran Ross: Gek, verrassend, sprankelend, dat is de roman Oreo van Fran Ross over een zoektocht naar identiteit, vertaald door Anna Helmers-Dieleman. Oreo is de dochter van een zwarte vrouw en een witte, Joodse vader naar wie ze als tiener op zoek gaat. Ross schreef Oreo in 1974 en doordat ze op haar vijftigste stierf aan kanker kreeg het nooit de erkenning die het boek verdient. Maar de laatste jaren is het alsnog onthaald als een meesterwerk. Een zalige, swingende, speelse en intelligente roman. (Vivian de Gier) Essays - Seduction & Betrayal van Elizabeth Hardwick: Na het lezen van Slapeloze nachten ben ik helemaal in de ban van Elizabeth Hardwick, die in een paar zinnen haar karakters zo precies en onvergetelijk neerzet. Seduction & Betrayal (Verleiding & verraad) zal dit najaar in vertaling verschijnen. In deze verzameling feministische literatuurhistorische essays portretteert Hardwick vrouwelijke schrijvers als Virginia Woolf en Sylvia Plath. Ze laat zien wat het betekent om vrouw te zijn, maar bovenal leert ze je beter te kijken. (Dieuwertje Mertens) Roman - Dit is lust van Mary Gaitskill: De broeierige titel ten spijt is het maar de vraag of er sprake is van lust – en zo ja, bij wie dan? In deze roman van Mary Gaitskill, vertaald door Ineke van den Elskamp, staat de vriendschap centraal tussen Quin en Margot, beiden werkzaam in de uitgeverswereld. Quin zoekt in contact met vrouwen voortdurend de grenzen op. Als hij op zijn werk beschuldigd wordt van grensoverschrijdend gedrag wordt ook hun vriendschap op de proef gesteld. Wanneer wordt gedrag grensoverschrijdend? Welke rol speelt ethiek binnen een vriendschap? (Dieuwertje Mertens) Non-fictie - Verloren oorlogskind van Thomas Sijtsma: Er ontbreekt iemand, stelde Jeltje Bakker-Woudsma steevast op elke verjaardag en familiedag. ‘Iedereen weet wie er mist, maar niemand benoemt de persoon die op de lege plek had moeten staan,’ schrijft haar achterkleinzoon Thomas Sijtsma in het non-fictieboek Verloren oorlogskind. Tijdens de Duitse bezetting hadden zijn overgrootouders in het Friese Engwierum zich ontfermd over het Joodse jongetje Harry. Met zijn jongste oom Harry, vernoemd naar de verdwenen onderduikzoon, start Thomas Sijtsma een zoektocht naar de geschiedenis. (Peter de Brock) Non-fictie: Geheimen uit de diepe tijd van Helen Gordon: Onze tijd als individu op aarde is schokkend kort, stelt Helen Gordon in Geheimen uit de diepe tijd. Lang werd gedacht dat de wereld slechts zesduizend jaar oud was. Aartsbisschop James Ussher berekende in 1658 zelfs het exacte geboortetijdstip: zaterdag 22 oktober 4004 voor Christus, rond zes uur in de avond. Halverwege de 18de eeuw ontstaan de eerste barsten: was de aarde misschien niet veel ouder? Op haar non-fictie door de geschiedenis van de geologie vraagt Gordon zich ook af welke raadsels wij als soort achterlaten. (Peter de Brock) Roman - Het lied van ooievaar en dromedaris van Anjet Daanje: Na haar doorbraak met De herinnerde soldaat (2019) stort Anjet Daanje zich in haar op de Bröntezussen geïnspireerde tiende roman op het lange naleven van Millicent en Eliza May Drayden. Mysterieuze schrijfsters van wie de laatste in de openingsscènes op 12 december 1847 al is overleden, maar wier geest(en) 160 jaar en dik 650 pagina’s voortspoken. In elf hoofdstukken met aan hun leven en werk verbonden personages, van bekvechtende biografen en victoriaanse seancezwendelaars tot twintigste-eeuwse natuurkundigen. Woest ingenieus, hoogst meeslepend. (Dirk-Jan Arensman) Roman - Rusteloze grond van Claire Fuller: Het klinkt als een idyllische zomerbestemming, de Engelse plattelandscottage waar tweeling Jeanie en Julius Seeder al 51 jaar wonen. Maar wanneer moeder Dot sterft, stort hun kluizenaarsbestaantje volledig in. Ze worden uit het huisje gezet waar ze dankzij een ‘overeenkomst’ altijd huurvrij dachten te mogen blijven. En dat blijkt niet de laatste halve waarheid die moeders vertelde. Claire Fuller schreef met Rusteloze grond (vertaald door Mieke Prins) een suspensevolle, muzikale roman die uiteindelijk iets vreemd troostrijks heeft. (Dirk-Jan Arensman) Biografie - Geen tijd verliezen van Jolande Withuis: In de biografie Geen tijd verliezen schetst Jolande Withuis leven, liefdes, vriendschappen en de veelzijdige loopbaan van de tot op het bot gedreven kunstenaar Jeanne Bieruma Oosting (1898-1994). Het boek inspireerde zes Nederlandse musea tot De zomer van Jeanne – met als hoogtepunt de overzichtstentoonstelling in Museum Henriëtte Polak in Zutphen. Reis mee door het leven van deze markante grande dame en door eigen land naar haar werk. Vier de zomer van Jeanne! (Al zou ik nooit zomaar Jeanne hebben durven zeggen). (Marjolijn de Cocq) Roman - De overgang van Venus van Shirley Hazzard: Niet schrikken bij de overvloed aan detail in De overgang van Venus uit 1980 van de Australische Shirley Hazzard (1946-2016), in een vertaling van Barbara de Lange. Geef je over aan de cadans van de roman van de verweesde Australische zussen Caro en Grace Bell, die na de Tweede Wereldoorlog en nog niet helemaal (ver)los(t) van hun oudere stiefzus Dora een nieuw leven beginnen in Engeland. Ook hier misogynie ten top, in vileine observaties. En alles wat zijlijn lijkt, blijkt uiteindelijk vervlochten in een heerlijk en hecht plot. (Marjolijn de Cocq) Roman - Buitenleven van Nina Polak: Een kalmer leven, rust en concentratie, weidsheid en natuur. En – zo mogelijk nog utopischer – betaalbaar vastgoed. Dat is wat de stadse geliefden Rivka en Esse zoeken in het noorden. Ze vinden er, onder veel meer: homofobie, een writer’s block, existentiële en relationele crises en een manipulatieve psychiater die je óf het bloed onder de nagels vandaan haalt of je hart sneller laat kloppen. Of allebei. Zoveel vondsten in deze roman, de meeste onnadrukkelijk – een achteloos rijk boek van Nina Polak. (Dries Muus) Roman - Tess van de d’Urbervilles van Thomas Hardy: De zomer is ook de tijd om leesachterstanden in te lopen. Een van mijn licht beschamende witte plekken was het oeuvre van de Brit Thomas Hardy. Tess van de d’Urbervilles stond jaren ongelezen in de boekenkast. Zonde: wat een roman, en wat een schrijver. Vooral de eerste helft van het lyrische verhaal over Tess’ gruwelijk onverdiende ondergang is schitterend. Niet vaak is de wisseling van de seizoenen zo mooi en zo zintuiglijk, of zeg maar gerust sensueel, beschreven. De eerste zomer van Tess en haar geliefde bloeit, geurt en verleidt aan alle kanten. (Dries Muus)||https://www.parool.nl/kunst-media/de-36-beste-boeken-om-deze-zomer-op-vakantie-te-lezen~b35f4cbe/
2022-07-02||Het beugelloze tijdperk – hoe twee Amsterdamse vrouwen zorgen voor een revolutie in bh-land ||Ze kunnen er niets aan doen: als ze op een terras zitten, kijken Elles Roeleveld (38) en Kim Bakker (42) onbewust naar de borsten van vrouwen die voorbijlopen. Beroepsdeformatie. Met één blik maken ze een inschatting van omvang en cupmaat. “Dan ga ik toch nadenken: hoe zou die beha haar zitten?” zegt Roeleveld, die drie jaar geleden de start-up Soft Revolt begon. “Soms zeggen we zelfs tegen elkaar: zullen we die vrouw vragen als model?” zegt Bakker, die een jaar geleden instapte. Of ze dat ook weleens doen? Zeker. Sterker nog: zo vonden ze een deel van de modellen die op hun website trots poseren in een gebreide, beugelloze beha. “Als je naar onze vrouwen kijkt, hoop ik dat je niet denkt: hoe ziet zij eruit? Maar: wie is deze vrouw?” zegt Roeleveld. Ze wijst naar twee campagnefoto’s in de hoek van haar kantoor, een lichte ruimte in een creatieve broedplaats op de Zuidas. “Op de achterste foto zie je Myrthe, een atletische gezondheidswetenschapper. En hier zie je Anouk, met een voller figuur. Zij wil online een voorbeeldfunctie vervullen als het gaat om blij zijn met je lichaam en rondingen. We willen een divers beeld van vrouwen laten zien. Niet iedereen ziet eruit als Sylvie Meis, maar dat is vaak wel het enige beeld dat je ziet in de pashokjes van lingerieketens. De meeste vrouwen hebben een bredere omvang en een ander type borsten.” Eén rek met donkerblauwe en lichtroze beha’s, een lange vergadertafel en een passpiegel op de grond: het kantoor van Soft Revolt ziet er niet meteen uit als een lingeriewinkel. Dat is het ook niet, want de beha’s worden alleen online verkocht. Al komen er straks wel twee vrouwen langs om even te passen, in de paskamer achter het kantoor. “Dat kan altijd, op afspraak. Maar in de basis zijn we echt een onlinemerk,” zegt Bakker. “Als je op onze site drie vragen beantwoordt, krijg je te zien welke maat bij je past. Het enige wat je daarvoor moet doen, is met een meetlintje de omvang van je borstkas meten. We hebben een eigen matensysteem ontwikkeld, waarmee we veertig maten hebben teruggebracht naar tien. Dat kan omdat de cups heel flexibel zijn, kijk maar.” Vanachter de kraag van haar jumpsuit trekt ze een stuk donkerblauwe, elastische stof omhoog. “Je kunt de stof helemaal uitrekken, het gaat niet kapot. Dat betekent ook dat je er meerdere cupmaten in kunt opvangen. Ook handig als je ene borst net wat groter is dan de ander. Als ik een beha met padding droeg, puilde de ene kant altijd uit en ging het aan de andere kant gapen. Nu niet meer.” De beslissing om te focussen op vollere cupmaten, van 65C tot 100G, was voor Roeleveld een logische: voor kleinere maten is er al volop aanbod. “Dan kun je gewoon naar de Hunkemöller, H&M, noem maar op. Voor een volle cup is er alleen de sportbeha of de beugelbeha, die vaak oncomfortabel is of niet genoeg steun biedt. En hoe groter de maat, hoe minder leuk hij eruitziet.” Hoe vervelend dat is, weet Bakker – smalle omvang, grote cup – uit ervaring. “Ik heb het altijd erg lastig gevonden om een goed passende beha te vinden,” vertelt ze. “Toen ik opgroeide gingen mijn vriendinnen lekker bij de Hennes shoppen en moest ik naar zo’n vreselijke lingeriewinkel voor grote maten. Ik schaamde me er altijd een beetje voor. Voordat ik naar binnen ging, keek ik altijd of niemand me zag. En die cupmaat durfde ik niet eens hardop uit te spreken. Ik was destijds gymnast en moest altijd rechtop lopen, in ballethouding. Dat vond ik ook een ding in de puberteit, met een volle borst. Een beha die goed past kan je echt zelfvertrouwen geven.” Dat veel vrouwen zich schamen voor de letter van hun cupmaat, merkt Roeleveld ook tijdens de passessies. “Veel vrouwen dragen de verkeerde maat. We zien vaak vrouwen die een te grote omvang ­dragen in combinatie met een te kleine cup. Sommigen zijn heel verbaasd als ik ze vertel dat ze in plaats van een B- toch echt een E-cup hebben. Ze hebben er een bepaalde associatie bij: als je die cup hebt, betekent het dat je heel grote borsten hebt. Die letter willen ze niet. Bij ons zijn de maten ingedeeld in nummers. Hopelijk neemt dat ook wat van het taboe weg. Maat 1 klinkt al heel anders dan 70D, toch?” Een zachte, stevige beha die niet knelt, geen beugels heeft en toch voldoende ondersteuning biedt. Het idee klinkt simpel, maar de ontwikkeling had heel wat voeten in de aarde. Al was het maar omdat Roeleveld geen achtergrond in de lingerie had: ze werkte tien jaar bij ING voordat ze haar baan in 2019 opzegde om voor zichzelf te beginnen. “Mijn collega’s keken me wel even vreemd aan toen ik zei wat ik ging doen,” zegt ze. “Toch wist ik op mijn dertiende al dat ik ooit een lingeriebusiness wilde beginnen. Mijn moeder komt uit die branche en mijn vader is ondernemer. Maar ja, een paar jaar daarvoor wilde ik nog straaljagerpiloot worden, dus hoe serieus moet je die dromen nemen? Ik koos uiteindelijk voor de studie inter­national business en belandde bij ING.” De interesse voor lingerie bleef. Op haar dertigste begon Roeleveld met het maken van verwisselbare behabandjes. Die dingen zagen er zo saai uit; dat kon anders. Ze leerde zichzelf naaien en verkocht de bandjes op Koningsdag om te zien of er interesse was. Die was er. “Maar ik had een economische, technische achtergrond. Wat wist ik nou van mode?” Op een netwerkevenement voor vrouwelijke ondernemers leerde ze Anet van Haaster ­kennen, een ervaren mode-ondernemer. “Toen ik haar over mijn behabandjes vertelde, zei ze: ‘Dat vind ik een bijzonder slecht idee, maar ik vind jou heel interessant.’ Lekker direct, dat kon ik wel waarderen. En to be honest: het was ook niet het meest baanbrekende idee.” Ze hielden contact, maar pas veel later zou Van Haaster instappen bij het bedrijf. “Ik schoof mijn plannen even opzij, omdat ik vrij kort na elkaar twee keer zwanger raakte,” zegt Roeleveld. “De stap om voor mezelf te beginnen was ook groot, omdat ik het goed voor elkaar had: ik woonde met mijn gezin in Amsterdam, werkte bij een supermooi bedrijf en kreeg goed betaald.” Na een intensieve leiderschapstraining bij datzelfde bedrijf raakte ze twee jaar later zo geïnspireerd om iets nieuws te beginnen, dat ze toch ontslag nam. De ­volgende dag belde ze Salon de Lingerie aan de Utrechtsestraat, waar ze graag kwam. “Daar konden ze even naar je kijken en meteen één beha pakken die perfect zat,” zegt Roeleveld. “Dat wilde ik ook leren. En ik wilde zelf ondervinden waar vrouwen behoefte aan hebben.” De vacature van verkoopster bleek al vervuld te zijn, maar eigenaar Fabienne Zwanenburg vond het zo raar dat iemand uit de corporate wereld in een lingeriezaak wilde werken, dat ze uit nieuwsgierigheid toch gingen koffiedrinken. Roeleveld werkte een jaar in de winkel. Lingerie is een complex product, leerde ze, en er worden mooie dingen gemaakt. Maar ze wilde innoveren, iets wat in de lingeriebranche weinig gebeurde. Zo kwam ze op het idee voor een duurzame, beugelloze beha. “Ik dacht: hoe ingewikkeld kan het zijn? Nou, heel ingewikkeld. Ik deed onderzoek naar textielontwikkelingen in andere branches en had allemaal gave ideeën, maar zag het nog niet echt voor me.” Dat veranderde ze toen een vriendin haar meenam naar een mode-evenement en haar voorstelde aan trendwatcher Lidewij Edelkoort. “Ze zei: ‘Dit is Elles, ze gaat een nieuw lingeriemerk opzetten.’ Lidewij antwoordde meteen: ‘Ik snap niet waarom er geen gebreide beha’s zijn.’ Met die ene opmerking viel alles op z’n plaats. Ik moest denken aan Flyknits, de gebreide schoenen van Nike. Als die stof stevig genoeg is om op te lopen, kun je er ook beha’s van maken.” Inmiddels is die beha er dus, na het ­uitproberen van zeker 80 garens en 47 pogingen om de 3D-breitechniek goed te krijgen. Waar beugelbeha’s uit 50 onder­delen bestaan, rollen de gebreide beha’s in één stuk uit de machine. Dat voorkomt textielverspilling en verkleint de CO²-­voetafdruk, zegt Roeleveld. Maar het was niet makkelijk om een breier te vinden met genoeg geavanceerde breimachines om de beha foutloos en naadloos te produceren. “Als je naar de beha kijkt, denk je: oké, waar zit dan de magic? Maar achter elke steek zit een gedachte. Anet en ik hebben heel wat prototypes gemaakt en getest.” Dat ging met vallen en opstaan: de vijfhonderd vrouwen die hadden meegedaan aan een crowdfundingcampagne in 2020 moesten uiteindelijk maanden op hun beha wachten. “Door een probleem met de machine kwam de beha er steeds weer fout uit. Al die dames zaten op ons te wachten, en wij konden niet leveren. Ik heb een filmpje voor ze opgenomen: sorry, we hebben jullie een goede beha beloofd, maar het gaat langer duren. Daarna wilde ik me echt ­verstoppen. Maar we kregen juist heel veel support. De producent van een superinnovatieve machine heeft ons uiteindelijk geholpen, waardoor we alles in korte tijd konden inhalen. Gelukkig, want we kregen steeds meer bestellingen binnen.” “We werken met een klein team en ­testen alles zelf,” zegt Kim Bakker, die naar aanleiding van een radio-interview op BNR contact opnam met Roeleveld. “Net voordat jullie kwamen, stond ik in de gang nog met een klant te chatten terwijl ik mijn mascara opdeed. We hebben sinds kort een chatfunctie op de site, dus zitten we af en toe achter de customer service.” En nog even over dat radio-interview: “Ik herkende het probleem dat Elles schetste, en dat duurzaamheidsaspect sprak me aan. Ik was net bezig circulaire pumps te ontwikkelen, maar merkte dat ik alleen ondernemen niet leuk vond – ik heb in de zorg gewerkt en heb een kinderdagverblijf gehad, en miste het samenwerken. Toen Elles hoorde dat ik topsporter was geweest, was ze om.” Topsporters hebben een enorm doorzettingsvermogen, legt Roeleveld uit: ze kennen geen nee. En nu de beha’s uit de machines rolden, hadden ze net iemand nodig die wel raad wist met sales en marketing. Laat dat maar aan Bakker over. “Veel vrouwen met een vollere cup ­hebben al van alles geprobeerd, maar zijn teleurgesteld omdat niets de belofte heeft waargemaakt. Ze dragen dan maar een sportbeha, of beha’s met beugels die in hun oksels prikken en kwabjes aan de zijkant veroorzaken. Ik vind het een sport om die vrouwen van onze beha te overtuigen.” De ontwikkelingen gaan snel, vertelt ­Bakker. Zo komen er nieuwe modellen en kleuren bij, waaronder de donkerblauwe beha die ze vandaag draagt, een ‘super-knalrode’ en een paar modekleuren. Het gebreide broekje dat de paspop op de grond draagt, is binnenkort ook te koop. En er zijn internationale ambities: “We zijn nu alle voorbereidingen aan het treffen voor de Duitse markt. Ook in andere landen kunnen we vrouwen helpen.” Al is de beha er niet voor iedereen, vult Roeleveld aan. “We kunnen een breed ­scala aan borsten vangen, om het zo maar even te zeggen. Jongeren gaan al veel meer richting het beugelloze, en een ­oudere groep is ook helemaal klaar met de beugelbeha. Corona heeft die behoefte aan comfort in een stroomversnelling gebracht. Maar je kunt nooit iedereen blij maken. Onze beha heeft bij de cup een wat dikkere stof, maar is niet padded. Wil je zeker weten dat je geen tepel ziet, dan moet je op zoek naar een andere beha. En als je verwacht dat dit je push-upbeha is, zijn we ook geen match. We brengen de borsten naar een natuurlijke vorm.”||https://www.parool.nl/ps/het-beugelloze-tijdperk-hoe-twee-amsterdamse-vrouwen-zorgen-voor-een-revolutie-in-bh-land~bcd29aaf/
2022-07-02||Rouwen ís al moeilijk, maar met kinderen helemaal – ‘Ze zeiden: ik wil een doodprikje, want dan zijn we weer bij papa’||“Bas was een fanatiek hardloper, kerngezond. Op een dag kreeg hij na het hardlopen last van zijn hart. Het leek een soort hartritmestoornis. Het zou onderzocht worden en hij kreeg het advies om voorlopig niet meer te rennen. De ernst van de situatie was nog niet tot hem doorgedrongen, want op een zonnige, koude ochtend vlak voor oud en nieuw zei hij: ‘Ik ga toch even een rondje Vondelpark.’ Een mobiel had hij niet bij zich, dus toen hij niet terugkwam, ben ik ziekenhuizen gaan bellen. Bij het Lucas Andreas hoorde ik het: hij was gevonden vlak bij het park. Wat ik nog heel goed weet, is dat een arts naar me toe kwam en zei: ‘Vijf procent overleeft dit.’ En ik dacht: o, dan maakt hij kans, hij is zo jong en zo fit. Een dag later is hij overleden. Het zou normaal moeten zijn om over rouw te praten. En toch vind ik het spannend om mijn verhaal te doen. Het is voor mij iets kwetsbaars, maar ook iets wat andere mensen spannend vinden omdat ze niet weten wat ze moeten zeggen. Ik heb het eerste jaar nadat Bas overleed vooral anderen op hun gemak moeten ­stellen. Als je ergens binnenkomt, voel je gewoon dat mensen denken: o shit, daar heb je haar. Ik snap dat ook, want we hebben in Nederland weinig traditie om ermee om te gaan. Ik was in die tijd zzp’er in de film en ­styling. Van de ene op de andere dag werd ik veel minder gevraagd voor klussen. Iedereen wist wat er was gebeurd en anderen vulden voor me in wat ik nodig had. Het is mijn missie geworden om rouw en verdriet te normaliseren. Wanneer je een kind krijgt, is er onwijs veel hulp, maar niet als er iemand overlijdt. Als er nou een rouwconsultatiebureau zou zijn, waar iederéén naartoe gaat, dan zou het normaal worden en kun je eerder en laagdrempeliger hulp krijgen. Hoeveel tijd iemand nodig heeft, is niet in een paar weken of maanden te vatten. Rouw is zo grillig. Het verdriet kwam bij mij pas later echt binnen. Ik vergelijk het wel met als je als tiener midden in de school van de trap af valt. Dat je opstaat en roept: nee hoor, het gaat wel! Pas als je thuiskomt, zie je dat je onder de blauwe plekken zit. Zo heb ik het ervaren: je staat op en gaat door, probeert alles goed te regelen, maar later voel je pas hoe groot en pijnlijk het is. Gelukkig was er ontzettend veel steun uit mijn omgeving, mijn zusje kwam zelfs een jaar bij me inwonen. Voor mijn kind wilde ik zoveel mogelijk doorgaan en mijn verdriet verbergen. Pas als hij in bed lag, mocht ik huilen. Totdat ik in therapie ging en de psycholoog zei: het is ook wel gek als hij straks terugkijkt en beseft dat hij zijn moeder nooit een traan heeft zien laten. Toen ben ik het gaan laten zien. Ik heb dat moeten leren. Iets meer dan een jaar na de dood van Bas heb ik een andere man ontmoet met wie ik nog twee kinderen heb gekregen. We zijn een fijn nieuw gezin. Grappig genoeg missen zij Bas ook. Ze delen ons verdriet. Het is vijftien jaar geleden, maar ik mis Bas nog elke dag. Mensen denken soms dat rouw op een gegeven moment klaar is, maar dat is gewoon niet waar. Het verandert, maar het wordt niet kleiner. Je leert ermee omgaan, het is een deel van mijn leven geworden.” “Een week voor de zomervakantie in 2020 zat ik op een zondagmiddag op de fiets toen ik door een buurman werd gebeld die zei dat Pleun onwel was geworden. Ze was voor de deur in elkaar gezakt. Pleun heeft tien dagen in coma gelegen en is toen alsnog overleden. Het was de nasleep van de coronatijd. Alleen ik mocht naar het ziekenhuis, de kinderen zijn maar één keer geweest. Het was goed voor hen om haar daar een keer te zien, maar het was alsnog vrij abrupt dat het niet meer goed zou komen. Op de begrafenis mochten slechts dertig mensen komen. Dat vond ik ontzettend jammer. Het was gek om tegen mensen te moeten zeggen dat ze buiten moesten wachten, maar het was nog een geluk dat het niet regende. We hadden de kist zelf beschilderd, met vriendjes en neefjes en nichtjes die kwamen helpen. We hadden het nooit echt gehad over hoe we het zouden doen als een van ons dood zou gaan. Later hoorde ik dat ze tegen vriendinnen heeft gezegd dat het dan wel goed zou komen. Ze bedoelde denk ik dat de kinderen in goede handen zijn. Ik weet niet of ze iets heeft voorvoeld. Soms hoor je mensen die zeggen dat ze veel van zo’n grote gebeurtenis hebben geleerd, maar zo kan ik er echt niet naar kijken. Weet je waar ik veel aan had gehad? Als Pleun er nog was. Dan had ik pas echt veel geleerd. Van haar. Ik voel soms dat er een soort wolk boven mij hangt, dat mensen in de verte naar me kijken en ze er niet naar durven vragen. De vraag ‘hoe gaat het?’ is in het dagelijkse sociale verkeer ook een soort begroeting. Maar of ze daar in mijn geval een eerlijk antwoord op verwachten? En ik weet ook niet altijd of ik het wil vertellen. Ach, er is nou eenmaal ongemak, dat neem ik niemand kwalijk. Bij de voetbalclub van de kinderen hier in Noord vroegen andere vaders na een maand of negen botweg of het niet eens tijd werd voor een nieuwe vriendin. Pleun was in huis de spil om wie alles draaide. Ze was het licht, de warmte, de muziek. Ze was wat een thuis een thuis maakt. Dat was allemaal weg. Een buurman heeft een jaar na haar dood in de boom hier tegenover het huis een uiltje opgehangen. Dat staat voor Pleun, die over de bewoners van ons straatje waakt. Praktisch was het ook ingewikkeld, omdat zij parttime werkte en veel opving. Ik heb veel hulp van mijn ouders en Het Parool gaf me ruim verlof, maar na de zomervakantie wilde ik zelf weer aan het werk. Ook als voorbeeld aan de kinderen. Het is fijn om tijd te hebben voor rouw, maar ik denk dat het voor iedereen verschillend is wanneer je vrij wil zijn. Soms komt er juist op een onverwacht moment een dag dat er niets uit je handen komt. Alleen maar bedroefd zijn, kan ook niet. Je moet je bed uit komen en voor de kinderen zorgen: de broodtrommels vullen, naar voetbal rijden, de dagelijkse dingen. Het zijn volle dagen, maar het lukt. Het zijn de extra dingen, zoals paasdozen, ­verjaardagsfeestjes en surprises die me naar de keel kunnen vliegen. Gek genoeg voelde het ook alsof mijn eigen verdriet wegviel tegen dat van een moeder op leeftijd die haar dochter kwijt was, of een meisje van 6 dat opeens geen moeder meer had. En wat me pas echt pijn doet, is als ik denk aan hoe erg het voor Pleun zelf is. Ik heb nooit iemand leren kennen die er zo van genoot om haar kinderen te zien opgroeien. De gedachte dat dit haar allemaal niet is gegund, voelt als iets waarbij mijn verlies in het niet valt.” “Diederik zou nog één weekend gaan skiën voordat de baby kwam. Samen met een vriend ging hij tourskiën in Lech, met een gids, ze waren goed voorbereid. De eerste dag had ik nog contact met hem gehad. Maar de volgende avond kreeg ik al vrij vroeg een berichtje van een vriendin die vroeg of ik het nieuws op de NOS had gezien. Een 33-jarige Amsterdammer was door een lawine omgekomen in Lech. Ik ben niet iemand die snel in paniek is, dus ik belde hem, zonder gehoor, maar vermoedde dat hij wel in de sauna zou ­zitten, net als een dag eerder. Niet veel later werd er aangebeld. Ik keek door de camera van de deurbel en zag drie agenten. In een roes heb ik nog mijn huissleutels mee gegrist en ben ik met mijn zwangere buik naar beneden gerend. De agenten vertelden heel zakelijk: Diederik is dood. In de gang ben in elkaar gezakt. We stonden aan het begin van ons leven. We hadden een leuk appartement in De Pijp, hij had net zijn opleiding radiologie afgerond, ik was daar nog mee bezig en we droomden van een gezin. Wat er daarna gebeurde, stond zo ver af van wat ik voor ogen had. Mijn hele leven kwam in één klap tot stilstand. Op de uitvaart in de Westerkerk kwamen meer dan duizend mensen. Voor mijn gevoel wist heel Amsterdam wat er was gebeurd. En toch had ik me nog nooit zo eenzaam gevoeld. Ik zou al snel met zwangerschapsverlof gaan, maar dat werd vervroegd, want het was overduidelijk dat ik niet kon werken. Elke ochtend sleepte ik me uit bed, maar ik kon niet echt bevatten wat er was gebeurd. Je lichaam beschermt je, want als de volle omvang van zoiets immens in één keer binnenkomt, overleef je het niet. Toen ik was bevallen, zeiden mensen: je zoontje zal veel blijdschap geven. En dat was zo, maar het was ook een heel zwarte periode. Ik heb er nooit voor gekozen om een alleenstaande moeder te worden. Mijn zoontje sliep slecht, dus ik sliep weinig, en als ik kon slapen werd ik vaak wakker, want ik had last van nachtmerries. Ik dacht in het begin elke minuut aan ­Diederik. Op mijn werk in het Amsterdam UMC, waar Diederik ook had gewerkt, was iedereen begripvol. Na een half jaar ben ik langzaam weer begonnen met werken. Ik had het geluk goed ondersteund en begeleid te worden. Er was aandacht om op een gezonde manier het werk weer op te bouwen. Op een bepaald moment was ik drie dagen aan het werk, en leek het best goed te gaan, maar het werk in een ziekenhuis is intensief. Ik bracht mijn zoon om half acht naar de opvang, werkte de hele dag en racete dan naar huis om hem weer als laatste op te halen. Ik wilde goed zijn in mijn werk, maar ik had het gevoel dat ik niet zo ver kwam als ik ambieerde. Dat brak me op en toen viel ik na een jaar weer uit. Na een tijd rust en therapie lukte het me uit de overlevingsstand te komen en de draad weer op te pakken. Door alles wat ik ben aangegaan, ben ik erg gegroeid en sta ik nu sterk in het leven. Ik ben ervan overtuigd dat dit noodzakelijk is om goed te herstellen. Binnenkort vier ik een feestje omdat ik mijn opleiding heb afgerond. Ik ben ontzettend trots op wat ik heb bereikt. Het gaat goed met mij, en met mijn zoon. Maar het verdriet is er ook. Er is zo weinig ritueel rondom de dood in Nederland, terwijl het naast geboorte de enige andere zekerheid is die we hebben in het leven. De impact op alle facetten van je leven is enorm en brengt je in een positie van zwakte, waarin je niet wilt zitten. Ruimte en tijd voor rouw en een plan om je te ondersteunen zouden vanzelfsprekend moeten zijn, want het is onmisbaar om weer op een constructieve manier terug te keren op de werkvloer en in het leven.” “Ik was net met zwangerschapsverlof in afwachting van ons derde kind toen Hans ziek werd. Het leek een buikgriep, later bleek het iets in zijn hersenstam. We zijn er nooit achter gekomen wat hij precies had. De jongste is geboren terwijl hij in het Amsterdam UMC lag, op een andere verdieping. We hadden hoop dat hij er bovenop zou komen. Hij zou een experimentele kuur krijgen en het was beter dat we niet meer bij hem kwamen, de kinderen mochten al weken niet meer mee. Een dag voordat de kuur ging starten, kreeg hij toch corona. Een paar dagen later is hij overleden. Na zijn overlijden was ik me heel bewust dat ik een ravijn moest instappen. Als ik dat niet zou doen, zou ik de rest van mijn leven niets voelen, maar het was heel eng. Mijn oudste kinderen hebben allebei gezegd: ik wil een doodprikje, want dan zijn we weer bij papa. Ik wilde ook niet ­verder, ik heb zelfs de minuten zitten uit­rekenen hoe lang het nog duurde tot de jongste volwassen zou zijn en ik niet meer nodig was. De eerste dagen wist ik niet eens hoe ik een boterham moest smeren. Mijn zwanger­schapsverlof liep een week of twee na de uitvaart af en ik zat te wachten op het telefoontje dat ik weer aan het werk moest. Dat hoefde gelukkig niet. Ik heb het geluk dat ik mondig ben en de hele tijd mensen om me heen had de eerste maanden. Ik heb me ziek gemeld op de school waar ik werkte, maar ze waren zo behulpzaam. De directeur is hier zelfs nachten komen slapen, zodat zij voor de baby kon zorgen. Mij is de tijd gegeven totdat ik zelf zei: ik wil weer wat gaan doen. Hoe begripvol mijn werk ook was, je komt wel in de Wet verbetering poortwachter terecht, die sinds 2002 langdurig ziekteverzuim aan banden legt. Dat betekent een traject van beter worden, gesprekken met een bedrijfsarts, verplichtingen. Maar hallo, ik ben niet ziek, ik ben mijn ingestorte leven aan het opbouwen! In de zomer ging de kleinste naar de opvang, waardoor ik ineens wat tijd had voor mezelf. De mensen die er steeds waren om te helpen, kon ik ook weer voorzichtig de deur uit werken. Hoe fijn het ook is dat je hulp krijgt, je bent toch mensen aan het behagen. Toen ik even alleen was, kon ik pas echt huilen. In het begin zag ik vooral de baby als een handicap, omdat ik niet aan mezelf toe kwam. Maar een baby zorgt er ook voor dat je weer lacht, want je gaat niet huilend een kindje verschonen. Ik mis niet alleen mijn man, maar ook de vader van mijn kinderen. Hans ging altijd met de kinderen naar de bieb, ik weet niet eens waar de biebboeken liggen. Hij maakte van tandenpoetsen een feestje. Elke avond als ik met die tandenborstels sta, denk ik: verdorie, dat zou hij doen. Het is nooit de bedoeling geweest dat ik in mijn eentje drie kinderen zou opvoeden. Ze geven me levenskracht, maar ik vind het ook retezwaar. Het geregel is een enorme klus, en de zorgzwaarte is enorm. De kinderen hebben ook meer van mij nodig, door de bagage. Ik ben op sociale media veel blijven delen, ook om mensen aangehaakt te houden. Van lotgenoten hoor ik dat ze zich eenzaam voelen, maar dat heb ik daardoor nooit gehad. Zo werd ik ook actief in een petitie voor rouwverlof. We pleiten voor een periode die vergelijkbaar is met zwangerschaps- en bevallingsverlof. Er is van alles geregeld als je leven verandert op een mooie manier, maar als dat op een verdrietige manier gebeurt, is er niets. De aantallen voor wie het nodig is zijn kleiner, dus waarom regelen we dit niet gewoon goed?”||https://www.parool.nl/ps/rouwen-is-al-moeilijk-maar-met-kinderen-helemaal-ze-zeiden-ik-wil-een-doodprikje-want-dan-zijn-we-weer-bij-papa~b982113e/
