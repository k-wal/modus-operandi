2022-07-21||Sébastien Haller laat van zich horen vanuit ziekenhuisbed: ‘Stap één is voltooid’||“Ik wil jullie laten weten dat stap één is voltooid,” schrijft Haller op zijn Twitteraccount. “Ik wil Borussia Dortmund bedanken en ook het medische team, dat uitzonderlijk is geweest. Een heel grote dank aan het verplegend personeel van het ziekenhuis voor hun steun en welwillendheid.” Zijn club geeft hem met een reactie op Twitter een steuntje in de rug. “Fijn om je met een grote glimlach te zien. We wensen je heel veel beterschap.” Aan het begin van deze week kwam het schokkende nieuws naar buiten dat bij de nieuwe spits van Dortmund een tumor in de teelbal is geconstateerd. Haller maakte deze zomer de overstap van Ajax naar Dortmund voor een bedrag van zeker 31 miljoen euro.||https://www.parool.nl/amsterdam/sebastien-haller-laat-van-zich-horen-vanuit-ziekenhuisbed-stap-een-is-voltooid~b103dca7/
2022-07-21||Ajax neemt Francisco Conceição over van FC Porto||De transfer hing al enkele weken in de lucht, maar donderdagavond bevestigt Ajax het officieel: het negentienjarige talent is vanaf aanstaand seizoen in de Johan Cruijff Arena te aanschouwen. Hij is mede gehaald met het oog op de stormachtige ontwikkeling van Antony. Conceição tekent een contract tot en met juni 2027. De jonge aanvaller speelde 50 duels in de hoofdmacht van FC Porto. Zijn vader Sergio Conceição is de coach van het team en ziet zijn getalenteerde zoon niet graag naar Amsterdam vertrekken - hij moest eerder deze transferperiode al afscheid nemen van talenten Fabio Vieira en Vitinha. Met FC Porto wonnen vader en zoon Conceição afgelopen seizoen de landstitel en de Portugese beker. Ajax roert zich sterk deze transferperiode. De afgelopen tijd nam de landskampioen afscheid van Lisandro Martínez (naar Manchester United), Ryan Gravenberch en Noussair Mazraoui (beiden naar FC Bayern München), Sébastien Haller (Borussia Dortmund), Nicolás Tagliafico (Olympique Lyon) en André Onana (Internazionale). Ook haalde de club spelers binnen: Steven Bergwijn, Calvin Bassey en Owen Wijndal mogen zich sinds kort (weer) Ajacied noemen. Met hen mag de landskampioen op jacht naar de zevenendertigste titel.||https://www.parool.nl/sport/ajax-neemt-francisco-conceicao-over-van-fc-porto~b390df91/
2022-07-21||Wat gaan we merken van de renteverhoging?||De 0,5 procentpunt renteverhoging is de tweede stap in de strijd tegen de hoge inflatie. Vorige maand kondigde ECB-president Christine Lagarde al aan te stoppen met het opkopen van staatsleningen van eurolanden. De lage rente en het opkoopprogramma waren instrumenten om de economische groei aan te jagen. Maar die groei zorgt nu voor torenhoge inflatie. Dus is het tijd om het beleid bij te stellen. Een hogere rente maakt lenen duurder. Bedrijven zullen minder lenen om te investeren, consumenten minder lenen om te consumeren. Dat zorgt voor minder vraag en minder vraag leidt tot lagere prijzen, dus minder inflatie. Dat is inderdaad rijkelijk laat. Maar dat is wijsheid achteraf. Lang werd gedacht dat de hoge inflatie maar tijdelijk zou zijn. Na corona veerde de economie in veel landen weer op. De vraag naar producten was veel groter dan het aanbod, met stijgende prijzen tot gevolg. De verwachting was dat het aanbod snel zou herstellen, maar dat gebeurde niet. En toen kwam de oorlog in Oekraïne er ook nog overheen, met stijgende energie- en voedselprijzen tot gevolg. Toen duidelijk werd dat de inflatie lang hoog zou blijven is de ECB maatregelen aan nemen. Reken er niet op dat de spaarrente flink gaat stijgen. De negatieve rente voor een ton of meer spaargeld verdwijnt wel bij de meeste banken. Maar voor een flinke verhoging van de spaarrente moet de rente veel verder stijgen. Lenen zal wel wat duurder worden, de hypotheekrente is bijvoorbeeld al een tijdje aan het stijgen op de verwachting dat de centrale banken de rentes verder verhogen. Samengevat hebben we wel de lasten, maar niet de lusten van een hogere rente. Dat is met uitzondering van de pensioenen die dankzij de hoge rente voor het eerst in ruim tien jaar weer wat stijgen. Toch moeten we blij zijn met de hogere rente zegt ECB-president Christine Lagarde. Dankzij de hogere rente gaat de inflatie uiteindelijk omlaag en daar profiteren we allemaal van. Nee, absoluut niet. Om de inflatie snel de kop in te drukken moet je de rente echt met procenten verhogen. Dan is de rente een knots die de economie half bewusteloos slaat. Maar ja, dan zit je met een bewusteloze economie, oftewel een dikke recessie. De ECB probeert met geleidelijke renteverhogingen de inflatie te bestrijden, zonder een recessie te veroorzaken. Zoals gezegd een grotere verhoging kan de economie al in een recessie duwen en dat wil de ECB niet. Door de rente te verhogen geeft de ECB het signaal dat het de strijd tegen inflatie serieus neemt. Voorkomen moet worden dat burgers en bedrijven overtuigd raken dat de inflatie lang hoog zal blijven. Als dat gebeurt gaan bedrijven de prijzen al vooraf verhogen, om niet later verrast te worden door hogere inkoopprijzen. Werknemers zullen hogere lonen eisen, om niet geconfronteerd te worden met koopkrachtverlies. Dan wordt de hoge inflatie een ‘selffulfilling prophecy’ zoals de Engelsen zeggen. Maar al te veel verhogen kan ook om een andere reden tot problemen leiden, namelijk een eurocrisis. Italië is de olifant in de kamer. Het land heeft een torenhoge staatsschuld van 2700 miljard euro. Een hogere rente maakt het voor Italië duurder om te lenen en dat kan het land in grote problemen brengen. En als Italië failliet gaat zal de euro ook uit elkaar klappen is de vrees. Vandaar dat de ECB een nieuw instrument heeft ontwikkeld om te zorgen dat de rentes voor eurolanden niet te hoog oplopen. Een nieuwe eurocrisis is wel het laatste wat we nu kunnen gebruiken.||https://www.parool.nl/wereld/wat-gaan-we-merken-van-de-renteverhoging~b1733edb/
2022-07-21||Amsterdamse familie Basnoe zou zeker 71 miljoen euro hebben witgewassen ||Tien leden van de familie werden op een ‘actiedag’ op 12 april gearresteerd. Zes belangrijke verdachten die sindsdien in de cel zitten, stonden donderdag op een inleidende zitting voor de Amsterdamse rechtbank. Justitie verwijt de familie dat die zeker sinds juli 2018 op grote schaal geld witwaste voor criminelen, via ondergronds bankieren. Uit onderlinge gesprekken en chats blijkt volgens de officieren van justitie dat de familie al veel langer actief was. Eén van de hoofdverdachten heeft het in gesprekken over 20 jaar. De grote strafzaak − onder codenaam Holmen − is de oogst van een onderzoek dat eind 2019 begon op grond van informatie van het Team Criminele Inlichtingen (TCI), de geheime dienst van de recherche. De recherche plaatste heimelijk camera’s voor ‘het hoofdkwartier’: een bedrijfspand van de familie aan de Hoogoorddreef in Zuidoost.Op beelden waren volgens de politie overdrachten van tassen − met mogelijk cash − te zien. Observaties en het volgen van auto’s van verdachten met peilbakens leverde extra bewijs. Imranalie Basnoe en andere hoofdverdachten stuurden volgens de officieren van justitie andere familieleden aan. Die fungeerden als geldkoeriers of administrateurs, of bestierden volgens justitie ‘nevenlocaties’ in de vorm van reisbureau Basnoe Travel, Basnoe Telecom en Basnoe Tropische Winkel. Burgemeester Halsema heeft de panden aan de Hoogoorddreef, in de Eerste van der Helststraat en op het Krugerplein in mei voor een half jaar later sluiten. In twee ‘zijtakonderzoeken’ werden in een huis in Purmerend 5 miljoen euro gevonden in een pand in De Kwakel 11 miljoen euro én 3000 kilo cocaïne. Een deel van dat geld kwam volgens justitie uit het pand van de familie Basnoe aan de Hoogoorddreef. Belangrijk bewijs tegen de familie komt uit chatgesprekken, ook gevoerd via versleutelde PGP-smartphones (Pretty Good Privacy) die waren aangesloten bij de neergehaalde providers Sky ECC en EncroChat. Sommige gesprekken gaan volgens justitie ‘overduidelijk’ over drugsgelden, die moeten worden afgeschermd van de overheid. Een familielid zou hebben geïnformeerd naar de kostprijs van een blok (doorgaans een kilo) cocaïne. Ook werd gesproken over verborgen ruimtes in meubels en het verhandelen van grote bedragen via bitcoin. Verschillende advocaten van de zes verdachten die donderdag voor de rechter stonden vrezen voor een lang proces. Raadsman Patrick Rombouts van hoofdverdachte Imranalie: “Het baart ons zorgen dat het vergezicht tot ver in volgende kalenderjaar reikt, en ik zie ook niet in hoe het sneller zou kunnen. Het klinkt alsof nog alle zeilen moeten worden bijgezet om het einddossier op 1 december klaar te hebben. Dat zou wat mij betreft consequenties moeten hebben voor de voorlopige hechtenis.” Suzanne van Bunnik, advocaat van een medeverdachte, vroeg de rechtbank er rekening mee te houden dat landelijk nog veel te doen is over de (on)rechtmatigheid van de inbeslagnames van de servers van EncroChat en (met name) Sky ECC. Het is volgens haar nog maar de vraag of alle communicatie via die versleutelingsservices rechtmatig is verkregen, en dus bruikbaar zal zijn als bewijs. Van twee van de zes verdachten die donderdag voor de rechtbank kwamen is het voorarrest geschorst omdat de zaak nog lang zal duren. De anderen blijven in de cel. De zaak gaat op 4 oktober verder.||https://www.parool.nl/amsterdam/amsterdamse-familie-basnoe-zou-zeker-71-miljoen-euro-hebben-witgewassen~b933d3ea/
2022-07-21||Kickboksschool Chakuriki wél voor Chabrani||Het rommelt al enige tijd rondom de bekende kickboksschool Chakuriki in de Amsterdamse Van Hallstraat. Het pand is eigendom van de gemeente Amsterdam. Nadat eigenaar Erwin van der Meulen de huur niet meer kon betalen mocht hij, van het gemeentelijk vastgoedbedrijf, een nieuwe huurder voordragen. In november vorig jaar plaatste Van Der Meulen een oproep op Facebook. Daarin riep hij geïnteresseerden op om contact met hem op te nemen. Kickbokstrainer Kamal Chabrani van Elite Training Center was een van de mensen die zich meldden. Omdat hij zijn locatie in Geuzenveld moest verlaten wilde hij Chakuriki graag overnemen. Beide mannen kwamen mondeling overeen dat Chabrani 50.000 euro zou betalen voor de inventaris en het klantenbestand. Via berichten op WhatsApp werd de deal vervolgens beklonken. Op 30 november 2021 presenteerde Erwin van der Meulen Chabrani als kandidaat huurder aan de gemeente. Dezelfde dag meldde zich echter het bekende Amsterdamse kledingmerk Patta bij Van der Meulen. Zij boden een aanmerkelijk hoger bedrag voor de sportschool: 90.000 euro. Daarop liet Van der Meulen aan de gemeente weten verder te willen met Patta. Aan Chabrani liet hij vervolgens weten dat het uiteindelijk aan de gemeente was om te bepalen wie het pand zou moeten huren. Chabrani stapte daarop naar de voorzieningenrechter. Die oordeelde aanvankelijk dat hij onvoldoende kon onderbouwen dat er een koopovereenkomst tussen hem en Van der Meulen was. Het gerechtshof heeft nu besloten dat er wel degelijk sprake van een mondelinge afspraak. Daarnaast stelt het hof dat Van der Meulen zou bepalen wie zijn school mocht overnemen, mits diegene aan de gemeentelijke toetsingscriteria voldeed. “Het was aan Van der Meulen om een koper te vinden voor zijn sportschool,” aldus het Hof. “Hij had daarbij het initiatief en de keuze.” Nu het hof Erwin van der Meulen beveelt om de overeenkomst met Chabrani alsnog na te komen, vist Patta achter het net. Chabrani moet 50.000 euro betalen voor de inventaris en het ledenbestand onder de voorwaarde dat de gemeente met hem een huurovereenkomst sluit. “Mijn cliënt wordt nu verantwoordelijk gehouden voor iets waar hij niet over kan beslissen maar de gemeente,” stelt Suzanne Knotterus, de advocaat van Van der Meulen. Daarin heeft Knotterus gelijk. De gemeente heeft inmiddels namelijk besloten om een nieuwe procedure te starten waarbij Erwin van der Meulen buitenspel is gezet. Als de nieuwe procedure gevolgd wordt, kan Van der Meulen vermoedelijk fluiten naar betaling voor zijn inventaris en klantenbestand en blijft hij met een aanmerkelijke restschuld zitten. Een woordvoerder van de gemeente kan nog niet zeggen wat er nu gaat gebeuren. “We zijn het arrest aan het bestuderen.”||https://www.parool.nl/amsterdam/kickboksschool-chakuriki-wel-voor-chabrani~b4dcaa13/
2022-07-21||Italiaans parlement ontbonden, nieuwe verkiezingen in september||Eerder donderdag bood de Italiaanse premier Mario Draghi zoals verwacht zijn ontslag aan, nadat het hem opnieuw niet was gelukt om de eenheid onder de coalitiepartijen te herstellen. Mattarella aanvaardde het ontslag en vroeg hem de regering voor lopende zaken te blijven leiden. Dan gaat het vooral om zaken aangaande het coronavirus, de oorlog in Oekraïne, inflatie en de stijgende energiekosten, maakte Draghi zojuist bekend. Draghi bood 14 juli voor het eerst zijn ontslag aan, maar Mattarella weigerde dat toen.||https://www.parool.nl/wereld/italiaans-parlement-ontbonden-nieuwe-verkiezingen-in-september~ba7b0b2b/
2022-07-21||Na 30 jaar wonen plots geen huurcontract meer: 71-jarige huurder vecht het aan||Een man van 71 jaar die al dertig jaar op drie hoog in een huis aan de Admiraal de Ruijterweg woonde, verzette zich donderdag in de Amsterdamse rechtbank tegen de ontbinding van zijn huurcontract, nadat hij in augustus vorig jaar uit huis werd gezet. De gemeente heeft op vrijdag 30 juli vorig jaar de bewoners van twaalf woningen op huisnummers 70, 72 en 74 opgedragen binnen vier dagen te vertrekken wegens acuut verzakkingsgevaar. Bewoners van aangrenzende koophuizen mochten blijven. Er is gestut, zo bevestigt een woordvoerder van stadsdeel West, waardoor het acute verzakkingsgevaar is geweken. Nu wil de bewoner, die leeft op bijstandsniveau, terug naar zijn woning aan de Admiraal de Ruijterweg. Hij wil terug omdat andere woningen in de stad van soortgelijke grootte te duur voor hem zijn; de verhuurder heeft echter andere plannen met de panden na de verzakking. Het is belangrijk of het om een plotse verzakking gaat, of eentje die er al lange tijd aan zat te komen, blijkt tijdens de rechtszitting. Dat speelt een essentiële rol in of de verhuurder het contract mag ontbinden. Volgens de rechter kan het antwoord op die vraag wezenlijke gevolgen hebben voor veel meer huurders in Amsterdam. De advocaat van verhuurder Rappange verwijst naar de instorting van een dijklichaam onder een huis verderop vorig jaar, waardoor de achterkant van meerdere panden flink is verzakt. Volgens haar gebeurde dat plots, maar volgens de bewoner zat het er al jaren aan te komen vanwege achterstallig onderhoud. De emoties lopen hoog op wanneer de advocaat van Rappange dat weerspreekt. “Dit irriteert me enorm. Ik had net ook een aantal keer kunnen kuchen en dat heb ik niet gedaan,” zegt ze als reactie op het hoongelach van de bewoners. Rappange is nu van plan de achterkant van de drie panden te slopen en zodanig te herbouwen dat er niet twaalf, maar negentien huizen passen. Maarten Driessen (58), directeur van een aan Rappange gelieerde bv, beheert de panden. Hij zegt: “Als ik niet kan doorpakken, doe ik niets. Dan laat ik het zo staan tot het in elkaar zakt.” De bewoner wil niet met de krant praten ‘om niet al zijn troeven al weg te geven’. Twee van zijn onderburen zijn donderdag bij de zitting aanwezig. Zij hebben geen rechtszaak aangespannen, maar overwegen dat wel. Fleur Welter (41), die sinds september 2018 op de begane grond woonde, wist al dat er veel mis was in haar huis. Lekkage in het souterrain was aan de orde van de dag, net als scheuren in de muur en in het plafond. Op een gegeven moment sloten de deuren niet meer. In juli 2021 kreeg Welter van de verhuurder, wegens werkzaamheden aan het souterrain, de sleutels van een huis verderop in het verzakte pand. Toen zij daar een vloer wilde laten leggen, weigerde de medewerker van het vloercentrum: hij vond het een gevaar voor zijn werknemers. Rappange wijst erop alle bewoners een alternatieve woning aan te hebben geboden, iets dat volgens de wet niet hoeft. Acht bewoners van de Admiraal de Ruijterweg gingen akkoord met hun alternatieve woning. Ook Welter kreeg wat aangeboden. Maar waar ze voor haar huis aan de Admiraal de Ruijterweg zo’n elf euro per vierkante meter betaalde, exclusief tuin, betaalt zij nu voor een woning aan de Geuzenstraat 25 euro per vierkante meter. Ze ging van 160 vierkante meter naar 48. Welter slaapt in de woonkamer, haar dochter van twaalf in de enige slaapkamer. Ze mag de woning aanhouden, maar dat wil ze niet. Op voorstel van de kantonrechter gaan de 71-jarige bewoner en Rappange nog eens met elkaar in gesprek om te kijken of ze een geschikte alternatieve woning kunnen vinden. Lukt dat niet voor eind augustus, dan doet de rechter op 12 september uitspraak.||https://www.parool.nl/amsterdam/na-30-jaar-wonen-plots-geen-huurcontract-meer-71-jarige-huurder-vecht-het-aan~b5ad5f56/
2022-07-21||Nicolás Tagliafico verruilt Ajax voor het Olympique Lyon van Peter Bosz||Olympique Lyon, dat vorig jaar achtste werd in Frankrijk en dus geen Europees voetbal speelt dit seizoen, had in eerste instantie de pijlen gericht op Tyrell Malacia, maar de vleugelverdediger van Feyenoord koos voor een avontuur bij het Manchester United van Erik ten Hag. Vervolgens werd de aandacht verlegd naar Amsterdam, waar Tagliafico al langere tijd in verband werd gebracht met een transfer. Zo wilde Barcelona de afgelopen winter Tagliafico overnemen, maar Ajax liet toen de Argentijn niet gaan omdat het op drie fronten actief was: de race om de landstitel, het bekertoernooi én de Champions League. In gesprek met AS liet de Argentijn toen weten zeer teleurgesteld te zijn: ‘Ik ben al vier jaar bij de club en ik heb altijd alles gegeven. Ik stond er altijd. Ook buiten het veld koos ik altijd voor het clubbelang. Nu ik deze kans kreeg en ze me niet laten gaan, merk ik dat ze me teleurstellen.’ ‘Ik begrijp dat we in januari zaten en dat de situatie niet gemakkelijk was, maar uiteindelijk schaadt deze situatie ons allebei. Ze begrepen me en ze hebben hun redenen, maar het is jammer. Ik vind dat je dit soort kansen niet moet laten lopen. Dit was een droomkans en ze hebben me niet geholpen. Het was ook niet vanaf het begin duidelijk dat ze me niet zouden laten gaan. Het stelt me teleur, omdat ik het gevoel heb dat het mijn professionaliteit schaadt. Ik train altijd goed, veroorzaak nooit een probleem, vertoon altijd goed gedrag.’ Tagliafico trainde donderdagmorgen in Oostenrijk, tijdens het trainingskamp van Ajax, nog apart. De Argentijn greep daarbij meermaals naar zijn voet. Die lichte kwetsuur hield hij over aan zijn laatste minuten in het shirt van Ajax, waarin hij tegen Red Bull Salzburg (2-3 winst) zijn laatste stevige duels uitvocht. Zo verlaat de linksback, die 4,5 jaar geleden in Amsterdam neerstreek en na zijn sterke debuut tegen Feyenoord met zijn onverzettelijkheid tot publiekslieveling uitgroeide, Ajax in stijl. Olympique Lyon verblijft momenteel op trainingskamp in Nederland. Zaterdag spelen Bosz en consorten tegen Willem II, zondag in de Kuip tegen Feyenoord.||https://www.parool.nl/sport/nicolas-tagliafico-verruilt-ajax-voor-het-olympique-lyon-van-peter-bosz~bd03aa90/
2022-07-21||Wie deze brug in Nieuw-West afloopt krijgt het gevoel het heelal te betreden||Het was zijn eerste opdracht en volgens de gemeente werden de stenen geplaatst in 1987. “Ik ben hier in 1986 gekomen en ik herinner me dat ik ze nog heb gemaakt op de Heining,” vertelt kunstenaar Ton Kalle. ‘Hier’ is zijn atelier op een bedrijventerrein in Noord, prachtig gelegen aan het IJ. Het staat er vol met stenen en Kalle heeft er allerlei groot materieel voor zijn loodzware beelden, zoals kranen, een heftruck en een vrachtwagen. Maar de beelden die op brug 602 staan heeft Kalle dus nog gemaakt op de Heining, een klein bedrijventerrein in het westelijk havengebied. “Freddy Heineken is daar nog drie weken mijn buurman geweest,” vertelt hij. In 1983 zat de ontvoerde biermagnaat gevangen in een loods, vlakbij het atelier van de nietsvermoedende kunstenaar. Niet lang daarna kreeg Kalle de opdracht voor de beelden aan de brug, die in 2015 werd vernoemd naar verzetsstrijder Jacoba van Tongeren. Tegelijkertijd maakten Rob Schreefel en Joost Barbiers sluitstenen op twee andere bruggen in de buurt. De brug werd in 1953 gebouwd naar een ontwerp van Piet Kramer en het was de bedoeling dat de beroemde stadsbeeldhouwer Hildo Krop beelden zou gaan hakken in de granieten blokken aan de noordzijde. Dat was er nooit van gekomen. De blokken liepen omhoog, Kalle heeft ze doorgehakt en er gebogen vormen van gemaakt. Die zijn vervolgens op de oorspronkelijke plek teruggeplaatst, maar dan een kwartslag gedraaid. “Hildo Krop had er waarschijnlijk een figuurtje uitgehaald. Het zijn altijd van die kleine verhaaltjes die hij in die bruggen stopte. Striptekeningen eigenlijk, met mythologische figuren, maar ook met dingen uit het gewone leven.” Kalle vond het werk van Krop prachtig, maar hij ambieerde zelf iets totaal anders. “Ik wilde echt met de ruimte doen, de ruimte pakken. Vandaar dat ik geen in zichzelf gekeerd, klein stilleven wilde maken. Ik wilde de brug naar buiten laten reizen, dus eigenlijk de omgeving pakken.” “Ik heb beide blokken schuin gezet. Als je de brug afgaat krijg je daardoor het gevoel de ruimte in te gaan. En als je de brug opkomt zijn het een soort poortwachters.” De verbinding leggen met de ruimte, dat is iets wat Kalle vaker doet. “Ik doe veel dingen met sterren, met de grootsheid van heelal.” In zijn latere werk komt ook water steeds terug, vaak in de vorm van fonteinen. Op de Oude Kinkerbrug tussen de Elandsgracht en de Kinkerstraat maakte Kalle een vergelijkbaar kunstwerk, met vier granieten bogen die op kolommen werden gezet. “Het is hetzelfde idee om de hemel te pakken.” De Oude Kinkerbrug is veel groter. “Dat zijn heftige dingen. Bij het Gerbrandypark is het een hele kleine beweging, maar het werkt wel.” Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/wie-deze-brug-in-nieuw-west-afloopt-krijgt-het-gevoel-het-heelal-te-betreden~b6f8b886/
2022-07-21||Vrouw die op rug dolfijn klom bij strand Zandvoort is weer vrijgelaten||De vrouw meldde zich woensdagavond bij de politie, nadat die liet weten naar haar op zoek te zijn. Omdat de vrouw op dat tijdstip niet meer verhoord kon worden, heeft ze een nacht in een politiecel moeten doorbrengen. Nadat zij met politieagenten heeft gesproken is de vrouw op donderdagmiddag vrijgelaten. Ze zat vast op verdenking van overtreding van de Wet Dieren, die stelt dat het verboden is om zonder redelijk doel pijn of letsel aan een dier te veroorzaken, of het welzijn van een dier te benadelen. De aanleiding van de aanhouding zijn beelden waarop te zien is dat de de vrouw op een in ondiep water belande dolfijn probeert te klimmen, terwijl andere strandgasten het dier terug de zee in proberen te sturen. De beelden dienen als bewijsmateriaal, maar de politie heeft inmiddels ook enkele getuigen van het incident gesproken. Volgens de advocaat van de vrouw, Simone van der Aart, die haar donderdag sprak, zou haar client het dier nooit ‘bewust pijn doen’. “Ze is juist een grote dierenvriend en probeerde het beest te aaien. Ze heeft het dier nooit tegen willen houden. Het is uniek dat een dolfijn zo dicht bij de kust zwemt. Uit enthousiasme en verbijstering heeft ze hem willen knuffelen.” Advocaat Van der Aart vindt het lastig in te schatten hoe de zaak nu verder gaat. “Het Openbaar Ministerie zal moeten vaststellen of er sprake is van een strafbaar feit, maar er zijn haar geen zaken bekend die hiermee te vergelijken zijn. Het is een heel unieke zaak.” In de video is de vrouw herkenbaar te zien, waarna haar naam al snel online gedeeld werd. Daarop kreeg ze veel bedreigingen, wat de politie nu wil stoppen. ‘We begrijpen dat dit verhaal emoties oproept. Dat mag nooit een reden zijn om bedreigingen te uiten op social media. Ook dit is strafbaar. Doe dit daarom niet’. Dinsdag dreigden drie spitssnuitdolfijnen te stranden aan de Nederlandse kust. Als zo’n dier aanspoelt, zouden ze volgens SOS Dolfijn ‘ten dode zijn opgeschreven’. Mensen die bij Zandvoort verkoeling zochten tijdens de uitzonderlijk hete dag, probeerden de beesten te helpen door ze terug te duwen richting zee. De vrouw in kwestie besloot op het dier te klimmen, is wat de beelden laten zien. Annemarie van den Berg, directeur van SOS Dolfijn, is met stomheid geslagen na het zien van het filmpje. “Waarom doet iemand dit? Dit is gewoon dierenmishandeling,” zegt ze aan de telefoon. “Het is een dier in nood, daar moet je niet op klimmen.” Volgens Van den Berg was de actie van de vrouw niet alleen risicovol voor de dolfijn, maar ook voor haarzelf. “Het dier kan allerlei ziektes bij zich dragen. Ook is de dolfijn sterk genoeg om haar ribben te breken.”||https://www.parool.nl/nederland/vrouw-die-op-rug-dolfijn-klom-bij-strand-zandvoort-is-weer-vrijgelaten~b4a1a754/
2022-07-21||Cas Enklaar (1943-2022) was een eigengereide en karakteristieke acteur||Hij had dit voorjaar in de vuilnisbak moeten zitten op het toneel in de Stadsschouwburg, maar Cas Enklaar was al vervangen door die andere theatergrootheid: Gerardjan Rijnders. Terwijl het zo’n heerlijke rol was voor de charismatische acteur: zittend in een vuilnisbak in Eindspel van Samuel Beckett, in de regie van Erik Whien. Maar Enklaar was niet meer fit genoeg om te spelen in de reprise van de voorstelling die jubelend werd ontvangen na de premiere in 2019. Woensdag overleed hij op 79-jarige leeftijd. Enklaar was een jongen uit Den Helder die naar de toneelschool ging ‘omdat hij dacht dat hij geen emoties had’. Hij vroeg zijn vader om geld. Zijn vader dacht dat hij geld nodig had om naar de psychiater te gaan omdat hij homoseksueel was, vertelde hij in een interview in Theaterkrant. Dat was wel zo, maar dat geld had hij voor iets anders nodig: om acteur te worden. Hij kwam terecht in het spannende theatercircuit vanaf de jaren zeventig en maakte in Amsterdam de interessantste gezelschappen mee. Enklaar hoorde bij de club die het Werkteater (expres zonder h geschreven) begon in 1970, samen met onder meer Jan Joris Lamers, Peter Faber en Shireen Strooker, en bleef er tot 1985 aan verbonden. Die groep brak met alles wat theater tot dan toe was geweest. Het collectief vertrok uit de schouwburgen, had geen regisseur, en speelde juist in verzorgingstehuizen, scholen, ziekenhuizen. Hun vaste stek stond aan het Kattengat in Amsterdam. Het Werkteater maakte voorstellingen over gewone, echte mensen, met herkenbare emoties. Thema’s als stervensbegeleiding, criminaliteit, oud worden en eenzaamheid kwamen voor het eerste heel direct op de planken. Enklaar was een man die dat op een indringende, eigenzinnige en heldere manier kon. ‘Jij bent altijd Cas als je speelt, je bent nooit een ander,’ zei actrice Oda Spelbos eens tegen hem. Hij kon de ‘echtheid van emotie’ nastreven, schreven recensenten. Hij had een diepe, sonore stem, een stem die heel ver droeg. Toen hij bij het Werkteater vertrok, sloot hij zich aan bij Toneelgroep Baal om kort erna over te stappen naar Toneelgroep Amsterdam. Daar vond hij zijn draai niet, dus nam hij al gauw ontslag om als freelancer verder te gaan. In het vlakkevloertheatercircuit speelde hij regelmatig: bij het avantgardistische Nieuw-West, bij Theatergroep Carrousel, maar ook bij grotere commerciële producties. Enklaar maakte ook deel uit van de vaste ploeg van filmregisseur Theo van Gogh, en speelde onder meer in Een dagje naar het strand, naar het gelijknamige boek van Heere Heeresma, waarin hij de alcoholische Bernd speelt. Het was een van zijn mooiste filmrollen. In 2008 maakte Enklaar een ode aan de stad in de vorm van een boek: Huizen en herinneringen. Een zoektocht door meer dan 40 jaar Amsterdam, waarin hij foto’s combineerde met verhalen over zijn nachtelijke avonturen in de stad. De jongen uit Den Helder heeft Amsterdam nooit meer verlaten.||https://www.parool.nl/amsterdam/cas-enklaar-1943-2022-was-een-eigengereide-en-karakteristieke-acteur~b76a20a7/
2022-07-21||Je verraden door je slijptol of moker, stomheid of brutaliteit? ||Is het onversneden domheid of een onwaarschijnlijke brutaliteit? De Amsterdamse twintiger die dinsdagavond 21 juni een gat sleep in het hek rond de Nijmeegse Pompekliniek, waardoor tbs’ers Luciano Dijkman en Sherwin Windster konden ontsnappen, had de gebruikte slijptol 5 dagen tevoren op zijn eigen naam gehuurd in Almere Stad. Zijn rol was voor de recherche kinderlijk eenvoudig te verifiëren. Mijn gedachten gingen terug naar 2006, toen een bende bankovervallers uit Amsterdam-Oost zichzelf had verraden door steeds dezelfde voorhamers te kopen in het filiaal van bouwmarkt Praxis op de Molukkenstraat in de Indische Buurt. Het betrof de dubbel-vastgewigde moker van het type 569012, geproduceerd door gereedschappenfirma Lux Werkzeuge uit het Duitse Wermelskirchen. De jonge mannen werden gaandeweg van 74 overvallen verdacht, die ze in wisselende samenstelling pleegden met steeds een vaste modus operandi, zoals rechercheurs dat noemen: dezelfde werkwijze. Ze sloegen kort voor openingstijd een raam in van een bank, op het moment dat de medewerkers net de kluis hadden openstaan om hun balies klaar te maken. Ze sprongen met een paar man naar binnen, met bivakmutsen over het hoofd en soms met een vuurwapen in de aanslag. Voor de medewerkers ze konden stoppen, gristen ze geldcassettes met tienduizenden euro’s weg en vluchtten ze op een scooter – door brandgangetjes en poortjes zodat een eventueel achtervolgende politieauto zou moeten afhaken. Na een wilde scooterrit stapten ze over in een vluchtauto en verdwenen definitief uit het zicht. Soms vluchtten ze ook wel zonder buit, als een medewerker nog wel net op tijd de kluis dicht had kunnen gooien. Jarenlang waren de geslaagde en mislukte overvallen onopgelost gebleven. Tot de recherche in 2004 een grootschalig onderzoek was begonnen naar de overeenkomsten tussen een boel overvallen, en had vastgesteld dat de vluchtscooters steeds waren gestolen in Amsterdam en omgeving. Tevoren was soms een auto uit Amsterdam gesignaleerd, waarvan de inzittenden volgens getuigen opvallende belangstelling voor de bank hadden. Die auto stond op naam van de vader van een twintiger uit Amsterdam-Oost, die eerder was veroordeeld voor bankroven. Hij was net vrij na een celstraf van zeven jaar. Vergelijkingen van alle overvallen leverden bovendien één opmerkelijke overeenkomst op. Steeds bleef de zware voorhamer in of bij de bank achter. Altijd was het zo’n Lux, die in Nederland alleen de Praxis verkocht. Aangezien de dadergroep waarschijnlijk uit Amsterdam-Oost kwam, gingen de rechercheurs eerst maar eens langs bij de Praxis op de Molukkenstraat. Juist die vestiging bleek opmerkelijk veel voorhamers van Lux te verkopen. Op de camerabeelden identificeerden rechercheurs diverse leden van de bende. De rest is geschiedenis. Een geschiedenis die ik nooit meer vergeet. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/je-verraden-door-je-slijptol-of-moker-stomheid-of-brutaliteit~b64ff345/
2022-07-21||Opinie: ‘Onderwijs heeft duidelijke richtlijnen nodig voor een veilige cultuur op scholen’||In het artikel ‘Als leraar loop je altijd langs de afgrond’ in Het Parool van zaterdag 2 juli komen mijns inziens een aantal misvattingen over de pedagogische taak van het middelbaar onderwijs naar voren. Allereerst is het onderwijs erg reactief, er wordt veel gepraat na incidenten of lastige voorvallen. Want hoewel het elk jaar zomer wordt, zorgt het eerste bikinitopje toch weer voor veel beroering. Maar truien met beledigende teksten, bloederige afbeeldingen of de ‘petje op, petje af-discussie’ bieden het hele jaar door de mogelijkheid om te praten over de normen die er heersen op de school. En het zou helpen wanneer het docententeam eerst zelf zorgt voor een duidelijke norm, dan weten leerlingen ook waar ze zich tegen kunnen verzetten. Deze normen en waarden kun je goed vatten in gedragsverwachtingen. En die verwachtingen kun je elk jaar weer samen met de leerlingen bespreken, of nog mooier: met henzelf opstellen. Waarom zijn kledingvoorschriften puur het probleem van de 50-jarige witte leraar? Ook leerlingen en ouders hebben hier een verantwoordelijkheid in. Daarnaast worden er in het artikel een aantal voorbeelden gegeven van grensoverschrijdend gedrag. En hoewel deze vrij extreem zijn, komt dit gedrag wel degelijk voor. Vaker in verbale vorm dan fysiek. Opvallend genoeg ontbreekt er in het huidige onderwijs op veel scholen een cultuur waarin het personeel dergelijk gedrag zelf corrigeert. En als de volwassenen in de school niet in staat zijn om dergelijk gedrag te corrigeren, hoe moeten leerlingen hier dan adequaat mee leren omgaan? Hoeveel vertrouwenspersonen een school ook heeft, de medewerkers zijn verantwoordelijk om samen met leerlingen en ouders bij te dragen aan een veilige cultuur. Volgens mij waren de genoemde opmerkingen en gedragingen ook voor Metoo onacceptabel en helaas van alle tijden. Maar medewerkers komen ook al jaren met dit gedrag weg, uit angst voor personeelstekorten en vanwege belemmeringen in het ontslagrecht. De onveilige cultuur die daardoor ontstaat is een groot probleem voor de veiligheid op scholen en dus de kwaliteit van het onderwijs. Wat opvalt in de vele artikelen over misstanden in het onderwijs, is dat scholen zelf in zeer grote mate mogen bepalen hoe ze mogen omgaan met incidenten zoals bedreiging, vernielingen en mishandelingen. Dit suggereert dat er geen algemene richtlijnen te maken zijn waaraan scholen zich zouden moeten houden, dat alles maatwerk is. En dat is pertinent onjuist. Vanuit de vakliteratuur en door middel van goede voorbeelden op vele scholen in het land weten we allang hoe het wel moet. Een schoolgids vol regels, een paar zinnen tijdens een mentoruur aan het begin van het jaar; het is niet genoeg. Een veilige sfeer voor zowel leerlingen als medewerkers is de belangrijkste basisvoorwaarde voor goed onderwijs. Dat hier nog zo weinig op aangestuurd wordt door zowel het ministerie van Onderwijs als de Onderwijsinspectie is mij een raadsel. Het zou prioriteit nummer één moeten zijn op elke school. Valt er dan niets te doen aan de situatie zoals die in de artikelen wordt beschreven? Jawel en op veel scholen gebeurt dat ook al. Zoals emeritus hoogleraar orthopedagogiek Luc Stevens altijd zegt: ‘Zonder relatie, geen prestatie’. Scholen die preventief investeren in een gezonde, professionele relatie met zowel leerlingen als met hun ouders voorkomen niet alle incidenten, maar hebben wel goed afgesproken met elkaar hoe deze op te lossen. Je moet het ijzer smeden als het koud is. Niet als je al in de loopgraven tegenover elkaar staat als docent en leerling. Duidelijke processen die actief worden ingeoefend, opgefrist en regelmatig geëvalueerd om te kijken of ze nog werken zoals ze bedoeld zijn. Al is het maar om goed na te gaan of alle partijen zich nog kunnen vinden in de afspraken of om de laatste zomermode even te integreren in de voorschriften. Het onderwijs is een prachtige discipline. Maar het is geen kunst, het is een ambacht. Een ambacht waarvoor je tijd en ruimte moet krijgen om beter te worden als docent. Docenten moeten zich blijven ontwikkelen, vooral op de pedagogische kant van hun vak. Zeker nu het vak eindelijk fatsoenlijk beloond wordt. Scholen kunnen daarbij nog veel meer van en met elkaar leren. Maar daarvoor zijn krachtige leiders nodig: voor de klas, in de schoolbanken, in de directiekamers en in Den Haag.||https://www.parool.nl/columns-opinie/opinie-onderwijs-heeft-duidelijke-richtlijnen-nodig-voor-een-veilige-cultuur-op-scholen~b5f6467f/
2022-07-21||Nord Stream I voert weer gas door, maar voor hoelang? Poetin blijft twijfel zaaien||De zucht van verlichting in Berlijn, Brussel en tal van andere Europese hoofdsteden was donderdagochtend praktisch hoorbaar. In elk scenario dat de afgelopen dagen en weken voorbijkwam – en dat waren er nogal wat – behoorde de optie dat Nord Stream I van gas verstoken zou blijven, tot de ernstigste. De afgelopen tien dagen was Nord Stream I dicht voor gepland onderhoud. De vrees bestond dat er ook daarna geen Russisch gas richting Duitsland zou stromen. “Rusland chanteert ons,” zei Ursula von der Leyen, voorzitter van de Europese Commissie. “Met de gaskraan als wapen.” Maar donderdagochtend rond 06.00 uur kwam de gasstroom toch weer op gang. Voorzichtig, dat wel, op zo’n 40 procent van de normale hoeveelheid – het niveau waarop de pijpleiding ook vóór het onderhoud opereerde. Op de belangrijke gasbeurs van Amsterdam zakten de prijzen met 6,5 procent, om later weer wat te stijgen. Was het maar waar. Het absolute rampscenario lijkt even te zijn vermeden, maar de volgende problemen doemen al op aan de (niet zo verre) horizon. De Russische president Vladimir Poetin waarschuwde woensdag dat een belangrijke turbine op 26 juli onderhouden moet worden. “Er zijn twee machines,” zei Poetin, “die per dag ruim 60 miljoen kubieke meter gas pompen. Valt er één weg, dan blijft 30 miljoen kubieke meter over.” Gaat de gaskraan wéér verder dicht? Het eerlijke antwoord luidt: in Europa weet niemand het zeker. En die onzekerheid is precies wat Poetin wil. Niet Scholz of Macron zit aan de knoppen, maar hijzelf, Poetin. Die zijn er, al moet gezegd: één alternatief kan het enorme Russische aanbod niet vervangen. De Europese Unie heeft een ingewikkelde puzzel te leggen, waarvan het de vraag is of er uiteindelijk genoeg stukjes zijn. Europese gasbedrijven en overheden breiden bestaande samenwerkingen uit of sluiten nieuwe contracten. Algerije heeft Rusland bijvoorbeeld verdrongen als belangrijkste leverancier van Italië. De import uit Azerbeidzjan moet worden verdubbeld en Brussel heeft zijn oog laten vallen op de gasvelden van sub-Sahara-Afrika. Grote hoeveelheden gas laten zich echter het makkelijkst vervoeren via leidingen. En daar wringt de schoen: het kost tijd (en geld) om die aan te leggen. Vloeibaar gas (lng) kan per schip worden aangevoerd – dat gebeurt ook volop – maar de wereldwijde capaciteit is beperkt. Verder gaan kolencentrales weer harder draaien, ook in Nederland, en in Duitsland wordt (heel) voorzichtig gesproken over het langer openhouden van kerncentrales. Maar het beste alternatief lijkt op dit moment om simpelweg minder gas te verbruiken. Woensdag presenteerde de commissie een noodplan. De kern: Europese landen moeten per direct 15 procent op hun gasverbruik besparen. Aanvankelijk op vrijwillige basis, maar bij een te laag tempo wil de commissie de besparing gaan verplichten. Bovendien moeten alle lidstaten richting die 15 procent, dus ook landen die amper gas uit Rusland halen. Spanje, Griekenland en Portugal hebben hun twijfels al uitgesproken.. Eurocommissaris Frans Timmermans zag de bui woensdag al hangen en hamerde op het belang van solidariteit. “Alleen op die manier zal Poetins manipulatiepoging falen.” Of zijn oproep werkt, moet volgende week blijken als Europese energieministers de plannen zullen bespreken. Prima, eigenlijk. Energieminister Rob Jetten kan zich er ‘goed in vinden’. Echt verrassend is dat niet, aangezien de vraag naar gas in Nederland al met zo’n 20 procent is gedaald. Dat komt onder meer door de relatief warme winter, de hoge gasprijs en het openhouden van de kolencentrales. Gasnetbeheerder Gasunie Transport Service stelde vorige week dat Nederland komende winter geen tekort hoeft te verwachten, al noemde het wel een (flink) aantal randvoorwaarden. De gasvoorraden moeten bijvoorbeeld zijn gevuld tot 80 procent – ook het Europese streven – en de lagere vraag moet aanhouden. Kortom, het blijft nog wel even spannend.||https://www.parool.nl/wereld/nord-stream-i-voert-weer-gas-door-maar-voor-hoelang-poetin-blijft-twijfel-zaaien~b0aeec87/
2022-07-21||GGD Amsterdam start maandag met vaccinatie apenpokkenvirus ||Amsterdam krijgt 21.000 vaccins ter beschikking. Daarmee kunnen ongeveer 10.500 Amsterdammers beschermd worden tegen het apenpokkenvirus. Een vaccinatie is volledig na toediening van twee vaccins. Het ministerie van Volksgezondheid heeft GGD Amsterdam de opdracht gegeven om te beginnen met vaccineren. Wethouder Shula Rijxman (Zorg en Publieke Gezondheid) is blij dat de gemeente snel van start kan gaan. “Apenpokken kan een bijzonder vervelende ziekte zijn. Het is dus belangrijk om de groep mensen te beschermen die de grootste kans loopt op besmetting.” Het ministerie van Volksgezondheid en het RIVM hebben selectiecriteria geformuleerd voor wie in aanmerking komt voor een vaccin. Om personen met de grootste kans op besmetting te bereiken gebruikt de GGD haar eigen databestand. De GGD nodigt eerst mensen uit die PrEP (een medicijn tegen hiv) slikken, of daarvoor op de wachtlijst staan. Vervolgens zijn mensen die met hiv leven aan de beurt, en daarna mensen die vaker op de soapoli langskomen. Het aantal besmettingen met het apenpokkenvirus in Nederland is opgelopen tot 712. In de afgelopen week zijn 163 nieuwe gevallen aan het licht gekomen. Dat is de snelste toename sinds het virus in april in Nederland opdook.||https://www.parool.nl/nieuws/ggd-amsterdam-start-maandag-met-vaccinatie-apenpokkenvirus~bc3e8c10/
2022-07-21||Nicolás Tagliafico verruilt Ajax voor Olympique Lyon||Tagliafico kwam in de winterstop van het seizoen 2017/2018 over van het Argentijnse CA Independiente. De Amsterdammers betaalden toen 4 miljoen euro, ongeveer hetzelfde bedrag als de club nu voor hem ontvangt. Ajax ontvangt 4,2 miljoen euro voor de linksbenige Argentijn, zo maakte Lyon openbaar. Tagliafico ondertekende een contract voor drie seizoenen. Olympique Lyon eindigde afgelopen seizoen als achtste in de Ligue 1, dus speelt Tagliafico komend seizoen geen Europees voetbal. Tijdens zijn debuut bij Ajax maakte de Argentijn direct indruk: in een matige klassieker (2-0 winst) werd hij tot man of the match uitgeroepen. Tagliafico was een belangrijke pion in het elftal dat de afgelopen jaren krankzinnige Europese avonturen (met als hoogtepunt seizoen 2018/2019) beleefde: in de poulewedstrijd tegen AEK Athene maakte hij twee doelpunten, hij stond in de basis van de legendarische wedstrijd tegen Real Madrid (1-4), maar moest tijdens de gewonnen kwartfinale tegen Juventus (1-2) vanwege een schorsing vanaf de zijlijn toekijken. Afgelopen winterstop dreigde de Argentijn al eerder te vertrekken. FC Barcelona wilde hem overnemen, maar Ajax liet hem toen niet gaan omdat de club op drie fronten actief was: de race om de landstitel, het bekertoernooi én de Champions League. Eerder deze maand trok de club de tweeëntwintigjarige Owen Wijndal aan, om alvast het mogelijke vertrek van Tagliafico op te vangen. De kleine linksback werd de afgelopen vier jaar een publiekslieveling. Zijn vechtlust en passie werden met luid gejuich vanaf de tribune ontvangen. Afgelopen mei blikte Tagliafico alvast vooruit op een mogelijk vertrek. In het interview sprak hij vol liefde over zijn band met de fans. ‘Soms vraag ik af: waarom krijg ik zoveel liefde. Ik denk omdat ik voetbal zoals de fan dat zou doen: vol passie.’ Ook de stad zal hij missen. ‘Als ik vertrek bij Ajax, ga ik de mensen het meest missen. Niet alleen de fans, maar ook die op straat.’ In totaal pakte Tagliafico tijdens zijn verblijf in Amsterdam driemaal de schaal (2018/2019, 2020/2021 en 2021/2022), tweemaal de KNVB-beker (2018/2019 en 2020/2021) en één Johan Cruijff Schaal.||https://www.parool.nl/sport/nicolas-tagliafico-verruilt-ajax-voor-olympique-lyon~b92b9af5/
2022-07-21||De helft van de boerderijen moet verdwijnen óf krimpen, om de boeren mild te stemmen||Voor het eerst is duidelijk hoeveel boeren geraakt worden door de stikstofplannen van het kabinet. Van de ruim 30.000 boerderijen met vee die Nederland volgens het RIVM telt, zullen er volgens berekeningen van het ministerie van Financiën 11.200 verdwijnen. Nog eens 17.600 veehouderijen zullen moeten inkrimpen. Dat wil zeggen: minder dieren per hectare grond. Extensiveren heet dat in Haagse beleidstaal. Dat is het gevolg van het kabinetsdoel om de stikstofuitstoot in 2030 te halveren en 74 procent van de stikstofgevoelige natuur onder de kritische depositiewaarde (kdw) te krijgen. De kdw is een maatstaf die aangeeft hoeveel stikstof een natuurgebied langdurig kan verdragen zonder dat het risico groot wordt dat er schade optreedt aan het ecosysteem. De recente cijfers staan in zogeheten beslisnota’s die minister Kaag (D66) naar de Tweede Kamer heeft gestuurd. Wat in de stukken meteen opvalt is dat er tussen het ministerie van Financiën en het ministerie van Landbouw (LNV) een harde strijd is gevoerd, beslist in het voordeel van Landbouw. De kern van het conflict ging over hoeveel er nodig is om de afgesproken − en door de rechter bekrachtigde − stikstofdoelen te bereiken. Financiën had een sterke voorkeur om alleen in te grijpen in gebieden die dichtstbij Natura2000-gebieden liggen. Een rigoureus voorstel, omdat dit zou betekenen dat in die contreien geen enkele koe, kip of varken meer gehouden kan worden. Maar, zo redeneert Financiën, in dit scenario hoeven er over heel Nederland gezien maar 5300 veehouderijen te stoppen, ofwel de helft van wat er in het plan van LNV dichtgaat. Daarnaast zouden boeren in de rest van Nederland helemaal geen vee hoeven in te leveren. Voordeel bovendien is dat deze gerichte uitkoop van boeren veel goedkoper is: ‘slechts’ 10,4 miljard euro. Terwijl het kabinet nu voor uitkoop, innovatie en extensivering 24,3 miljard euro heeft gereserveerd. Financiën denkt dat op het ministerie van Landbouw ook andere motieven een rol spelen. ‘Een meer evenredige verdeling van de pijn is mogelijk makkelijker te verkopen dan een gerichte aanpak’, staat in de beslisnota’s te lezen. De suggestie is duidelijk: Landbouw wil de boeren te vriend houden − al valt inmiddels te betwijfelen of dat is gelukt. Landbouw won dus het pleit in de ministerraad. Dat heeft alles te maken met het feit dat het kabinet ook ándere doelen heeft: zo moet de agrarische sector ook bijdragen aan het halen van de klimaatdoelstellingen. Koeien die gras eten stoten bijvoorbeeld methaan uit, een broeikasgas dat per molecuul meer bijdraagt aan de opwarming van de aarde dan CO2. Ook wil het kabinet de waterkwaliteit verbeteren en ziet daarin een taak voor de landbouw. Tenslotte is er volgens de regering in het algemeen een omslag nodig naar kringlooplandbouw: een vorm die natuur en milieu minder belast en waarmee boeren een betere boterham moeten gaan verdienen. Toch komt er uit de stukken ook nog iets naar voren wat de politieke discussie over het stikstofbeleid verder zal aanwakkeren: de eerder genoemde kritische depositiewaarde. Financiën constateert dat het ministerie van Landbouw vooral mikt op het beperken van de stikstofuitstoot in zijn algemeenheid, terwijl de natuur aangetast wordt door de stikstof die néérslaat in de natuur (zogenoemde depositie). De kans is daardoor groot dat er in gebieden maatregelen worden genomen die de stikstofuitstoot weliswaar terugdringen, maar waarmee de natuur niet onmiddellijk is geholpen, omdat die bespaarde stikstof niet of nauwelijks in de natuur neerslaat. Overshooting noemen de ambtenaren dat. Het beleid wordt daardoor ‘ondoelmatig’, constateren zij. Het ministerie van Landbouw zet in op een stikstofreductie van in totaal 39 kiloton, terwijl volgens Financiën met een besparing van 23,5 kiloton de doelen al gehaald kunnen worden (mits heel gericht boeren worden uitgekocht). Sterker nog: met bijna 40 kiloton reductie komt 82 procent van de natuur onder de kdw. Dat is meer dan de afgesproken 74 procent. Pikant detail: voor die grotere ambitie is er volgens Financiën te weinig geld gereserveerd. Het ministerie raamt de kosten voor die gekozen variant op grosso modo 34,2 miljard euro, terwijl er nog geen 25 miljard is gereserveerd. De vraag die de komende tijd zal blijven spelen luidt dan ook: doet het kabinet het juiste om de stikstofdoelstellingen te halen? Vooral criticasters van het beleid hebben er munitie bijgekregen.||https://www.parool.nl/nederland/de-helft-van-de-boerderijen-moet-verdwijnen-of-krimpen-om-de-boeren-mild-te-stemmen~bdc35cca/
2022-07-21||Brandweer wil Amsterdamse brandweerman ontslaan wegens grensoverschrijdende teksten||De 48-jarige brandweerman heeft donderdagochtend een aanzegging gekregen tot een voorgenomen ontslag. Totdat daarover een beslissing is genomen, is hij vrijgesteld van werk. Bronnen bij de brandweer omschrijven hem als een spraakmakende werknemer, een man die de stem van een oudere generatie brandweermannen vertegenwoordigt en niet schroomt zijn mening op het intranet ongefilterd te verspreiden. Daarbij zou sprake zijn van discriminerende en vrouwonvriendelijke teksten, onveranderlijk eindigend met de disclaimer: ‘uiteraard is dit mijn mening’. De man, afkomstig uit een brandweerfamilie, is in het verleden meermalen op zijn gedrag aangesproken en ook al eens disciplinair gestraft. De druppel die nu de emmer heeft doen overlopen is volgens bronnen bij de brandweer een discriminerende tekst over een sectormanager (wiens naam bekend is bij de redactie) die van Surinaamse komaf is. De tekst is inmiddels van het intranet verwijderd. Reden waarom de brandweerman nu met ontslag wordt bedreigd, is volgens een mededeling van clustermanager Anniek Verheijde aan het personeel niet dat hij slecht zou functioneren als brandweerman en or-lid, maar dat hij zich schuldig heeft gemaakt aan plichtsverzuim als ambtenaar. ‘Een ieder mag zijn mening altijd geven,’ schrijft Verheijde, ‘maar als blijkt dat je hier een ander kwaad mee doet, dan wordt dit niet getolereerd. Onze commandant is hier al meerdere jaren persoonlijk over in gesprek met hem en nu was de maat vol n.a.v. wederom een reactie op intranet richting collega’s, die inmiddels ook verwijderd is.’ De Amsterdamse brandweer kampt al jaren met wantoestanden onder het personeel. In een boek over zijn tijd bij de brandweer schreef voormalig commandant Leen Schaap dat ‘de rot erin geslagen was’. Commandant Van Lieshout beklaagde zich er onlangs in deze krant over dat er bij de brandweer jarenlang alleen is geselecteerd op fysieke kwaliteiten, kracht en uithoudingsvermogen. “Het type mens,” zei hij, “dat niet snel door heeft dat er iets misgaat. Mannen die het probleem vooral bij anderen leggen, omdat ze nauwelijks in staat zijn tot introspectie.” De brandweer Amsterdam wil niet op de zaak ingaan. De brandweerman zelf zegt het in dit stadium niet verstandig te vinden om op de beschuldigingen te reageren. Luister ook onze podcast Amsterdam wereldstad:||https://www.parool.nl/amsterdam/brandweer-wil-amsterdamse-brandweerman-ontslaan-wegens-grensoverschrijdende-teksten~bc055889/
2022-07-21||‘Brand van de eeuw’ verwoest natuur ter grootte van twee keer Parijs||Het begon met razendsnelle en massale evacuaties, ten zuiden en zuidwesten van Bordeaux. Op de eerste dag van de brand, vorige week maandag, werden al meteen 6.500 mensen geëvacueerd, onder wie 6.000 toeristen op campings. Die klaagden soms, maar de maatregel bleek niet overdreven. Een vijftal campings werd daarna volledig in de as gelegd. Begin deze week werden op één dag zelfs 16.000 mensen geëvacueerd. Daarna legden de brandweermensen bij wijze van spreken een cordon rond lege huizen en woonwijken, om die te beschermen. Begroeiing werd weggehaald, de grond natgehouden. “We hebben in feite het vuur laten doorrazen in bosgebied, om eerst de huizen te beschermen,” vertelde brandweercommandant Olivier Chavatte deze week. “Dat is een strategische keuze. De prioriteit is mensen helpen. Daarna komen huizen en bezittingen. En pas daarna het bos.” In totaal zijn er in het gebied ten zuiden van Bordeaux in tien dagen maar liefst 36.750 mensen uit hun huizen gehaald en elders ondergebracht, in sportzalen en bij gastgezinnen. Op die manier is bijvoorbeeld het dorpje Cazaux gered van de vlammen. Het ligt direct naast de enorme brand die woedt bij La-Teste-de-Buch en werd door het vuur bedreigd. Vrijdag moesten alle inwoners er weg en sindsdien is het een spookdorp. De straten zijn verlaten en alleen de politie patrouilleert er nog. “Er zijn daar drie huizen in brand gevlogen terwijl er tientallen huizen in risicogebied stonden,” aldus Chavatte. Diezelfde strategie werd toegepast bij de tweede grote brand in het gebied, rond de stad Landiras. Op satellietfoto’s is te zien hoe het vuur zich kilometer na kilometer verspreidde, maar steeds óm de bewoonde gebieden heen. Slechts een handvol van de bijna 4000 bedreigde huizen vloog in brand, becijferde de Franse televisie. Een andere tactiek die de brandweer gebruikt: het vuur zelf aansteken. Daarmee wordt terrein boom- en begroeiingsvrij gemaakt, oftewel ‘kaalgeschoren’, waardoor de vlammen niet meer over kunnen slaan. Dat gebeurt op dit moment op grote schaal bij de stad Biscarrosse, dat een paar kilometer ten zuiden van de branden ligt. Houthakkers maken er sinds afgelopen weekend een strook van 5 kilometer lang en 300 meter breed. Alle bomen worden er omgehakt. Daarna schrapen bulldozers de bodem af om alle resten en begroeiing te verwijderen. Het resultaat lijkt nog het meest op een landingsbaan van zand. Links ligt bos en rechts ligt bos, maar door de immense kale vlakte kan het vuur niet meer overslaan. Sinds de branden ten zuiden van Bordeaux begonnen, is meer dan 20.000 hectare aan bos volledig verwoest. Dat is ongeveer twee keer de oppervlakte van de stad Parijs. Er wordt al gesproken van de ‘brand van de eeuw’. In héél Frankrijk ging in heel 2021 bijna 13.000 hectare aan bos in vlammen op. Velen maken de vergelijking met 1949. Toen woedde er een historische bosbrand in vrijwel hetzelfde gebied als nu, ten zuiden van Bordeaux. Er werd destijds in een paar dagen tijd zelfs 50.000 hectare verwoest. Maar nog erger: toen waren er 82 doden gevallen, vooral brandweermensen. Overigens richten bosbranden in Frankrijk gemiddeld steeds minder schade aan, vergeleken met decennia geleden. Mede door nieuwe aanplant komt er jaarlijks zo’n 80.000 hectare aan bos bij. Frankrijk telt 17 miljoen hectare aan bos: dat is bijna een derde van de totale oppervlakte van het land.||https://www.parool.nl/wereld/brand-van-de-eeuw-verwoest-natuur-ter-grootte-van-twee-keer-parijs~bfca2fa4/
2022-07-21||Britse supporters kritisch over rol Frank Paauw in Uefa-onderzoek||Paauw werkte in het verleden als hoofdbeveiliger bij meerdere EK-toernooien. Hij zou daarom geen geschikte kandidaat zijn voor een onafhankelijk onderzoek, vinden Liverpoolsupporters volgens de Britse krant The Guardian. Ook drie andere leden van het onderzoeksteam hebben banden met Uefa. Bij de chaos die voorafging aan de Champions League finale raakten 238 mensen gewond. Meer dan honderd mensen werden gearresteerd. De Uefa besloot een onafhankelijk onderzoek in te stellen naar de gebeurtenissen. Dat onderzoek wordt geleid door de Portugees Tiago Brandão Rodrigues, lid van het Portugese parlement. Liverpoolsupporters schreven deze week in een open brief aan Rodrigues, dat ze het onacceptabel vinden dat de vier onderzoeksassistenten allemaal banden hebben met Uefa. Paauw was hoofdbeveiliger tijdens EK-toernooien in 2004, 2008, 2012 en 2016. Kenny Scott was tot een jaar geleden hoofdbeveiliger van Uefa, en werkt nog altijd als beveiliger bij wedstrijden. Portugezen Daniel Ribeiro en Luis Silva, die vooral administratieve steun bieden, hebben jaren voor de bond gewerkt. De voorzitter van de Liverpoolsupportersclub zegt tegen The Guardian dat het vooral zorgwekkend is dat de voetbalbond hier geen openheid over heeft gegeven. Een Uefa-woordvoerder zegt tegen de Britse krant dat er wel degelijk in een persbericht stond dat zowel Frank Paauw als Kenny Scott als beveiligers hebben gewerkt voor Uefa-wedstrijden. Verder wil de bond geen commentaar geven over de onafhankelijkheid van het onderzoeksteam, totdat het onderzoek is afgerond. Een woordvoerder van politiechef Frank Paauw geeft aan dat Paauw inderdaad meerdere neventaken voor de Uefa heeft uitgevoerd sinds 2003. “Hij doet dat in zijn vrije tijd, en heeft dat bij de korpsleiding gemeld. Hij doet zijn werk naar eer en geweten.” Op de kritiek van Britse supporters kan hij momenteel nog niet ingaan. “Het lijkt me verstandig om eerst de conclusie van het onderzoek af te wachten, en dan pas een mening te vormen.” Voorafgaand aan de finale tussen Real Madrid en Liverpool in Parijs liep het buiten het stadion uit de hand. Duizenden Engelse supporters kwamen het stadion niet in, naar verluidt omdat ze valse kaartjes hadden. Veel mensen klommen over de hekken en wisten zo het stadion alsnog binnen te dringen. Om de situatie onder controle te krijgen, gebruikte de politie traangas en pepperspray. Vanwege de onveilige situatie moest de wedstrijd met ruim een half uur worden uitgesteld. Ongeveer de helft van de arrestanten had volgens de Franse autoriteiten de Britse nationaliteit.||https://www.parool.nl/sport/britse-supporters-kritisch-over-rol-frank-paauw-in-uefa-onderzoek~b7b33991/
2022-07-21||ECB verhoogt rente voor het eerst sinds 2011 om inflatie te bestrijden||Het toonaangevende herfinancieringstarief is opgeschroefd met 0,5 procentpunt (50 basispunten) tot 0,55 procent. De depositorente, waartegen banken kortlopend bij de centrale bank geld in bewaring kunnen geven, is met 0,5 procentpunt (50 basispunten) verhoogd naar nul procent. Deze rente was sinds juni 2014 negatief. De centrale bank kondigde vorige maand al aan dat de rente bij het rentebesluit in juli omhoog zou gaan. Later dit jaar zou de rente dan verder kunnen stijgen. Analisten verwachten in 2022 nog één of twee rentestappen. Maar inmiddels zijn er bij veel economen ook twijfels over hoe ver de ECB met deze nieuwe koers kan gaan. Dat komt doordat de economie op de rand van een recessie lijkt te balanceren en dan is een hoge rente niet behulpzaam. Als Rusland plots de gastoevoer stopt, kunnen de vooruitzichten in rap tempo verslechteren. Sowieso moet de ECB erg zorgvuldig te werk gaan, schatten economen in. Aan de ene kant rijzen de energieprijzen in Europa de pan uit. Aan de andere kant kunnen agressieve renteverhogingen voor schokken zorgen op de financiële markten. Na de vorige rentevergadering werd het al erg onrustig in de obligatiehandel. Tijdens een spoedvergadering werd vorige maand uiteindelijk besloten komende tijd gericht obligaties op te kopen om eventuele problemen op de markten voor te zijn. De centrale bankiers hebben verder aangegeven dat ze ook nog een nieuw crisisinstrument willen ontwerpen. Mogelijk kan ECB-president Christine Lagarde hierover vanmiddag uitleg verschaffen tijdens een persconferentie over het rentebesluit.||https://www.parool.nl/wereld/ecb-verhoogt-rente-voor-het-eerst-sinds-2011-om-inflatie-te-bestrijden~b23877c8/
2022-07-21||Mallorca probeert einde te maken aan zuiptoerisme, eerste bars gesloten||Allerlei excessen waren de regionale regering van Mallorca en de andere Balearen-eilanden al jaren een doorn in het oog. Zo wordt alcohol geserveerd of verkocht aan minderjarigen, zelfs als ze nauwelijks nog kunnen staan. Bars en dansclubs sturen schaars geklede jonge meisjes in bikini of ondergoed de straat op om klanten te lokken. Hordes toeristen proberen zo snel mogelijk dronken te worden. Om te beginnen gaan nu acht bars uit voorzorg dicht. Ze moeten rekening houden met permanente sluiting. De autoriteiten baseren zich op de zogenoemde antizuiptoerismewet, die sinds begin 2020 geldt maar door corona pas sinds kort daadwerkelijk wordt toegepast. Vier bars zijn op de uitgaansplek Ballermann, die vooral geliefd is bij Duitse bezoekers. De andere vier horecagelegenheden bevinden zich in het Britse feestbolwerk Magaluf. Er lopen nog ruim negentig onderzoeken naar overtredingen van de wet. “Het is de eerste keer dat bars op de Balearen om dergelijke redenen worden gesloten,” aldus minister van Toerisme Iago Negueruela. Hij kondigde meer sancties en maatregelen aan: “We zeggen basta tegen een bepaalde vorm van toerisme.”||https://www.parool.nl/wereld/mallorca-probeert-einde-te-maken-aan-zuiptoerisme-eerste-bars-gesloten~b0de09bb/
2022-07-21||Masmeijers verzoek om vervroegde invrijheidsstelling werd in België nog afgewezen||Masmeijer werd 27 juni 2019 in Antwerpen in hoger beroep veroordeeld tot negen jaar cel én een boete van 90.000 euro voor zijn aandeel in een groot drugstransport. Ook werd Masmeijer schuldig bevonden aan enkele andere feiten, zoals het stelen van 32.000 euro van een man van wie hij de creditcard afhandig had gemaakt. In juli van datzelfde jaar besloot de gevallen tv-presentator niet in cassatie te gaan tegen de straf. Alles bij elkaar had Masmeijer toen al zo’n zeventien maanden in de cel gezeten. In België bestaat de kans om na één derde van je straf vrij te komen, áls je een goed reclasseringsplan voor jezelf bij de strafuitvoeringsrechter neerlegt. Masmeijer had dus ergens in de eerste maanden van 2021 al op vrije voeten kunnen zijn. Het lijkt in eerste instantie dus onlogisch dat hij toch gebruik heeft gemaakt van het recht om een deel van zijn straf in Nederland uit te zitten. In Nederland zou Masmeijer immers minstens twee derde van zijn straf moeten uitzitten, effectief veel langer dus. “Maar helaas werd zijn verzoek voor vervroegde invrijheidstelling in België in januari 2021 afgewezen,” zegt Geert-Jan Knoops, een van de advocaten die Masmeijer in zijn hele gevecht met justitie heeft bijgestaan. De garantie om zijn straf in Nederland te mogen uitzitten had Masmeijer gekregen toen hij naar België werd overgeleverd voor het hoger beroep in zijn zaak. Maar hij maakte daar volgens Knoops pas gebruik van nádat zijn verzoek om vervroegde invrijheidstelling in België was afgewezen. “In oktober 2021 is hij overgeplaatst,” aldus Knoops. Daarna heeft hij dus in Nederland - met succes - zijn gratieverzoek ingediend. Frank Masmeijer heeft daarmee ongeveer de helft van zijn negen jaar celstraf uitgezeten. De reden dat het gerechtshof Arnhem-Leeuwarden zijn gratieverzoek heeft ingewilligd, wordt helaas niet gegeven. De kans is echter groot dat het feit meespeelt dat hij in België (waar hij zijn misdaad pleegde en werd veroordeeld) al vrij had kunnen zijn. Zelfs al was dat in de praktijk dus niet gelukt. Bij het opleggen van zo’n straf houdt een Belgische rechter immers wel rekening met die kans op vervroegde invrijheidstelling. Het gerechtshof in Nederland kan dat ook hebben laten meewegen. De persoonlijke omstandigheden spelen bij gratieverzoeken echter de doorslaggevende rol. Advocaat Geert-Jan Knoops liet donderdag los dat ‘het met Masmeijer niet goed gaat’. Als Masmeijers gratieverzoek was mislukt, had hij ook nog een (dure) procedure kunnen starten om de ‘Belgische regels’ voor vervroegde invrijheidstelling toe te passen.||https://www.parool.nl/nederland/masmeijers-verzoek-om-vervroegde-invrijheidsstelling-werd-in-belgie-nog-afgewezen~b9849ff1/
2022-07-21||Drie balancerende bussen als monument van hoop op de NDSM-werf ||In maart 2015 maakte de Syrische Reutersfotograaf Ammar Abdullah in zijn geboortestad Aleppo een foto van drie buswrakken zonder wielen en aandrijfassen die op hun achterkant waren geplaatst en zo een winkelstraat blokkeerden. Boven op de middelste rechtopstaande bus wapperde een vlag van de islamitische rebellengroepering Ahrar al-Sham, maar in diverse media werd alleen gemeld dat burgers zich achter de bussen schuilhielden voor scherpschutters. De foto vormde in 2017 het uitgangspunt voor een kunstwerk van de Duits-Syrische kunstenaar Manaf Halbouni (Damascus, 1984). Meer precies: voor een vredesmonument in Dresden, waar het bombardement van de geallieerden werd herdacht waarbij in de nacht van 13 op 14 februari 1945 bijna 25.000 doden vielen. De drie bussen van Halbouni – geen uitgebrande, maar Duitse stadsbussen met wielen – stonden niet toevallig voor de Frauenkirche op de Neumarkt, een symbool voor de heropleving van Dresden na de verwoesting tijdens de Tweede Wereldoorlog. Het 12 meter hoge kunstwerk moest namelijk worden gezien als een universeel monument van hoop voor door oorlog verscheurde landen die ooit weer uit de as zullen herrijzen, aldus Halbouni. De zwart-witte Ahrar al-Shamvlag had Halbouni niet gezien: van de foto in The Guardian was de bovenkant afgesneden. “Maar het interesseert me ook niet, omdat die bussen werden neergezet om de civiele bevolking te beschermen, zodat het alledaagse leven weer enigszins op gang zou komen. Mijn werk richt zich niet op een of andere partij die daar vecht. Er zijn zoveel partijen in verstrikt. Wat belangrijker is, is het leven. Daarom gaat het in dit werk, en niet om de strijdende partijen.” De stad Dresden en een deel van de lokale middenstand steunden het project, maar uit extreemrechtse hoek klonk kritiek. Met name de lokale afdeling van de AfD (Alternative für Deutschland), die al jaren pleitte voor een waardig monument voor de Duitse slachtoffers, sprak schande van dit tijdelijke monument voor de Syrische slachtoffers. Ondanks de protesten en online bedreigingen aan het adres van de burgemeester bleef het monument gewoon staan. Sterker: het herrees enkele maanden later op een andere historisch beladen locatie: bij de Brandenburger Tor in Berlijn. Tegen terreur en oorlog en voor solidariteit en vrede. En ter herdenking van de Maartrevolutie in 1848, toen Duitse revolutionairen de barricades opgingen om hervormingen af te dwingen. En nu staan de drie Duitse bussen pontificaal op de NDSM-werf. Stichting NDSM-werf vraagt met Halbouni’s Monument niet alleen aandacht voor de oorlog in Syrië, maar ook voor Oekraïne en andere brandhaarden in de wereld. Het werk staat voor hoop, vrijheid en menselijkheid, aldus curator Petra Heck: “Oorlogssituaties, crises, vluchtelingenstromen; de aandacht ervoor ebt weg zodra het nieuws wordt overgenomen door andere nieuwswaardige gebeurtenissen.” Halbouni’s werk uit 2017 refereerde destijds aan Syrië en Syriërs. “Maar het is nog steeds actueel als je denkt aan de opvang in Nederland bijvoorbeeld, aan de ongelijke situaties die ontstaan bij verschillende vluchtelingenstromen, aan wie er meteen aan het werk kan en wie niet. En daar zijn alleen maar vluchtelingen bijgekomen, zoals nu uit Oekraïne. De balancerende bussen staan fier, fragiel en tegelijkertijd krachtig met hun neuzen naar boven om oorlogsgebieden en slachtoffers vooral niet te vergeten. Of zoals een vriendin van mij het noemde: als een highway to heaven.” Monument wordt gepresenteerd in de programmareeks (Un)monumenting. Centrale vragen in deze reeks zijn: wat zou een monument anno nu moeten of kunnen zijn, voor wie, en wie bepaalt dit? In dezelfde serie presenteert de Spaanse straatkunstenaar SpY van 1 tot en met 25 september zijn nieuwste kunstwerk Blankets. De bussen van Halbouni blijven tot en met 28 augustus op het NDSM-plein staan.||https://www.parool.nl/kunst-media/drie-balancerende-bussen-als-monument-van-hoop-op-de-ndsm-werf~bf4175ea/
2022-07-21||Amsterdam heeft er weer een gin bij, met rabarber en eucalyptus||“Dat zagen wij ook, klopt. Anderzijds: het Nederlandse en vooral Amsterdamse publiek is heel kritisch, maar ook niet bang om iets te proberen. Dus dachten wij: we proberen het met een kwaliteitsgin in de Britse dry-gintraditie. We voegen tijdens het distilleren alleen echte rabarber en eucalyptus toe.” “Volgens ons niet. We vergelijken de ginmarkt met craftbeers: daar zijn er ook heel veel van, maar die markt groeit nog steeds. Er komen nog steeds merken en soorten bij.” “Wij vinden jenever toch net iets te weeïg. Bovendien zagen we kans om met onze gin iets te maken zoals we zelf zijn: Brits en Nederlands. Ons etiket is ook British Racing Green met oranje accenten.” “We doen eigenlijk alles samen, dus er is geen taakverdeling. Dat is deel van het idee. De gin daagt ons uit, we zijn heel Nederlands en direct tegen elkaar. Samen met een vriend iets maken is mooi en gezellig.” “Ja, ha, we studeren allebei iets dat recent in het nieuws was: PPLE, ofwel Politics, Psychology, Law and Economics aan de UvA. Ik geloof dat de kroonprinses dat ook gaat studeren. We zijn al behoorlijk geïntegreerd.”||https://www.parool.nl/ps/amsterdam-heeft-er-weer-een-gin-bij-met-rabarber-en-eucalyptus~bbdfaa6a/
2022-07-21||Mooi hoor, die iepen op het Waterlooplein, maar ze staan wel lelijk in de weg||Het Waterlooplein heeft een fikse opknapbeurt gehad en daar is goed over nagedacht, en lang ook. Zo staan er drie rijen nieuwe iepen in grote, ronde bakken die half in de grond zijn verzonken. De iepen zijn nog jong, maar ze geven nu best al sfeer. Die worden nog wel wat. De iepen staan in drie rechte stroken, zo kaarsrecht dat er een landmeetkundige aan te pas moet zijn gekomen. De middelste strook begint bij een fladderiep aan de rand van het plan. Die is voor de gelegenheid speciaal daarvoor verplaatst. De buitenste twee rijen volgen in volmaakte symmetrie. Alleen, sommigen iepen staan pal naast een kraam, en hier en daar staat er zelfs een midden tussen de uitgestalde waar of kledingrekken. Het verschil tussen tekentafel en de praktijk. “Waanzinnig. Helemaal klote. Ze staan gewoon in de weg!” Souvenirverkoper Fred Oosting vat het bondig samen. Hij kent ook de oorzaak. “Ik heb met de tekenaar gesproken. Die bomen waren al getekend voordat de boxen er kwamen. Dan krijg je dit.” Maar zoals dat gaat: Amsterdammers maken er maar meteen het beste van. Sommige kledingverkopers hebben een spiegel tegen de boom gezet. Ook handig: twee meisjes die een Vietnamese loempia eten, gebruiken de plantenbak als zitje. Wel dreigen die potten met zand en aarde nu al te veranderen in XXXL-asbakken. Koopman Eef Tokkie heeft het ook mooi opgelost. Hij heeft gewoon een stuk uit een houten toonbank gezaagd en die om de boomstam neergezet. Aan de boom zelf hangen een paar Afrikaanse maskers. Tokkie: “Ja, natuurlijk! Dan kijken ze gelijk naar binnen. Anders lopen ze om die boom heen.” De iep die tussen zijn handelswaar staat werd pas geplaatst toen hij deze box al had. Tokkie: “Anders had ik wel een andere plek gekozen natuurlijk. Het is überhaupt belachelijk dat die iepen de ingang blokkeren.” Een andere koopman heeft maar meteen een soort vitrine van de plantenbak gemaakt, met twee schilderijen, een lp van Mozart en een verkeerspaal. Na de vraag of hij die bakken wel handig vindt, begint hij die spullen onmiddellijk op te ruimen. Youssef: “Eigenlijk mag dat niet van de marktmeester.” Ook dat nog. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/mooi-hoor-die-iepen-op-het-waterlooplein-maar-ze-staan-wel-lelijk-in-de-weg~b1e78d05/
2022-07-21||KLM roept reiziger die overstapt op Schiphol op geen koffers mee te nemen||Als de eindbestemming Amsterdam is, of wanneer passagiers vliegen van Amsterdam naar een andere eindbestemming dan is er volgens de zegsman geen probleem. De maatschappij kampt met de gevolgen van een eerdere storing in het bagagesysteem op Schiphol. De woordvoerder van de luchtvaartmaatschappij benadrukt dat KLM de systemen niet in beheer heeft. Dat transferpassagiers in Europa donderdag alleen met handbagage reizen, geeft volgens de maatschappij ruimte om zoveel mogelijk koffers die woensdag achtergebleven zijn, op de vluchten van donderdag direct na te sturen naar passagiers. Een woordvoerder van Schiphol laat weten dat de storing woensdag al was opgelost. De problemen donderdag zijn ‘de naweeën van gisteren’, aldus de zegsman. “Het ging om een technisch mankement, het bagagesysteem loopt zoals het hoort te lopen.” De bagage is de laatste tijd een groot probleem op Schiphol, waar veel koffers zich ophopen. Reizigers hebben de afgelopen periode veel last gehad van vertragingen, annuleringen, kwijtgeraakte bagage en lange wachttijden op de luchthaven. Dat is op andere Europese luchthavens ook het geval. “KLM vindt het extreem vervelend dat passagiers langer op hun koffers moeten wachten en dat bepaalde passagiers nu de dupe worden van deze problematiek,” aldus de maatschappij.||https://www.parool.nl/nederland/klm-roept-reiziger-die-overstapt-op-schiphol-op-geen-koffers-mee-te-nemen~b3d0d5af/
2022-07-21||Opinie: ‘Experiment met het dynamisch legen van containers is mislukt – investeer liever in mankracht en goede salarissen’||Het dynamisch afvalcontainers legen is geen succes geworden. De gedachte was dat de vuilniswagen alleen langs volle containers rijdt en de halfvolle overslaat. Amsterdam heeft 13.000 containers, dus honderden inwoners delen een container. Dat iemand een keer meer afval heeft, is van verwaarloosbare invloed op die container. Containers zullen in verschillende snelheden gevuld worden door het aantal bewoners dat ze bedient. En alle containers kennen vergelijkbare seizoenspatronen. Na kerst zijn bijvoorbeeld alle glascontainers vol. Het individueel monitoren van containers is dus zinloos, het vullen middelt zich veelal uit en elke dag een andere route rijden is nodeloos ingewikkeld. Dat had de gemeente ook kunnen bedenken voordat er 3 miljoen euro aan software werd uitgegeven.Luc Beyer, Amsterdam Nu de gemeente de afvalverbrander heeft verkocht, kan zij vol inzetten op preventie. Door het volume aan afval te beperken wordt de problematiek minder en daalt ook de uitstoot van broeikasgassen. Want de AVI-West loost het afval in de atmosfeer. Meer dan de helft van de afvalstroom bestaat uit verpakkingen van supermarkten. Preventie kan door onder meer wegwerpverpakkingen te verminderen. Door supermarkten, bezorgdiensten en organisatoren van festivals te dwingen meer in te zetten op herbruikbare verpakkingen daalt het volume van de afvalstroom. Wegwerpverpakkingen (zoals conserven in blik, frisdrank/bier in blik/pakken), handhaving en het afdwingen van verbeteringen is de afgelopen decennia ondergesneeuwd door het idee dat het bedrijfsleven zelf verantwoordelijkheid zal dragen. Maar dat is een illusie gebleken.Harmen Bos, Amsterdam Wij van de vereniging Voordestad.amsterdam hebben een suggestie; namelijk een pilot om camera’s te plaatsen op plekken waar systematisch afval wordt gedumpt. De gemeente/het stadsdeel heeft deze suggestie eerder afgedaan met niet valide argumenten rondom privacy, terwijl in een aantal andere gemeenten, waaronder Rotterdam – waar uiteraard dezelfde wettelijke privacyregels gelden – wel camera’s bij dumpplekken zijn geplaatst. Overtredingen worden in de meldkamer gesignaleerd en surveillerende agenten worden erop afgestuurd om overtreders een waarschuwing of boete te geven. Uiteraard heeft een camera ook een preventieve werking. Een pilot op vijf plekken met meting van het effect is absoluut het proberen waard. De situatie is ernstig genoeg voor de inzet van dit middel; niets anders lijkt te helpen.Guusje ter Horst, namens het bestuur van Voordestad 1. Een veegwagentje achter de grote afvalwagen, zodat kapotte vuilniszakken en dergelijke meteen opgeruimd worden. 2. Mensen met een afstand tot de arbeidsmarkt , die nu zwerfafval in buurten opruimen onder leiding van een coach, dagelijks inzetten bij afvalcontainers. Kleine tegenprestatie voor de uitkering die men meestal ontvangt en dit werk levert enorme goodwill op bij bewoners. 3. Op pleinen en in drukke winkelstraten in de binnenstad kleine afvalwagentjes met mensen die permanent zwerfvuil ophalen. Goed voor de werkgelegenheid en beeldvorming van de stad. Dit gebeurt in alle Europese hoofdsteden. Financiering zou voor een deel kunnen worden gehaald uit de budgetten die nu bijna jaarlijks door alle stadsdelen beschikbaar worden gesteld om een leuk idee van bewoners uit te voeren. Bijvoorbeeld in het centrum gaat het al om een bedrag van 450.000 euro per jaar. Dus meer uitvoerders met goede salarissen en minder gebiedsmanagers, -coördinatoren, -projectmedewerkers en hun assistenten.Anne-Lies de Hommel, Amsterdam Volgens mij is er een relatief simpele oplossing voor de afvalstromen in Amsterdam: een afvalpasje zoals nu al gebruikt wordt in stadsdeel Noord. Ik heb de laatste vijf jaar in vier steden gewoond en daarbij gebruikgemaakt van ondergrondse containers. In de meeste steden heb je voor het wegbrengen van restafval een pasje nodig om de container te openen. Soms is er sprake van een beperkt aantal stortingen per maand (30 stortingen voor een tweepersoonshuishouden). Burgers worden zo gedwongen beter na te denken over hun afvalstroom, het wordt minder anoniem, en je voorkomt ‘afvaltoerisme’, iets dat ik vaak zie wanneer ik op bezoek ben bij een familielid in Amsterdam. Op veel dagen zie ik auto’s voorrijden bij containers om vervolgens veel vuil in de containers te storten. Zo is er geen overzicht en met een pasje voorkom je dit.Ilona Dekker, Nieuwegein ‘Stad krijgt geen grip op afvalprobleem’ luidt de kop op de voorpagina van Het Parool op woensdag 20 juli. Overvolle containers en opengescheurde vuilniszakken zijn een grote ergernis voor Amsterdammers. De oplossing was ‘dynamisch inzamelen’. Via een computersysteem bijhouden hoe vol de container is, zodat er geen halflege containers geleegd hoeven te worden. Dat scheelt tijd en geld. Er werd 3 miljoen euro uitgegeven aan computersystemen voor ‘dynamisch inzamelen’ en de proef is mislukt. Weg miljoenen. Misschien had de verantwoordelijk wethouder naar de kantines van de vuilophalers moeten gaan om te vragen wat het grootste probleem is. Waarschijnlijk is dat werkdruk door onderbezetting. Als je uitgaat van een jaarsalaris van 25.000 euro had de wethouder voor die weggegooide(!) 3 miljoen euro circa 120 vuilophalers een jaar lang kunnen betalen. Maar een computersysteem is natuurlijk veel leuker om mee bezig te zijn. Ik raad de wethouder (en de hele raad) aan de hilarische en inmiddels klassieke Klikbeetsketch Hoveniersbedrijf Meeuwissen op YouTube te bekijken. En daarvan te leren natuurlijk.Peter de Wit, Amsterdam Er is behoefte aan vaste dagen en routes voor vuil ophalen. Duidelijkheid en betrouwbaarheid. Grote vuilnisbakken. Geen afvalzakken in de binnenstad. Stoppen met experimenten. Vuil ophalen moet goed gebeuren. Goedkoper mag niet de leidraad zijn. Meer personeel en goed betalen. Tenslotte zijn dit de echte helden in de stad, niet de ambtenaren en de zogenaamde experts.Janny Jansen, Amsterdam Mijn mening: Op de eerste plaats treft de Amsterdammer zelf een hoop verantwoordelijkheid voor zijn eigen afval. Afval belandt op straat en naast containers, omdat het enige bewoners niets kan schelen, waardoor anderen er last van hebben. Hier wordt niets over gezegd. Daarnaast moeten bewoners, die wel verantwoordelijkheid hebben, ondersteund worden: 1. Er zijn enige afvalcontainers verwijderd, wat betekent dat mensen verder moeten lopen om een lege te vinden. 2. Plasticafval wordt niet meer gescheiden, waardoor vuilniszakken sneller vol raken en meer plastic vuilniszakken gebruikt moeten worden, omdat... 3. ... winkels nog steeds veel plastic gebruiken en er geen statiegeld op blikjes zit. 4. In het park wordt slechts één keer per week geleegd, Moet dit vaker gebeuren of moeten mensen op hun verantwoordelijkheid gewezen worden? 5. Hondenpoep moet opgeruimd worden, maar mensen zonder hond gooien hun afval gewoon naast de container of op straat. 6. Misschien borden plaatsen met daarop: ‘Geen afval laten liggen’? Waarom is het in andere, kleinere steden en in andere noordelijke EU-landen wel schoon? Toen ik 40 jaar geleden naar Amsterdam kwam, gooiden jonge vrouwen al hun ijspapiertje gewoon voor mij op de grond. Wmdat de straat sowieso al vies is? Sindsdien is er niets veranderd.D. Aulenkamp, Amsterdam||https://www.parool.nl/columns-opinie/opinie-experiment-met-het-dynamisch-legen-van-containers-is-mislukt-investeer-liever-in-mankracht-en-goede-salarissen~bf265c60/
2022-07-21||Explosie veroorzaakt veel schade aan woning in Zuidoost||De explosie gebeurde iets na 04.30 uur aan de Emanzana, midden in een woonwijk. “Ik denk dat mensen enorm zijn geschrokken, we kregen heel veel meldingen van buurtbewoners die de knal hebben gehoord,” zegt een politiewoordvoerster. Wat er precies is ontploft, is nog niet bekend. De forensische opsporingsdienst heeft ter plekke onderzoek gedaan en de politie verricht nog een buurtonderzoek. Omwonenden die iets hebben gezien of beelden hebben van het incident, bijvoorbeeld van hun deurbel met camera, worden opgeroepen zich te melden bij de politie.||https://www.parool.nl/amsterdam/explosie-veroorzaakt-veel-schade-aan-woning-in-zuidoost~b4476e35/
2022-07-21||Zomers in Amsterdam||Kunstenaar Jitske Schols schildert haar zes dierbaarste herinneringen aan de zomer. Dit is deel 3: De troost. (@jitskeschols) Lees het interview met Jitske Schols over haar zomerserie: ‘Ik probeer nooit de werkelijkheid te schilderen, het draait altijd om mijn verbeelding.’||https://www.parool.nl/kunst-media/zomers-in-amsterdam~b5060823/
2022-07-21||Lood om oud ijzer, letterlijk dan: op de Amsterdamse Bosbaan moet straks loodvrij worden gevist||Het is lood om oud ijzer. Letterlijk: hengelaars op de Bosbaan kunnen vanaf dit najaar hun loden gewichten gratis omruilen voor milieuvriendelijke alternatieven in de vorm van stukjes beton, ijzer en steen. Het gaat om een proef van de Amsterdamse Hengelsport Vereniging (AHV), die weer onderdeel is van een landelijke campagne om loodvrije alternatieven onder de aandacht te brengen. In 2027 moet de hengelsport helemaal loodvrij zijn. De Bosbaan is een van de vier pilotgebieden in de provincie waar voortaan loodvrij wordt gevist. De primeur was voor Schagen, waar hengelsportvereniging De Baars in mei van dit jaar het Schagerwiel uitriep tot loodvrij viswater. “Wij doen graag mee,” zegt voorzitter Jaap Que van de AHV over de proef. “Met ruim 14.000 leden zijn we een van de grootste verenigingen in het land. Hier kunnen meters worden gemaakt.” Dat is nodig ook, want het plan was aanvankelijk om al in 2021 landelijk 30 procent van de sportvissers te hebben overgehaald. Dat is niet gelukt, vertelt Mandy Schouws die namens Sportvisserij MidWest Nederland de campagne coördineert. “Tijdens corona hebben veel mensen de hengel weer opgepakt. In twee jaar tijd hebben we er 100.000 leden bij gekregen. We moesten dus meer sportvissers bereiken, terwijl we minder konden doen.” Nu wordt er op het gaspedaal getrapt om de afspraken uit de zogenoemde Green Deal Sportvisserij Loodvrij alsnog na te kunnen komen. Er moet nog veel gebeuren, want uit onderzoek van onderzoeksinstituut Deltares blijkt dat het jaarlijkse loodverlies door de Nederlandse sportvisserij ruim boven de 500 ton ligt: 470 ton op zee, 54 ton in zoet water. “Lood is schadelijk voor mens en dier en hoort niet thuis in de natuur,” zegt Schouws. “Daarom moeten we snel aan de slag.” Dat vraagt om loodvervangers, maar ook om een mentale draai. Eenvoudig is de transitie niet, want de omgang met gewichtjes is een van de fijne kneepjes van de hengelsport. “Met name op het hoogste niveau ligt het heel gevoelig,” legt Schouws uit. “Als een sportvisser eenmaal goede resultaten behaalt met zijn loodopstelling, zal hij niet snel overstappen op een andere aanpak. Daar komt ook een gezonde portie bijgeloof bij kijken. Het materiaal helpt om het geluk af te dwingen.” Alternatieven zijn inmiddels ruimschoots voorhanden, zegt bedrijfsleider Nick Groot namens buitensportwinkel Rien de Wolf in Noord. “We merken in de zaak dat steeds meer sportvissers op zoek gaan naar alternatieven. Voor de vissers op karper hebben we een mengeling van beton en ijzer, goedkoper dan lood en eigenlijk ook beter. Voor de roofvissen hebben we wolfraam. Dat kost wel een paar euro’s meer, maar het harde metaal is veel directer dan lood.” Ook Groot erkent dat het vervangen van lood een gevoelige kwestie is, maar hij is ervan overtuigd dat een loodvrije sportvisserij tot de mogelijkheden behoort. “Ik ben zelf ook om. Negen van de tien keer gebruik ik loodvervangers. Dat bevalt prima.” Schouws wijst op de ervaringen in de jacht waar men in slechts enkele jaren tijd volledig is overgestapt op loodvrije munitie. Het maakt voor de haas of fazant weinig verschil, maar het bewijst dat een snelle transitie mogelijk is. In Amsterdam heeft zich inmiddels een indrukwekkende coalitie gevormd. Behalve de AHV en de Sportvisserij MidWest Nederland zitten daar ook de gemeente, de provincie en het hoogheemraadschap in. “De proef op de Bosbaan moet zorgen voor een versnelling,” zegt Schouws. “In de Europese Commissie staat het onderwerp ook op de agenda. Dat zorgt er ook voor dat fabrikanten een stapje harder lopen in de ontwikkeling van loodvrije alternatieven.”||https://www.parool.nl/amsterdam/lood-om-oud-ijzer-letterlijk-dan-op-de-amsterdamse-bosbaan-moet-straks-loodvrij-worden-gevist~bbfc015ba/
2022-07-21||Italiaanse premier Draghi dient opnieuw ontslag in||President Sergio Mattarella heeft het ontslag aanvaard en hem gevraagd de regering demissionair te blijven leiden. In de verklaring van het staatshoofd staat niets over ontbinding van het parlement of vervroegde verkiezingen. Matarella heeft de voorzitters van beide kamers van het parlement ontboden in het Quirinaalpaleis in Rome om vervolgstappen te bespreken. Zij worden vanaf 16.30 uur verwacht, melden Italiaanse media. Draghi’s eerste poging om op te stappen werd vorige week tegengehouden door Mattarella. Waarnemers achten het waarschijnlijk dat er vervroegde verkiezingen worden uitgeschreven. Dat zou betekenen dat Italianen voor het eerst sinds de Tweede Wereldoorlog in de herfst naar de stembus moeten. In deze periode wordt doorgaans de begroting opgesteld. De 74-jarige Draghi leidde de regering sinds februari vorig jaar. De politieke crisis in Italië duurt al even. De Vijfsterrenbeweging weigerde vorige week mee te doen aan een vertrouwensstemming, waarop Draghi de handdoek in de ring gooide. Bij een nieuwe vertrouwensstemming woensdagavond weigerden ook de rechtse regeringspartijen Lega en Forza Italië een stem uit te brengen. Er is vooral onenigheid over een miljardenpakket om de stijgende kosten van levensonderhoud draaglijker te maken.||https://www.parool.nl/wereld/italiaanse-premier-draghi-dient-opnieuw-ontslag-in~bafd3ed5/
2022-07-21||Fotograaf Jitske Schols maakt serie schilderijen over de Amsterdamse zomer: ‘Interessant als mensen er hun eigen verhaal in zien’||Ze zijn praktisch af, zegt Jitske Schols (53) terwijl ze in haar atelier in de Zamenhofstraat zes schilderijen laat zien. Maar in haar stem klinkt iets van twijfel. “Het moet altijd even bezinken bij mij. Het is een serie, dus ik wil dat ze op de een of andere manier op elkaar aansluiten. Soms gebeurt er iets als ik met een werk bezig ben, dat gevolgen heeft voor een ander werk. Dan verander ik iets in een andere kleur of wil ik toch nog iets aan de compositie aanpassen.” Ze wijst op een schilderij waarop drie mensen een glaasje drinken, Het feest. “Dat kopje stond eerst op de grond, maar daar vroeg het te veel aandacht. Op deze plek is het mooier, want het gaat om het feest, niet om dat kopje.” Op verzoek van Het Parool maakte Jitske Schols een serie schilderijen over ‘Amsterdam in de zomer’. Ze zei direct ja. En pakte het aan zoals ze doorgaans aan series werkt. “Ik heb al meerdere series over vrouwen gemaakt. Ik kies een bijzondere vrouw, vrijwel altijd iemand die al is overleden en in de vergetelheid is geraakt, over wie ik meer wil weten. Dan ga ik researchen: boeken lezen, de archieven in en mensen interviewen.” “Terwijl ik dat doe, stuit ik op bepaalde dingen die voor andere vrouwen gelden. Of die ik zelf ook heb meegemaakt. En wat ik dan doe, is dat ik dat verhaal – of een aantal opmerkelijke situaties – vertel in een aantal schilderijen. Maar het is nooit letterlijk die ene persoon. De kijker hoeft ook niet per se te weten op wier leven de schilderijen zijn gebaseerd. Omdat ik het juist interessant vind als mensen er hun eigen verhaal in kunnen zien.” Ze toont een zelfgemaakt schetsboekje. ‘Parool Summer Series 2022’ staat erop, ‘6 compilaties van mooiste/dierbaarste zomerherinneringen in Amsterdam’. En omcirkeld: ‘Wat de stad mij gegeven heeft’. “Zomer, Amsterdam, dat waren de steekwoorden voor deze opdracht. Ik heb nu 33 zomers in Amsterdam doorgebracht en ik dacht: ik ga het heel persoonlijk maken.” Schols: “Ik gebruik mijn eigen herinneringen, heb oude fotoboeken en agenda’s doorgespit, en het aangevuld met mijn fantasie. Dat moet ook wel, want ik heb een heel slecht geheugen.” Met een lach: “Ik probeer overigens nooit de werkelijkheid te schilderen, het draait altijd om mijn verbeelding.” De meeste lezers van Het Parool zullen Schols als fotograaf kennen; voor deze krant maakte ze in een zeer herkenbare stijl, veelal in zwart-wit, portretten van onder anderen Ronnie Flex, Cees Dam, Javier Guzman en Martin Koolhoven. In 2016 won ze de Dutch Photographic Portrait Prize, de prijs voor het beste fotoportret van vorig jaar – ze was destijds pas vier jaar bezig als fotograaf. Sindsdien ging het alleen nog maar beter met haar carrière, zowel met het opdrachtwerk als met haar ‘vrije’ portretten (waarvoor haar dochter Ayla meestal poseert) en kunstfotografie. En toen kwam corona en werd het opeens veel rustiger. “Tijdens de eerste lockdown, dacht ik: als mensen niet naar mijn studio kunnen komen, ga ik ze zelf creëren. Ik heb toen kwasten en verf gekocht en ben gaan schilderen.” Daar kwam nog bij dat ze al een tijdje opliep tegen de beperkingen van fotografie. “Als ik iemand portretteer, ga ik niet een hoofd heel klein maken en er een reuzenlijf onder zetten. Maar ik houd wel van aparte vormen. Het komt trouwens niet helemaal uit de lucht vallen: mijn schoonzusje vertelde me laatst dat ze een schilderij van mij heeft. Dat heb ik gemaakt in 2004, in eenzelfde soort stijl; ik heb destijds ook wat schilderijen gemaakt voor de kinderkamer van mijn dochter. Maar dat was ik dus helemaal vergeten.” Schols maakte series over haar overgrootmoeder, over Caresse Crosby, de uitvinder van de moderne bh, en over Frieda Belinfante, een van de eerste vrouwelijke dirigenten. Ze zette de schilderijen op Instagram en andere sociale media, en vrijwel direct was er belangstelling voor. Inmiddels heeft ze al haar fotografie-in-opdracht-werk stopgezet omdat ze zich volledig wil concentreren op schilderen. “Ik kan het niet allebei tegelijk voor de volle honderd procent doen. Ik zeg niet dat ik nooit meer fotografeer, maar voorlopig geef ik de prioriteit aan schilderen. Ik hou van de energie; ik hoef niet meer zo vaak achter mijn computer te zitten en ik vind het ook fijn dat ik geen modellen nodig heb. Ik las net een tweetje van Jerry Saltz, een kunstcriticus van New York Magazine. Die zei het heel mooi: ‘Het bijzondere van schilderen is dat je de driedimensionale wereld en de nuldimensionale wereld in je hoofd samenbrengt op een tweedimensionaal doek’.” In het najaar krijgt Schols haar eerste schilderijenexpositie; 23 september opent in Stadsmuseum Harderwijk de tentoonstelling MADAMADAM met een aantal van haar ‘vrouwenverhalen’. “Het is een mooi moment; ze zijn net genomineerd voor de Museumprijs. Ze kenden mij trouwens al als fotograaf en hebben mijn ontwikkeling meegemaakt. De curator en de museumdirecteur waren net in mijn studio om te overleggen; ik geloof dat het heel bijzonder wordt.”||https://www.parool.nl/kunst-media/fotograaf-jitske-schols-maakt-serie-schilderijen-over-de-amsterdamse-zomer-interessant-als-mensen-er-hun-eigen-verhaal-in-zien~b69f4cb6/
2022-07-21||Sywert van Lienden ontslagen als bestuurder mondkapjesstichting||Het Openbaar Ministerie vroeg om zijn ontslag omdat justitie denkt dat hij klanten vanuit de mondkapjesstichting, waarover hij beweerde er zonder winstoogmerk mee begonnen te zijn, doorgesluisd heeft naar een commerciële bv, die losstond van de stichting. Hiermee verdiende hij miljoenen. Van Lienden mag, net als zijn eveneens ontslagen kompaan Bernd Damme, de komende vijf jaar geen bestuurder of commissaris van een stichting worden, meldt de rechtbank. Volgens de rechtbank hebben de bestuurders, en dan met name Van Lienden, naar buiten toe benadrukt ‘dat zij zich belangeloos met SHA inzetten voor de zorg’. Het onderscheid tussen SHA en de commerciële bv was daarbij niet helder, aldus de rechters. Hierbij wordt ook verwezen naar de naam van de bv, Relief Goods Alliance (RGA). “De naam RGA komt vrijwel neer op de Engelse vertaling van SHA, wat op zichzelf genomen al voor verwarring kan zorgen.” Een van de deals voor de levering van mondkapjes die gesloten werd, was met het ministerie van Volksgezondheid. Van Lienden ontkende tijdens een eerdere zitting dat de oprichting van SHA vanaf het begin al een eigen belang diende. Volgens hem was het juist de overheid die het via commerciële levering wilde regelen. Ook meldde de voormalig bestuurder meermaals in de rechtbank dat hij privé zwaar is getroffen door de controverse die is ontstaan. Die maatschappelijke controverse is echter door toedoen van Van Lienden en Damme zelf ontstaan, zegt de rechtbank nu. “Pas nadat in de media aandacht was besteed aan de betrokkenheid van RGA bij de mondkapjesdeal en aan de dubbelrol die de bestuurders van SHA daarbij hadden gespeeld, hebben ze daarover meer duidelijkheid verschaft. Dat zij dit vanwege geheimhoudingsverplichtingen niet eerder konden doen, is niet gebleken.” Van Lienden en Damme waren in april al geschorst op verzoek van het OM. Een derde zakenpartner, Camille van Gestel, stapte eerder uit eigen beweging op. Nu het duo ontslagen is onderzoekt een nieuw bestuur de aansprakelijkheid van het voormalige bestuur. Naast deze civiele procedure loopt er ook een strafrechtelijk onderzoek.||https://www.parool.nl/nederland/sywert-van-lienden-ontslagen-als-bestuurder-mondkapjesstichting~b7ba9d95/
2022-07-21||Vermoedelijk stond de koning ergens met zijn hoofd tegen een deurpost te bonken||Frank Masmeijer had bij hoge, hoge uitzondering gratie gekregen. Per brief van de koning kreeg de voor cocaïnesmokkel veroordeelde quizmaster het vrolijke bericht dat hij onmiddellijk vrijkwam en niet nog anderhalf jaar moest rotten in een cel in slaapstad Nieuwegein. Waarom hij gratie had gekregen, was voor Masmeijer ook een raadsel. Zelf was de oud-presentator van de Holidayshow en Dinges er rotsvast van overtuigd dat hij te zwaar was gestraft, zei hij in De Telegraaf. “En dat vonden meer mensen, de koning kennelijk ook.” Het is een mooie gedachte dat de koning zelf dit soort salomonsoordelen velt. Alle tv-zenders hadden er een dagtaak aan om dat misverstand weg te nemen. De koning voert uit wat de minister wil, legde royaltydeskundige Jeroen Snel uit bij RTL Boulevard. “Dit is echt niet omdat de koning fan was van de Holidayshow.” Of zoals Evert Santegoeds zei bij Shownieuws: “Het is niet zo dat hij vroeger naar de Holidayshow keek en dacht: wat een aardige gozer, laat ik dat dan maar doen.” Intussen stond zijn staatsieportret wel levensgroot in het Shownieuwsdecor naast een ronduit onsympathieke foto van Frank M. in een strafkampsetting, achter prikkeldraad. Programmamaker Thijs Zeeman, die eerder in de clinch lag met Masmeijer, zei bij RTL Boulevard dat er ‘een verkeerd signaal’ uitging van de gratie voor de gevallen quizmaster. “Hiermee zegt de koning eigenlijk: ik aai je over de bol en geef je anderhalf jaar cadeau.” Daarna begon Boulevardpresentator Eddy Zoëy ook nog over het morele kompas van Willem-Alexander en zijn vakantie naar Griekenland toen een reis naar dat land werd ontraden vanwege corona, en stond de koning vermoedelijk ergens met zijn hoofd tegen een deurpost te bonken. En geen kijker meer die Frank Masmeijer nog een aardige gozer vindt. Reageren? hanlips@parool.nl||https://www.parool.nl/kunst-media/vermoedelijk-stond-de-koning-ergens-met-zijn-hoofd-tegen-een-deurpost-te-bonken~b84bb798d/
2022-07-21||Amsterdams herbebossingsbedrijf veroorzaakt grote bosbrand in Spanje||Terwijl een aannemer in het gebied juist voor bosherstel aan het werk was, veroorzaakte een vonk van een bulldozer het vuur, schrijft het bedrijf in een persbericht. De arbeiders en de eigenaar van het land alarmeerden direct de autoriteiten. Er raakte niemand gewond. Volgens de Spaanse publieke omroep heeft de brand uiteindelijk 14.000 hectare verbrand, waarvan het grootste deel bos. Ook leidde de brand tot de ontruiming van vijf omliggende gemeenten. In totaal moesten meer dan 2000 mensen hun woning verlaten. Donderdag is de brandweer nog steeds bezig met blussen, maar er wordt een ‘positieve ontwikkeling’ waargenomen, aldus de regionale regering. De Spaanse brandweer kreeg donderdag tientallen bosbranden in het land onder controle op een moment waarop de temperaturen weer stijgen. Bosbranden op verschillende plekken in het land verwoestten de afgelopen dagen meer dan 30.000 hectare natuur. Land Life zegt ‘diep getroffen’ te zijn door de gebeurtenissen en belooft volledige medewerking aan de autoriteiten. Het schrijft dat alle herbebossingsprojecten werden uitgevoerd in overeenstemming met lokale voorschriften, en dat er strenge preventieve maatregelen werden getroffen om – gezien de extreme droogte en hitte – zo min mogelijk risico te lopen. Het bedrijf schort voorlopig alle werkzaamheden op in gebieden met een hoog bosbrandrisico.||https://www.parool.nl/wereld/amsterdams-herbebossingsbedrijf-veroorzaakt-grote-bosbrand-in-spanje~b4d116ef/
2022-07-21||De Scandinavische kaneelbroodjes van Selma’s zijn zo’n succes dat er nu een tweede is geopend||De specialiteit bij Selma’s? Scandinavische cinnamon buns. Naast de drie standaard buns, maakt de bakkerij ook seizoensbuns. Het opgerolde rabarberbroodje heeft net plaats gemaakt voor een vanillevariant: zoete vulling, bestreken met boter en gedipt in suiker (€3.75). Onlangs openden de Zweedse Anna Nording (37) en haar Nederlandse man Jorrit Huijsman (40) hun tweede filiaal in Amsterdam. De zaken in hun eerste vestiging in West liepen goed en dus zochten ze een tweede locatie om hun lekkernijen te verkopen. Huijsman: “Binnen een week was 10 procent vaste klant, ongeveer de helft is toerist.” Nording en Huijsman hebben de bakkerij zelf verbouwd. Het leegstaande pand toverden ze om tot een winkel met lichte kleuren en glanzende tegels. Vooral de grote oven achterin, waarin de zoete broodjes worden afgebakken, trekt de aandacht. De zuurdesembroden gaan in het andere filiaal de steenoven in en worden met de bakfiets naar de Herenstraat gebracht. Overgebleven brood wordt gebruikt voor tosti’s. “Brood dat niet dagvers is, leent zich daar beter voor,” aldus Nording. Tussen twee sneetjes gaat bijvoorbeeld spinazie, mozzarella, artisjok en feta (€7,50). Een vegan uitvoering, waarbij de kazen plantaardig zijn, is er ook (7,50€). Het aanbod is wisselend: “Soms hebben we zin om iets anders te maken, dan is het een verrassing voor de klanten. Ik denk dat er schoonheid zit in een variërend menu.” Inmiddels zit de stad vol heerlijke bakkers. Hoe Selma’s Nordic Bakery zich onderscheidt? “Klanten vertellen dat ons roggebrood uniek is, dus daarin springen we er denk ik echt uit.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/de-scandinavische-kaneelbroodjes-van-selma-s-zijn-zo-n-succes-dat-er-nu-een-tweede-is-geopend~b18c808f/
2022-07-21||Agenten blij met taser als wapen, helpt met daadkrachtiger optreden||Dat blijkt uit het onderzoek ‘Geweldig of gevaarlijk?’ van de Politieacademie, dat donderdag verschijnt. “De taser blijft een ingrijpend geweldsmiddel,” waarschuwt onderzoeker Otto Adang. “Het moet terughoudend worden ingezet. “De stroomstoot veroorzaakt veel pijn, mensen raken kortstondig verlamd en dat geeft grote risico’s voor kwetsbare personen.” Het stroomstootwapen wordt dit jaar landelijk ingevoerd, nadat vanaf 2017 uitgebreid is proefgedraaid in Zwolle, Amersfoort en Rotterdam. Inmiddels wordt er overal druk getraind. De gele Taser X2 vuurt pijltjes met stroomdraden af, maar kan ook direct een stroomstoot geven. Adang onderzocht de voor- en nadelen. Bij juist gebruik, zo benadrukt de politiewetenschapper, is het stroomstootwapen een waardevolle aanvulling op de andere wapens die agenten al hebben, zoals de wapenstok, pepperspray, diensthond en vuurwapen. De taser veroorzaakt veel pijn, maar leidt bij gezonde mensen niet tot ernstig letsel. Wel bepleit Adang voor uiterste terughoudendheid om het tegen kwetsbare personen te gebruiken. Zij lopen mogelijk extra risico op overlijden of psychische problemen. Tussen februari 2020 en januari 2022 is het wapen 332 keer gebruikt door 115 agenten in 319 gevaarlijke situaties, zo blijkt uit de nieuwste cijfers. Daarbij werd er 156 keer daadwerkelijk afgevuurd, in 38 gevallen twee keer. Driekwart van de personen die echt onder stroom werden gezet, bleek onder invloed van alcohol, drugs. Een kwart verkeerde in een psychisch labiele toestand. Dreigen is echter meestal voldoende, zo ervaren agenten. In ruim 60 procent van alle gevaarlijke situaties gaven mensen zich direct gewonnen. Cijfers over dit jaar, nu het stroomstootwapen officieel tot de gereedschapskist van de agent behoort, zijn nog niet bekend. Begin juli overleed voor het eerst in Nederland een persoon in een situatie waarbij ook een taser werd gebruikt. Het incident in Franeker wordt door de Rijksrecherche onderzocht. Mensenrechtenorganisaties zijn zeer kritisch op de invoering. Zij vinden het wapen te gevaarlijk en achten de kans op marteling veel te groot.||https://www.parool.nl/nederland/agenten-blij-met-taser-als-wapen-helpt-met-daadkrachtiger-optreden~b8c5b25a/
2022-07-21||Werkloosheid stijgt opnieuw in juni, maar blijft op laag niveau||Volgens het Centraal Bureau voor de Statistiek (CBS) stond 3,4 procent van de beroepsbevolking in juni aan de kant. Een maand eerder ging het om 3,3 procent. In april was met 3,2 procent nog sprake van het laagste percentage sinds het begin van de maandelijkse metingen in 2003. In juni hadden 3,7 miljoen mensen van 15 tot 75 jaar geen betaald werk. Naast werklozen ging het om 3,3 miljoen mensen die niet recent hebben gezocht en/of niet direct beschikbaar zijn voor werk. Zij worden niet tot de beroepsbevolking gerekend. Het gaat voornamelijk om mensen die met pensioen zijn, of niet kunnen werken vanwege ziekte of arbeidsongeschiktheid. In de laatste drie maanden is deze niet-beroepsbevolking met gemiddeld 7000 per maand afgenomen naar het laagste aantal sinds juni 2009. Ondanks de lichte stijging van de werkloosheid in de afgelopen drie maanden waren er in juni van dit jaar bijna 300.000 meer mensen aan het werk dan in juni 2021. Er zijn daarmee ook meer nieuwkomers op de werkvloer. Vergeleken met andere EU-landen was het aantal starters in Nederland volgens het CBS relatief hoog. De werkloosheid onder jongeren is toegenomen. In april bedroeg de werkloosheid onder jongeren nog 6,9 procent, in juni steeg dat naar 7,5 procent. Onder 25- tot 45-jarigen steeg de werkloosheid van 2,5 naar 2,8 procent. Bij 45- tot 75-jarigen nam de werkloosheid naar verhouding het minst toe, van 2,3 naar 2,4 procent. Het aantal WW-uitkeringen daalde in juni met 4000 tot 160.700 ten opzichte van mei. Dat betekende een afname met 2,5 procent. In vergelijking met een jaar geleden is het aantal WW-uitkeringen met bijna 33 procent gedaald. Het aantal WW-uitkeringen nam het sterkst af in de horeca, bouw, landbouw en cultuursector. Daarbij speelde het seizoen een belangrijke rol. Ook in de regio Groot Amsterdam daalde het aantal WW-uitkeringen met 300 tot 14.674, meldt het UWV. Deze maanddaling van 2 procent is vergelijkbaar met de landelijke daling van 2,5 procent. De Amsterdamse arbeidsmarkt blijft krap, en vooral in de beveiligingsbranche is een groot tekort aan medewerkers voelbaar. De gevolgen hiervan werden al zichtbaar op Schiphol en tijdens grote evenementen, zoals de Ajax-huldiging die niet bij de Johan Cruijff Arena kon plaatsvinden.||https://www.parool.nl/nederland/werkloosheid-stijgt-opnieuw-in-juni-maar-blijft-op-laag-niveau~b7a598f3/
2022-07-21||Rusland draait gaskraan weer open, Europa haalt voorlopig opgelucht adem||Er stroomt weer gas door de pijplijn onder de Oostzee naar Duitsland. Vorige week maandag ging de leiding dicht vanwege gepland onderhoud. Vóór de sluiting had het Russische staatsgasbedrijf Gazprom de gastoevoer al met 60 procent teruggeschroefd. Volgens Gazprom kwam dat doordat een gasturbine, die zorgt voor de stroming van het gas, voor onderhoud in Canada was en door sancties tegen Rusland niet meer terug mocht. ‘Overmacht’ dus, volgens de lezing van Rusland, dat daarmee vermoedelijk wil voorkomen dat het schadevergoedingen moet betalen. Europese landen vrezen dat Rusland de gaspijplijn als drukmiddel gebruikt tegen de sancties die de Europese Unie oplegt vanwege de oorlog in Oekraïne. Duitsland, dat in Europa het meest afhankelijk is van Russisch gas, betichtte Rusland al van politieke spelletjes, maar lobbyde wel bij Canada om de gasturbine vrij te geven. Dat viel niet goed bij Oekraïne en hoeft ook geen garantie te zijn dat de gastoevoer op peil blijft. De Europese Commissie hield ernstig rekening met het stopzetten van de Russische gasleveringen. Als Rusland de gaskraan naar Duitsland - en daarmee naar andere Europese landen - dichtdraait, kost dat de EU gemiddeld tussen de 0,9 en 1,5 procent economische groei, schat de Europese Commissie. Het Internationaal Monetair Fonds (IMF) rekende deze week voor dat landen als Hongarije, Tsjechië, Slowakije en Italië veel zwaarder zouden worden getroffen dan gemiddeld. Als de EU-landen samenwerken en gasvoorraden delen, kunnen de gevolgen beperkt worden, aldus het IMF. Door de volledige sluiting vorige week was er veel onzekerheid over hervatting van de gasleveringen. De Russische president Vladimir Poetin gaf deze week aan dat er weer gas gaat stromen, mits er aan voorwaarden wordt voldaan. Vanochtend maakte Nord Stream AG, uitbater van de pijplijn, bekend dat er weer gas verstuurd wordt richting Duitsland. Het zal enige tijd duren voordat de gastoevoer weer op niveau is. Daardoor blijft het nog even onduidelijk hoeveel gas Rusland precies levert. In het eerste uur kwam er genoeg gas voor 30 procent van de normale hoeveelheid gas vanuit Rusland, maar de gastoevoer wordt geleidelijk opgevoerd. Uit de opdrachten voor de gastoevoer valt op te maken dat Rusland 40 procent van de normale hoeveelheid gas wil sturen, net zoveel als voor het onderhoud. Nu de gasstroom hersteld wordt, kan dat de Europese landen helpen hun gasvoorraden aan te vullen. De Europese Unie wil dat de lidstaten hun voorraden tot zeker 80 procent hebben aangevuld voor het winterseizoen begint. De gasprijzen zijn licht gedaald nu Rusland weer gas naar Europa stuurt via de Nord Stream-gaspijplijn. Direct bij de opening van de toonaangevende gasbeurs van Amsterdam ging de prijs tot 6,5 procent omlaag, maar daarna herstelde die zich weer iets. Rond 08.15 uur was gas een kleine 4 procent per megawattuur goedkoper.||https://www.parool.nl/wereld/rusland-draait-gaskraan-weer-open-europa-haalt-voorlopig-opgelucht-adem~b9010bac/
2022-07-21||Vrouwen in Griekse mythen zijn overgeleverd  aan de hitsigheid en eerzucht van mannen||Veel mensen ontlenen hun kennis van de Griekse mythen – als die al aanwezig is – aan moderne(re) hervertellingen, maar daarin gaat vaak veel verloren. Welke versie van het verhaal we vertellen en wie we centraal stellen, is een weerspiegeling van de tijdsgeest. Voor De kruik van Pandora onderzocht Haynes verschillende perspectieven door de tijd heen op tien vrouwelijke personages uit de Griekse mythologie. Ze begint bij Pandora, de eerste menselijke vrouw uit de Griekse mythologie. Het verhaal van Pandora vertoont overeenkomsten met de nog veel bekendere scheppingsmythe uit de Bijbel: het verhaal van Adam en Eva. Eva riep de erfzonde over ons af door een vrucht van de boom van de kennis van goed en kwaad te eten. Pandora opende een doos (oorspronkelijk een kruik), waarmee ze het kwaad over de wereld uitstortte. Waarom doet ze dit? Weet Pandora wel wat er in die doos zit? Dat vertelt het verhaal ons niet. Haynes wijst erop dat de kwade wil die we haar toedichten louter aan ons eigen brein is ontsproten. In de verschillende vertalingen van Hesiodos’ Theogonia, hebben de interpretaties van vertalers ook een sturende rol gespeeld. Hesiodos omschrijft Pandora als kalon kakon, oftewel ‘een beeldschoon kwaad’. Maar volgens Haynes hoeft kakon geen morele dimensie te bevatten: iets dat slecht uitpakt, maar niet per se slecht is bedoeld. En daarmee werpt ze een nieuw licht op Pandora. Veel vrouwen in de Griekse mythologie worden als koelbloedige, wraakzuchtige wezens neergezet, terwijl veel mannen ongecompliceerde helden mogen zijn. Meermaals roemt Haynes Euripides die in Trojaanse vrouwen (415 v.Chr.) ‘schrandere vrouwen’ neerzette die hij veel tekst gaf – een uitzondering. De Griekse mythen zijn ontsproten aan een patriarchale samenleving. ‘Maar in de versies die we tegenwoordig te lezen krijgen stuiten we maar al vaak op vrouwenhaat uit recentere tijden,’ schrijft Haynes. Wat in de oudheid nog niet als schrikbarend werd gezien en in moderne hervertellingen vaak is verdoezeld, is hoeveel (seksueel) geweld, pijn en verdriet deze vrouwen werd aangedaan, alvorens zij tot hun slechte daden overgingen. Vrouwen (én mannen) zijn in Griekse mythen niet alleen overgeleverd aan de toorn en willekeur van de goden, maar toch bovenal aan de hitsigheid en eerzucht van mannen. Bijvoorbeeld: ‘serieverkrachter’ Theseus ontvoerde de jonge Helena (van Troje) en verkrachtte haar (tja, ze was zó mooi). Op haar tiende heeft ze al een kind van hem gebaard. Hades, de God van de onderwereld, ontvoert Persephone om haar in een gedwongen huwelijk langdurig seksueel te misbruiken. Haynes wijst erop dat woorden als ‘ontvoeren’, ‘meevoeren’ en ‘overmeesteren’ een eufemisme zijn voor ‘verkrachting’ – vaak in een poging de verhalen geschikt te maken voor kinderen. Dat gaat ten koste van het begrip voor deze vrouwen. Haynes legt in haar scherpe en grappige analyses de motieven van de vrouwen voor hun gedrag bloot. Ze laat de omissies in de mythen en hervertellingen zien en laat ook zien hoe snel de lezer zelf geneigd is om vrouwelijke personages volgens (oude) patriarchale denkpatronen te veroordelen. Die zet ze bij deze recht. De kruik van Pandora is onmisbaar voor zowel ingewijden in de Griekse mythologie als lezers die kennis willen maken met de Griekse mythen.||https://www.parool.nl/kunst-media/vrouwen-in-griekse-mythen-zijn-overgeleverd-aan-de-hitsigheid-en-eerzucht-van-mannen~b71c46c4/
2022-07-21||Vondelpark Openluchttheater||De vrolijke huisstijl van het Vondelpark Openluchttheater is in 2016 bedacht door de Amsterdamse grafisch vormgever Joost de Haas (nomen est omen). Het leek hem mooi om een reiger de ster van de show te maken, met de zon en de maan als volgspot. Dit jaar staan er vijf dieren in die volgspot: behalve een eekhoorn ook een egel, een kikker, een duif en een konijn. openluchttheater.nl/agenda||https://www.parool.nl/ps/vondelpark-openluchttheater~b0e955f3/
2022-07-21||Vakbond roept internationale studenten op niet meer naar Amsterdam te komen||Recentelijk werd bekend dat 4720 internationale studenten zich hebben aangemeld voor een kamer via de Universiteit van Amsterdam. Dit is veel meer dan de beschikbare 2416 kamers. 2304 eerstejaars internationale studenten moeten nu nog een kamer vinden. Terwijl er vorig jaar al een tekort van 6600 studentenwoningen was. De mailbox van Asva stroomt vol met vragen van wanhopige studenten, zegt Asva-bestuurslid Job Vermaas. Vorig jaar konden studenten nog gebruikmaken van hostels, maar doordat de toerismesector weer op volle toeren draait, is daar amper plek voor studenten. Ook de landelijke studentenvakbond maakt zich grote zorgen om het kamertekort. Nog meer eerstejaarsstudenten dan vorig jaar dreigen in september zonder slaapplek aan hun studie te beginnen. De Landelijke studentenvakbond (LSVb) schat het aantal op honderden. Volgens voorzitter Joram van Velzen is het vorig jaar al ‘helemaal verkeerd gegaan’ rond de huisvesting van studenten en lijkt het dit jaar ‘nog veel erger te gaan worden’. Er zijn al langere tijd grote zorgen om de aanhoudende stroom van internationale studenten. De UvA kan de sterke groei van het aantal internationale studenten niet meer aan. Zowel de kwaliteit van het onderwijs als de medewerkers staan onder druk én studenten komen naar een stad waar een gigantisch huizentekort is. UvA-bestuursvoorzitter Geert ten Dam wil dat het wettelijk mogelijk wordt om de instroom van internationale studenten te sturen. Nu mogen universiteiten internationale studenten niet weigeren en dat zal voorlopig zo blijven. Minister van Onderwijs Robbert Dijkgraaf wil eerst een ‘heldere visie uitwerken’ voor hij het wetsvoorstel om de instroom te reguleren, dat alleen nog alleen nog goedkeuring van de Eerste Kamer nodig had, doorzet. Ondertussen blijven er dus duizenden internationale studenten naar de stad trekken. Het grote en groeiende tekort aan studentenkamers zorgt niet alleen dat studenten geen kamer kunnen vinden, maar ook dat internationale studenten slachtoffer worden van misbruik en oplichting. Verhuurders maken misbruik van hun kwetsbare positie. Vorig jaar werd de De Housing Hotline van de Landelijke Studentenvakbond (LSVb), waar studenten terechtkunnen met klachten en vragen over hun woonsituatie, veelvuldig gebruikt. Bijna 700 studenten deden het afgelopen jaar een melding bij de de LSVb. Zij kregen onder meer te maken met discriminatie, oplichting of hun woonruimte werd verwaarloosd. Hoewel Asva internationale studenten oproept niet meer naar Amsterdam te komen, benadrukt de vakbond dat zij niet schuldig zijn, ‘maar slachtoffer’. Volgens de vakbond moet de universiteit in actie komen: “Bied alleen zoveel Engelstalig onderwijs aan als Amsterdam studenten kan huisvesten. Start met het uitfaseren van Engelstalige tracks van opleidingen.” Luister ook naar onze podcast met UvA-bestuursvoorzitter Geert ten Dam over de zorgen om internationale studenten.||https://www.parool.nl/nederland/vakbond-roept-internationale-studenten-op-niet-meer-naar-amsterdam-te-komen~b5f978c82/
2022-07-21||Nederland steunt eisen energiebesparing Brussel: 15 procent minder gas ||De strenge voorstellen van de Europese Commissie om de komende maanden fors te besparen op energieverbruik, krijgen de steun van het kabinet. Minister Rob Jetten (Klimaat en energie) ‘kan zich goed vinden’ in de aanbeveling vanuit Brussel aan alle EU-landen om 15 procent minder gas te verbruiken. Verrassend is die steun niet. Nederland heeft dat doel namelijk zelf al ruimschoots gehaald, zo bevestigde ook de Europese Commissie in de persconferentie van woensdag. Naar eigen zeggen heeft Nederland het gasverbruik al met een kwart weten te verminderen ten opzichte van vorig jaar. Eurocommissaris Kadri Simson (Energie) noemde een percentage van 20, nog steeds dik boven het streefcijfer. Finland heeft zelfs nog grotere slagen gemaakt. Andere landen zijn nog niet zo ver. “Op EU-niveau liggen de besparingen tot nu toe op 5 procent,” aldus Simson. “Dat is duidelijk niet genoeg.” Energiebeleid is een nationale competentie die de lidstaten tot nu toe buiten de greep van de Europese Commissie hebben weten te houden. Toch doet die commissie nu – met de volgende week nog benodigde goedkeuring van diezelfde lidstaten – een poging om de landen bij de les te krijgen. In eerste instantie is het besparingsdoel van 15 procent (ten opzichte van het gemiddelde verbruik in de maanden augustus tot en met maart over de afgelopen vijf jaar) vrijwillig. Maar als er leveringsproblemen dreigen, of als de vraag naar gas veel te hoog blijft, kan Brussel die 15 procent tot een juridisch afdwingbare verplichting maken, voor elk land afzonderlijk. Volgens Jetten ‘heeft Nederland de afgelopen tijd in Europa gepleit voor een verplicht besparingsdoel’. Alle lidstaten zullen vóór eind september een plan moeten indienen in Brussel voor hoe ze de 15-procentsbesparing denken te behalen. Rusland heeft de gasaanvoer naar twaalf EU-landen (waaronder Nederland) al afgeknepen of helemaal beëindigd. Daarom gaat de Europese Commissie nu uit van een scenario waarin de EU het al heel snel, misschien al binnen enkele weken, helemaal zonder Russisch gas moet stellen. Dat kan bij een strenge winter rampzalig zijn. “Rusland chanteert ons,” zei commissievoorzitter Ursula von der Leyen bij de presentatie van het voorstel. “Rusland gebruikt energie als wapen. Daarom moet Europa voorbereid zijn op alle omstandigheden, of het nu om een gedeeltelijke of gehele afsluiting van Russisch gas gaat.” Hoe de lidstaten het 15-procentsdoel bereiken, moeten ze helemaal zelf weten. Huishoudens, ziekenhuizen, scholen en andere essentiële voorzieningen moeten verzekerd blijven van gas. Dus zullen eventuele rantsoenen vooral voor de niet-essentiële industrie gelden. Verder moedigt de Commissie de lidstaten aan tot publiciteitscampagnes voor burgers, want alle beetjes helpen. De voorstellen ‘onderstrepen de potentiële besparingen bij een verminderde vraag naar verwarming en koeling, vooral in grote gebouwen, en het vermijden van buitenterrasverwarming’.||https://www.parool.nl/wereld/nederland-steunt-eisen-energiebesparing-brussel-15-procent-minder-gas~b57f0e61/
2022-07-21||Tentoonstelling ‘Machtige Maas: Muze. Moordenaar.’ toont de rivier als sluipmoordenaar én inspiratiebron||Het is een gek gezicht. Een vlag met de tekst ‘Limburgs Museum’ aan het pand op nummer 368 aan de Herengracht. De Vrije Academie biedt met haar nieuwe locatie Huis Vasari een vrije expositieruimte voor musea en kunstenaars; het museum uit Venlo is een van de debutanten. Theatermaker Servé Hermans werd gevraagd om een tentoonstelling te maken over een van de belangrijkste rivieren van Nederland: de Maas. In een expositieruimte van 700 vierkante meter in het Limburgs Museum kreeg de rivier een gezicht in verschillende thema’s. Twee van deze thema’s, ‘Muze’ en ‘Moordenaar’, vonden hun intrede in Huis Vasari, op slechts een tiende van de oorspronkelijke tentoonstellingsruimte. Loop vanuit de Vrije Academie het trapje af en kijk de gracht op: daar wil Hermans de bezoeker zich bewust maken van zijn verhouding met het water. “Amsterdam is een stad die leeft met het water, een groot deel van het succes van Amsterdam is aan water te danken.” Hermans wil met de expositie bereiken dat de mens nog eens opnieuw de relatie met het water ziet. “Het lijkt mij al heel aardig als dit op een of andere manier lukt. Met de Maas aan de gracht.” Hermans bekeek het werk vanuit zijn eigen theatrale referentiekader en wilde van kunst personages maken: “Ik wilde de Maas een gezicht geven en koos verhalen die hierbij hoorden.” Neem de bontgekleurde vulkaan van plastic afval, waar een handschoen in te herkennen is. Het werk Moordenaar van Tim Scheffer is gebaseerd op de stalagmieten en stalactieten uit druipsteengrotten, rechtopstaande en hangende pegels die ontstaan door de stolling van neerslag uit de Ardennen. “Je voelt dat het water grote invloed heeft gehad op dit fenomeen, maar dit water is niet meer te zien.” Je ziet enkel plastic, al hoor je het geluid van een bruisende Maas nog wel op de achtergrond. “Alleen op deze manier is het water nog een beetje invoelbaar.” Met het werk wil Scheffer bewustwording creëren voor de vervuiling van de rivier en hoe de mens hier verantwoordelijk voor is. “Het maakt de rivier tot een sluipmoordenaar die zichzelf vergiftigt.” In een andere ruimte trekken drie zwarte televisieschermen de aandacht. De beelden tonen een oudere man en een jong meisje zwemmend in het water, beiden gehuld in een witte blouse. Filmmaker Rob Hodselmans groeide op aan de waterkant in Belfeld, een klein dorpje aan de Duitse grens. Later verhuisde hij naar Venlo. In de film Muze zwemmen zijn dochter en vader langs de negen kilometer lange route die de twee plaatsen, en tegelijkertijd drie generaties, verbindt. Het zijn esthetische shots van een idyllisch stukje Maas, de muze. Drijvend plastic blijft hier juist uit beeld. “Aan de ene kant krijg je poëzie en aan de andere kant een soort futuristisch, dystopisch toekomstvisioen dat het exces zou kunnen zijn als we zo blijven omgaan met onze directe omgeving.” In Huis Vasari wilde Hermans tot een symbiose tussen werk en ruimte komen. Zo plaatste hij een gedicht naast de eerste deur van de tentoonstelling: “Dat tunet je even in op dat ‘Muze’-onderdeel. Dat je een plekje aan de rivier vindt om je hoofd te sorteren.” Bij de kunst van Scheffer koos hij ervoor om met feiten te werken. Op een muur staat dat de Maas de meest vervuilde rivier van de Benelux is door alle microplastics die er niet meer uit te krijgen zijn. En die zo ook in ons bloed terechtkomen. “Wat doen we nou eigenlijk met die belangrijke levensbron?” Hermans komt uit Maastricht en was twaalf toen de Maas in 1993 buiten zijn oevers trad en acht procent van de provincie onder water zette. Dat is iets wat hij nooit is vergeten. “Het was zo’n moment dat je je voor het eerst realiseert dat niet alleen de mens dicteert, maar soms ook de omgeving of de natuur. Hoe men hier in Limburg totaal geen antwoord op had.” Naast de tentoonstelling is Hermans bezig met een theatervoorstelling over de rivier. De bedoeling is dat verschillende verhaallijnen op de muziek van Rowwen Hèze in een theater dat onder water loopt het verhaal uit 1993 vertellen. Machtige Maas: Muze. Moordenaar, Limburgs Museum op Locatie: t/m 4 september, Huis Vasari, Vrije Academie, Herengracht 368||https://www.parool.nl/kunst-media/tentoonstelling-machtige-maas-muze-moordenaar-toont-de-rivier-als-sluipmoordenaar-en-inspiratiebron~bf24c9f8/
2022-07-21||Hulp mantelzorgers ingeroepen in verpleeghuis: ‘Het is een trend aan het worden’||‘Lekker naar buiten in de schaduw of naar een koele plek in huis?’ zo luidt een passage in de brief die de Amsterdamse zorginstelling Amsta op 30 juni aan honderden mantelzorgers van de verpleeghuisbewoners verstuurde. ‘Dat zijn de dingen die het verschil maken voor uw naaste en de andere bewoners. En juist deze dingen schieten er als eerste bij in als de bezetting krap is. Daarom vragen we hierbij nadrukkelijk uw hulp.’ De zorginstelling draait er niet omheen. De noodzakelijke zorg gaat natuurlijk door, zo staat er, maar wie voor zijn oude vader of moeder net een onsje meer wil, dient zelf de handen uit de mouwen te steken. Even mee koffie drinken, een spelletje doen of helpen met koken. Ook het douchebeleid is komende tijd gewijzigd. Door personeelsgebrek worden bewoners in de vakantieperiode vaker met een washandje gewassen in plaats van gedoucht. Dat is even goed, voor de bewoner vaak comfortabeler en minder werk voor de zorgverlener, aldus Amsta. Mantelzorgers die willen dat hun naaste vaker doucht, moeten erbij meehelpen. Het is voor het eerst dat Amsta zo’n nadrukkelijk beroep doet op mantelzorgers, mede door het hoge ziekteverzuim vanwege de coronapandemie. Toch is de instelling daarin niet uniek. Ook het Amsterdamse Amstelring doet het. “Ook buiten Amsterdam zien we dit soort expliciete oproepen steeds vaker voorbij komen,” zegt Fleur Kusters van MantelzorgNL, een belangenvereniging voor mantelzorgers. “Vooral rond de zomerperiode, wanneer het vaste personeel op vakantie gaat. Het is een trend aan het worden.” Sommige mantelzorgers springen begripvol bij, maar de oproep valt niet altijd in goede aarde. “Veel mantelzorgers verzetten al bergen werk, ook zonder deze oproep,” zegt Anja Marbus, van wie de moeder in een verpleeghuis van Amsta woont. “Dat geldt ook voor mijzelf. Ik moet eveneens op vakantie kunnen.” Om de samenwerking tussen zorgpersoneel en mantelzorgers soepel te laten verlopen, is het vooral van belang dat mantelzorgers niet de indruk krijgen dat de vaste medewerkers het werk over de schutting gooien, zegt Kusters (MantelzorgNL). “Ze zouden als collega’s moeten samenwerken.” Daar is Renate Evers van ouderenbond Anbo vanzelfsprekend voorstander van, maar ze schetst ook een beperking. “Sommige ouders die zwaar op hun kinderen moeten leunen, krijgen het gevoel dat ze hun tot last zijn. Dan willen ze er soms liever niet meer zijn.” Maar de urgente oproep aan mantelzorgers toont vooral dat het huidige stelsel niet meer houdbaar is. Door de toenemende vergrijzing wordt de verschraling in de ouderenzorg alleen meer erger, zo beseft ook minister Conny Helder (zie kader). Nu is 1 op de 21 Nederlanders 80 jaar of ouder, in 2040 is dat 1 op de 12. Zelfs bij een optimale samenwerking tussen zorgpersoneel en mantelzorgers is het onder de huidige condities onmogelijk om dan aan de zorgbehoefte te voldoen. Ook al omdat lang niet elke oudere een mantelzorger heeft. De zorgketen draait zichzelf eigenlijk vast. Door betere medische behandelingen worden meer Nederlanders steeds ouder met lichamelijke en geestelijke gebreken, waardoor ze meer beroep moeten doen op de ouderenzorg. Tegelijkertijd krimpt het aantal zorgverleners. “En wij kunnen niet ‘afschalen’ zoals de NS doet door minder treinen in te zetten,” zegt Jacqueline Donga van Amstelring. De maatschappelijke teneur van individualisering lijkt ook niet bij te dragen tot een oplossing, aldus Donga (Amstelring). Verantwoordelijkheidsgevoel voor ouderen en kwetsbaren neemt af. “Omzien naar elkaar is niet alleen wenselijk, maar ook noodzakelijk,” aldus Donga. “Maar dat lost het tekort aan artsen en verpleegkundigen natuurlijk niet op.” Kan de zorgbehoefte niet omlaag door in te zetten op ziektepreventie? Voorkomen is immers beter dan genezen, toch? Hoogleraar ic-geneeskunde Armand Girbes (Amsterdam UMC) schetst op discussieforum Discura dat ziektepreventie weliswaar leidt tot meer gezonde levensjaren, maar niet tot minder zorg. Door een ban op tabak, meer beweging en gezonder voedsel worden meer mensen in goede gezondheid oud, maar uiteindelijk worden ze in de laatste levensfase ‘gewoon’ ziek of dement. En dan doen ze toch een beroep op de ouderenzorg. Met gezonder leven verschuift de zorgvraag simpelweg naar hogere leeftijdsgroepen, zo stelt Girbes. “Kortom, preventie maakt de zorg niet goedkoper.” En dan provocerend: “Tenzij we het koppelen aan verplicht overlijden op bijvoorbeeld je 85ste verjaardag.”||https://www.parool.nl/nederland/hulp-mantelzorgers-ingeroepen-in-verpleeghuis-het-is-een-trend-aan-het-worden~bd4b5568/
2022-07-21||De fijnste stadsstrandjes van Amsterdam: ‘Het geeft me een ultiem gevoel van vrijheid’||“Ik ben opgegroeid aan zee, dus water en strand zijn voor mij niet alleen ontspannend maar ook jeugdsentiment. Op dit strandje kom ik vaker sinds ik met mijn gezin vanuit het centrum naar Noord ben verhuisd. Mijn dochter Penelope van 2 speelt hier ook graag, maar vandaag ben ik alleen met mijn zoontje Nicolas. Ik wandel veel met hem in de draagzak. Op een warme dag als deze geef ik hem hier de borst en drink ik zelf een koffietje van De VerbroederIJ terwijl ik verderop de pontjes zie aankomen en vertrekken. Dit is een heerlijk strandje waar je uitkijkt over het IJ en op het zand tussen de wilde bloemen kan zitten. Het geeft me een ultiem gevoel van vrijheid in de stad.”||https://www.parool.nl/ps/de-fijnste-stadsstrandjes-van-amsterdam-het-geeft-me-een-ultiem-gevoel-van-vrijheid~b2092290/
2022-07-21||Wat vinden bioscoopgangers van Fire of Love: ‘Je voelt de kracht van de vulkaan’||“Fascinerende film met een mooi liefdesverhaal. Poëtisch vond ik hem heel goed: de link tussen het vergankelijke van zo’n vulkaanuitbarsting en de liefde die de twee personages voelen voor de vulkanen. En ik vind het tof dat de regisseur oude beelden heeft geherinterpreteerd en er een documentaire van heeft gemaakt.” “Een hele interessante film. De beelden van de vulkanen vond ik geweldig. Sommige delen van de film hadden wat mij betreft wat korter gekund: soms werd het te pedagogisch. Ook was het liefdesverhaal af en toe een beetje corny. Ik had de film anders gemaakt.” “Geweldige documentaire die goed laat zien hoe het is om een passie met iemand te delen. Het gebruik van archiefbeelden maakte het authentiek. Echt een film die je in de bioscoop moet zien: daar voel je bijna de kracht van de vulkaan en de hitte van de lava op je afkomen.”||https://www.parool.nl/ps/wat-vinden-bioscoopgangers-van-fire-of-love-je-voelt-de-kracht-van-de-vulkaan~b0ff5d9d/
2022-07-21||Joris Bijdendijk helpt in de keuken: hoe maak je heri heri?||Morgen alweer de derde aflevering van De kok en de directeur, de serie die ik met Taco Dibbits, directeur Rijksmuseum, maakte. Voor de aflevering van morgen reisden we naar Suriname. Het is bijna niet voor te stellen, maar toen we dit opnamen was corona nog helemaal niet in ons leven. Dit is de eerste aflevering die we hebben opgenomen, in januari 2020. Daarna hebben we bijna twee jaar niet gefilmd. Ik ben dan ook heel blij dat we na 2,5 jaar wachten eindelijk deze aflevering kunnen zien. Op die reis leerde ik onder andere heri heri maken. Dat gerecht werd op 1 juli, tijdens Keti Koti, nog massaal uitgedeeld door de Amsterdamse gezusters Kip. Van Ira Kip heb ik er nog meer over geleerd. Toen Ira en Ayra Kip besloten op Keti Koti eten uit te delen in de hele stad om het slavernijverleden te herdenken, viel de keuze direct op heri heri. Het bestaat uit alle scraps die op de plantage te vinden waren: aardvruchten die werden verbouwd en dan afgemaakt met een klein beetje gezouten vis, dat misschien overschoot uit de keuken van de plantagehouder. Je vindt dergelijke gerechten in het hele Caraïbisch gebied. Wat de heri heri typisch Surinaams maakt, is de combinatie van groene banaan, gele banaan, cassave en zoete aardappel. Die worden allemaal in stukken gekookt. De eigen touch zit hem in de vis: de hoeveelheid olie, tomaat, uien, selderij, beetje zout en suiker. Het is in feite een heel simpel gerecht, maar met ontzettend veel waarde. Ik heb laatst geprobeerd om zelf vis te zouten en te drogen en fermenten. Ik had er een stuk staart van een snoekbaars voor genomen en dacht: dat kan niet ingewikkeld zijn. Ik liet het een nachtje met grof zout besprenkeld in de koelkast liggen. Daarna heb ik het zonder af te spoelen aan mijn afzuigkap gehangen. En het werkte! Maar de bakkeljauw die ik op de markt haal, blijft wel lekkerder. Ik laat het voortaan aan de professionals. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-maak-je-heri-heri~b862646e/
2022-07-21||Emma (14) is niet alleen transgender in de serie ‘Jos’: ‘Dit is wie ik ben, ik kan niet wachten op de operatie’||De draaidagen zitten er alweer lang en breed op, dus nu de serie op NPO 3 te zien is, kan Emma op de bank rustig naar zichzelf kijken. “Heel gek om jezelf zo terug te zien,” vertelt ze thuis in de woonkamer in Hoogland. Die zoenscène uit aflevering 6 opeens groot op tv is toch een tikkeltje ongemakkelijk. “Het was mijn eerste zoenscène ooit. Ik heb nog geen acteerervaring. Maar ik werd goed begeleid. Sowieso is er bij zulke scènes altijd een intimiteitscoach aanwezig, om ervoor te zorgen dat alles oké gaat.” “Niels van Rijswijk, met wie ik die scène moest doen, is gay, dus dat maakte het voor ons allebei misschien wat gemakkelijker. Wat minder beladen, of zo. Aan hem hadden ze gevraagd: vind je het oké als je met een transgender moet zoenen? Wat een irritante en ongepaste vraag! Moet dat erg zijn dan? We zijn, dacht ik, al ver met de acceptatie van transgenders in Nederland. Dan lijkt me deze vraag vrij onnodig.” Ze neemt snel gas terug. “Niet dat het me raakt of kwetst, hoor. En Niels was er helemaal oké mee, voor hem is het totaal geen issue dat ik transgender ben.” In de serie Jos speelt acteur en komiek Diederik Ebbinge anti-held Jos, een gescheiden vader met twee puberdochters die het graag goed wil doen. Emma speelt Maxime – geboren als Max. Zondag is de achtste aflevering van de tiendelige serie. “Niet iedereen is gezegend met zo’n fijn gezin en fijne omgeving als ik, een omgeving waarin ik geaccepteerd word zoals ik ben. Iemand die geboren is in het verkeerde lichaam. Het is zo belangrijk om je te kunnen uiten en te praten over je transgendergevoel. Daarom heb ik ook meegewerkt aan een filmpje van @genderpraatjes. Dat is een soort kindertelefoon voor kinderen en jongeren die transgender zijn.” Nu ze 14 is kan Emma verder op weg naar een volledig leven als jonge vrouw. Toch nog sneller dan ze stiekem hoopte, is ze vorig jaar geaccepteerd bij de genderpoli van het VU Medisch Centrum. En dat betekent dat ze is ze begonnen met hormoonremmers. Om te voorkomen dat haar lichaam in de jongenspuberteit komt. Een geslachtsoperatie kan op zijn vroegst vanaf achttien jaar. Emma kan haast niet wachten om de corrigerende kleding voor altijd in de kast te kunnen laten hangen en zonder nadenken in een skinny jeans te kunnen schieten. Ze hoopt met acteren verder te komen. “Laatst was ik net te laat met reageren voor een auditie. Maar ik houd mijn mailbox sowieso in de gaten. Acteren past beter bij mij dan het verkopen van zonnepanelen, zoals mijn vader doet.” Jos, zondag 21.00 uur op NPO 3.||https://www.parool.nl/kunst-media/emma-14-is-niet-alleen-transgender-in-de-serie-jos-dit-is-wie-ik-ben-ik-kan-niet-wachten-op-de-operatie~bb3c5d40/
2022-07-21||Die geraamtes van gebombardeerde flats en afgerukte ledematen ken ik nu wel||Op Telegram circuleren nog steeds afbeeldingen van verschrikkingen. Wat erg, denk ik en ik veeg verder. Hoe lang heb ik gekeken? Tweetiende seconde? Drietiende? Mijn nieuwsgierigheid naar het volgende walgelijke plaatje is groter dan enige diepere beschouwing over wat ik zag. Die geraamtes van gebombardeerde flats, die afgerukte ledematen en omgevallen kinderwagens plus geblurde babyhoofdjes ken ik nu wel. Verder ontving ik enkele foto’s van het leven in Moskou. Mooie mensen, blije gezichten, lekkere drankjes. De ‘speciale operatie’ in het ziekenhuis dat Wereld heet mag dan lang duren, het goede doel rechtvaardigt de middelen en deert de Moskovieten niet. Het lijkt een pleidooi voor een leugenachtige overheid. De protesterende enkeling die we opmerken wordt gezien als een verrader en komt er nog met een boete van af. Maar welke protesterenden zien we niet en zitten zo lang vast dat hun leven een onherstelbare knak krijgt? Al geruime tijd merk ik dat we onze interesse in de oorlog aan het kwijtraken zijn. Vermoedelijk komt dit juist door de sociale media. Het bombardement aan berichtjes over bombardementen was zo omvangrijk dat je snakte naar ander nieuws. Daar komt bij dat we leed dat minder erg is maar zich dichterbij ons afspeelt ervaren als belangrijker. “Hee Holman, schrijf eens over die rattenplaag hier in de Falckstraat! Straks is de Amsterdamse pest de volgende epidemie!” Is het nieuws over Oekraïne fastfood voor de geest geworden dat we laten staan omdat we er anders te misselijk van worden? Ik raak er niet over uitgedacht. Waarom is hier, bij ons in het westen, naar aanleiding van onder anderen Trump, Rutte, Hugo de Jonge, Poetin en Boris Johnson, Orwells 1984 onderwerp van vele lezingen en beschouwingen en in Rusland niet, terwijl de modellen van onderdrukking zo uit dat meesterwerk lijken gekopieerd. Is het omdat het uiteindelijke thema van Orwell misschien het verzet tegen onderdrukking is? Wordt die onderdrukking eenvoudigweg niet herkend omdat Het Kwaad voor de verslavende hapjes en drankjes zorgt? Elke oorlog is een wedstrijd in decadentie. Zij wijten het verval aan ons, wij zien het bij hen. De ratten in de Falckstraat vreten aan de papiertjes waar de coke in heeft gezeten en aan de weggegooide stukken pizza. Hun drift zorgt ervoor dat ze de gemeentelijke prullenbakken bezetten om de poepzakjes open te bijten. De meeuwen en de kraaien, die het meer op de vuilniszakken hebben voorzien, zijn hun vijanden. Leve het dierenrijk. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/die-geraamtes-van-gebombardeerde-flats-en-afgerukte-ledematen-ken-ik-nu-wel~b1cc4e950/
2022-07-21||Opinie: ‘De binnenstad is verkwanseld’||Alles leuk en aardig hoor, al die maatregelen die de overheid voor ons bedenkt om de toenemende hitte beter te kunnen verdragen. Maar welbeschouwd is het dweilen met de kraan open als er niet genoeg gedaan wordt aan de oorzaak van die hitte, ofwel die openstaande kraan. Die openstaande kraan (onder andere de industrie, het vliegverkeer, de open haarden, barbecues et cetera, die CO2 in de atmosfeer blijven pompen) jaagt de temperaturen op aarde steeds verder op. En nee, die opwarming stopt niet zolang wij de emissie van CO2 niet terugbrengen, integendeel: die wordt steeds erger. Die opwarming valt uiteindelijk niet bij te benen met het verdikken van muren van gebouwen, het aanleggen van groene zones of wat dan ook. Dat is enkel symptoombestrijding. Pak allereerst de oorzaak aan en noem de dingen bij de naam! Anders worden we levend verbrand, vroeger of later. Alan Meekison, Amsterdam Het ministerie van VWS geeft, ondanks een duidelijke uitspraak van de rechter, tóch geen stukken over de mondkapjesdeal vrij. Erger kan het niet in een rechtsstaat! Overheden die bewust de wet, en zeker rechterlijke uitspraken, negeren zijn openlijk corrupte overheden waartegen keihard moet worden opgetreden: aftreden voor bewindslieden en ontslag op staande voet voor de verantwoordelijke ambtenaren. En liefst strafrechtelijke vervolging, de mogelijkheden zijn er. Een overheid die welbewust de randen van het recht opzoekt, is als een automobilist die welbewust de randen van de weg opzoekt. Dat kost de automobilist uiteindelijk zijn rijbewijs. En terecht! Maar een rechterlijke uitspraak negeren en er gewoon wat publiek geld tegenaan smijten is ronduit misdadig en legt de bijl aan de wortels van de rechtsstaat. Hier komen vette walmen van corruptie van af. Peter Goedkoop, Amsterdam Wethouder Sofyan Mbarki (Aanpak Binnenstad) kan wel vinden dat de snoepwinkel Candy Pirates bijdraagt aan de diversiteit in de Leidsestraat, maar het voegt vooral nog een ongezonde winkel toe aan deze junkfoodstraat. The Seafood Shop, die daar eerst zat, was ongeveer de enige ‘gezonde’ winkel in de hele straat. Aangezien in de Leidsestraat nauwelijks nog Amsterdammers lopen, betwijfel ik of ze daar snoep gaan kopen. De binnenstad is verkwanseld en er zijn nog maar weinig echte Amsterdammers die daar willen winkelen. Marieke Duppen, Amsterdam Wat een eng domineespraatje over het huwelijk van David van der Meulen in Het Parool van dinsdag. Waar hebben de lezers die weeë christelijke retoriek aan te danken? Komkommertijd, zullen we maar denken. Camiel de Vries, Amsterdam||https://www.parool.nl/columns-opinie/opinie-de-binnenstad-is-verkwanseld~be73eb0f/
2022-07-21||Opinie: ‘Muziekrecensent Erik Voermans is een baken’||‘Afgrondelijke voren in de ziel getrokken’, schreef hij ooit. Ik vermoed over het spel van een strijkersgroep, of de stem van een lyrische sopraan. Zou allebei kunnen. ‘Voren’, wanneer hoor je dat nog. Toch nog even opgezocht: Erik Voermans had het in Het Parool over de componist Gustav Mahler en diens Negende symfonie, in een uitvoering onder de baton van Michael Tilson Thomas, tot deceptie vernacheld in het Concertgebouw. De beste muziekrecensent van het land muntte in het stukje tevens het werkwoord ‘Mahleren’, een bezigheid die we dus kennelijk niet aan Jan en alleman kunnen toeschrijven. Het was een typisch voorbeeld van zijn archaïsch woordgebruik in een fris jasje. Poëtische, literaire zinnen in een volkomen eigen stijl met zakelijk gebrachte diepe vervoering of in ironie verpakte verontwaardiging. Voermans’ concert- en cd-recensies en beschouwende artikelen over – laten we zeggen – ‘gecomponeerde’ muziek waren voor ondergetekende de belangrijkste reden het abonnement op Het Parool aan te houden. (‘Lyrische overdrijving’, zou Voermans hier waarschijnlijk zelf hebben toegevoegd.) Zowel zijn lovende als zijn afzaagrecensies, opgebouwd uit gelijke delen musicologische kennis en emotie, gaven deze lezer nooit het idee dat het niet waar kon zijn wat Voermans schreef. Hij was een baken. Heel soms permitteerde hij zich een ontsporing die radicaal brak met het stramien van een krantenstukje. Denk aan de pseudo-ónserieuze overwegingen bij de zoektocht naar een topdirigent voor een toporkest, afgesloten met de onweerlegbare gevolgtrekking dat een goede dirigent niets anders dan een dode dirigent kan zijn. Of de concertrecensie over een optreden van José Carreras: een hilarisch stuk bestaande uit tien multiplechoicevragen en antwoorden waaruit de goede verstaander Voermans’ bedenkingen bij de welhaast heilige status van de tenor kon opmaken. (‘Over José Carreras mag de recensent geen lelijke dingen schrijven, want: A. José heeft leukemie gehad. B. José zingt wél prachtig en is bovendien lief. C. De recensent zat gratis op een plaats waarvoor anderen 250 gulden moesten betalen.’). Ik heb het stukje altijd bewaard, maar het is van 20 januari 1997: een kwart eeuw geleden. Voermans schreef toen al acht jaar voor de krant, 33 jaar in totaal: misschien niet ontoevallig het toerental van een grammofoonplaat. Daarmee is Voermans’ pensionering te billijken. Toch voelt het als een haitinkiaans afscheid: je krijgt er nooit genoeg van. Ik stel me dan ook voor dat er in huize Voermans in de ijzige stilte na het insturen van het laatste stukje een vulpen kletterend op de grond gevallen is. Rob Becker, Amsterdam||https://www.parool.nl/columns-opinie/opinie-muziekrecensent-erik-voermans-is-een-baken~b44e054d/
2022-07-21||Agnes over haar Blauwe Russen: ‘Ze zitten de hele dag als hoeren voor het raam’||||https://www.parool.nl/ps/agnes-over-haar-blauwe-russen-ze-zitten-de-hele-dag-als-hoeren-voor-het-raam~b6430774/
2022-07-21||De zaterdag van Alma begint tussen de kleinkinderen: ‘Ik word het gelukkigst van jonge mensen’||||https://www.parool.nl/ps/de-zaterdag-van-alma-begint-tussen-de-kleinkinderen-ik-word-het-gelukkigst-van-jonge-mensen~bc52c6fc/
2022-07-21||Waarom havermelk in je koffie nog altijd duurder is dan koemelk||‘Bij deze koffiezaak hoef je niks extra’s te betalen voor havermelk,’ kopte Het Parool onlangs. Niet geheel verrassend ontketende het stuk een stortvloed aan reacties op sociale media. De ‘havercappu’ is namelijk hot in Amsterdam. Dat bleek vorig jaar wel, toen de havermelkvariant voor (thuis)barista’s plots nergens in de stad meer te krijgen was. Paniek alom. Maar hoe ingeburgerd ook, het is nog altijd heel normaal om een extra toeslag te betalen voor een koffie met plantaardige melk. Er lijkt een kentering op komst: net als De Koffiesalon en Starbucks kondigde de Coffeecompany vorige maand aan geen andere prijzen meer te hanteren. Alleen bij de franchisevestigingen op het Waterlooplein en het Gelderlandplein betaal je nog 30 cent extra. Toch is bij veel koffietenten plantaardige melk nog altijd duurder. Waarom is dat zo? Er is nog altijd een verschil in kostprijs tussen bijvoorbeeld koe- en havermelk. Dat berekenen koffiezaken door aan klanten. Alleen: met de toeslag wordt vaak meer gevraagd dan de extra kosten die horeca maken. Volgens vakblad Misset Horeca levert een pak plantaardige melk 2,50 euro meer winst op. Daarbij wordt op een koffie met plantaardige melk ook zonder toeslag gewoon winst gemaakt. De marge ligt alleen iets lager. Bij de Coffeecompany kiest inmiddels ruim eenderde van de klanten voor koffie met plantaardige melk. “Voor ons is de extra winst die we inleveren dus best een groot deel van het sommetje,” zegt brand manager Jasper Uhlenbusch. “Maar het is een ideologische beslissing. Het voelt gek om mensen die de goede keuze maken daar extra voor te laten betalen.” “Plantaardige alternatieven zijn duurder door een combinatie van factoren,” legt Kasper Hettinga, universitair hoofddocent zuivelkunde aan Wageningen Universiteit uit. “De productie kent meer en complexere processen, er zijn hogere kosten voor marketing en in sommige gevallen gaat het om een kleinere schaal van productie.” Daarbij moet worden gezegd: er wordt ook meer op verdiend dan op gewone melk, zeker door producenten met een sterke merknaam. Zo is de populaire baristahavermelk van Oatly een stuk duurder dan huismerken van supermarkten. Andersom, zegt Hettinga, kun je bij koemelk ook stellen dat er weinig op wordt verdiend. De prijs in de supermarkt ligt relatief dicht bij de kostprijs. “In de huidige discussie over stikstof en omvang van de veestapel kun je daar je vraagtekens bij zetten. Als consumenten wat meer voor koemelk zouden betalen, dan hoeven boeren ook niet steeds op zoek naar nieuwe methodes om de kostprijs nog verder te verlagen. Dat is namelijk één van de belangrijke drijfveren voor de groei van het aantal koeien per boerderij. Dit is trouwens niet specifiek voor Nederland: overal ter wereld wordt deze discussie gevoerd.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/waarom-havermelk-in-je-koffie-nog-altijd-duurder-is-dan-koemelk~be4b6e52/
2022-07-21||Het mooiste van Sloterdijk in ’s werelds eerste walking movie||Niet vanuit de bioscoop of je luie stoel in de woonkamer: de Walking Movie Toer d’Amour is een multi-media-ervaring die je wandelend beleeft. Al lopend door het hart van Sloterdijk ontdek je op een interactieve manier de liefde voor de wijk en de transitie die de buurt doormaakt. In 45 minuten leidt de lokale host Grace (gespeeld door Jeannine La Rose) deelnemers digitaal rond langs hotspots en natuur in de wijk. Ook komen tijdens de eerste ‘walking movie’ ter wereld verschillende bekende bewoners van Sloterdijk aan het woord. Van kunstenaars, van wie het werk ook op de route te bewonderen is, tot singer-songwriters. Langs de route hangen verschillende harten met QR-codes: door die te scannen met een smartphone worden de scènes geactiveerd en kun je meeluisteren. De wandeling is interactief, toegankelijk voor jong en oud en het best te beluisteren via oortjes of een koptelefoon. De Walking Movie is een campagne van UPtown Sloterdijk, waarin de gemeente, nieuwbouwontwikkelaars, vastgoedeigenaren en werkgevers samenwerken om de wijk aantrekkelijker te maken voor bewoners. Walking Movie Toer d’Amour, t/m 31 december, 09.00-22.00 uur, gratis deelname, start: Orlyplein, tegenover station Sloterdijk||https://www.parool.nl/ps/het-mooiste-van-sloterdijk-in-s-werelds-eerste-walking-movie~bc5b8e54/
2022-07-21||Heb je dit werk van Streetart Frankey al gespot?||||https://www.parool.nl/ps/heb-je-dit-werk-van-streetart-frankey-al-gespot~b6c62eae/
2022-07-21||Oude liefde||||https://www.parool.nl/ps/oude-liefde~b67b5c73/
2022-07-21||Koppen||||https://www.parool.nl/ps/koppen~b022ad19/
