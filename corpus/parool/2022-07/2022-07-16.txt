2022-07-16||Olympisch kampioene Sifan Hassan loopt bij WK medaille mis op 10 km||Hassan ging als nummer vijf de laatste ronde in. Zoals zo vaak rekende ze op haar eindsprint, maar daarin moest ze haar meerdere erkennen in de Ethiopische Gidey, die ook de houdster is van het wereldrecord. Ook de Keniaanse Hellen Obiri (zilver) en haar landgenote Margaret Kipkemboi (brons) bleven Hassan voor. De finale mondde uit in een lange eindsprint, waarin Hassan op de laatste 100 meter net tekortkwam voor het podium. Op de Olympische Spelen in Tokio won Hassan vorig jaar goud. Het was toen een van haar drie medailles. Ze won ook goud op de vijf kilometer en brons op de 1500 meter. Drie jaar geleden op het WK in Doha won ze goud op de tien km. Het was voor de wedstrijd in Hayward Field allerminst zeker dat Hassan wel even zou gaan winnen of een medaille zou halen. Ze nam na de Olympische Spelen van vorig jaar in Tokio, waar ze drie medailles bemachtigde, voor een lange periode afstand van het hardlopen en begon pas tien weken voor de WK weer serieus te trainen. Er was dus twijfel of ze in topvorm zou verkeren. In de wedstrijd bleek dat die lange onderbreking en late voorbereiding zich toch wreekten. Ze verschool zich vrijwel de hele wedstrijd achterin het veld en bemoeide zich niet met het tempo vooraan. De strijd ontbrandde pas in de laatste vier ronden, toen de Ethiopische en Keniaanse atletes het initiatief namen. Hassan kon mee en had in de slotronde nog zicht op een podiumplek, maar in de laatste meters voor de streep verkrampte ze.||https://www.parool.nl/sport/olympisch-kampioene-sifan-hassan-loopt-bij-wk-medaille-mis-op-10-km~b49bd0b9/
2022-07-16||Fréderique Matla pusht hockeysters Oranje naar WK-finale||De ijsvesten en ijshanddoeken waren zaterdagavond in het snikhete Terrassa niet aan te slepen. Maar de Catalaanse warmte kreeg geen vat op de hockeysters van Oranje. Die moesten opnieuw diep gaan om de overwinning over de streep te trekken, maar blijken dit WK - zeker als het hockeyend niet helemaal soepel loopt - ook te kunnen terugvallen op een stevige dosis vechtlust. Australië werd door een doelpunt van Frédérique Matla verslagen. Zondagavond wacht de finale tegen Duitsland of eeuwige rivaal Argentinië. Nederland begon meteen goed aan de halve eindstrijd. Het had veelal de bal en ook nog vaak op de vijandelijke helft. Wel lag de netto opbrengst van die dominantie aanvankelijk laag. Alleen Maria Verschoor (op de keepster) en Marloes Keetels (naast) noteerden in het eerste kwart een kans. Maar dat waren er nog altijd twee meer dan Australië, dat precies één in de Nederlandse cirkel kwam. Die ploeg bouwde vakkundig een gele muur op, en schuwde ook het fysieke duel niet. Waarschijnlijk de beste manier om Oranje te lijf te gaan. In het tweede kwart veranderde er niet zo gek veel aan het spelbeeld. Australië probeerde af en toe te prikken, maar kwam niet ver. Maar ook Nederland speelde niet opperbest. Een strafcorner van Yibbi Jansen werd knap van de lijn gehaald door de Australische speelster Renee Taylor. Daar bleef het bij, qua grote kansen, waardoor het halverwege 0-0 stond. Het was ook de vraag hoe Nederland de overgang naar Spanje had verteerd. De eerste vier wedstrijden van dit WK speelde het nog in het eigen Wagenerstadion, voor volgepakte tribunes. Maar het finaleweekeinde is in het Catalaanse Terrassa, waar de temperaturen ook in de avond nog boven de dertig graden liggen. Het veld is bovendien anders dan in Nederland. Allemaal ogenschijnlijk in het voordeel van Australië, dat het hele toernooi in Spanje heeft gespeeld. Vroeg in het derde kwart kreeg Nederland binnen drie minuten liefst negen (!) strafcorners. Maar die loopt bij de ploeg dit toernooi niet goed. Matla heeft het vizier niet op scherp staan en ook Jansen en Sabine Plönissen kregen de bal er niet in. Ze werden uitgelopen of door de goede keepster Jocelyn Bartram gestopt. Diezelfde goalie keerde even later ook een inzet van Eva de Goede. Hoe lang zou Australië overeind blijven, was de vraag. Het antwoord: nog een minuut of tien. Want bij strafcorner nummer elf moest Bartram zich dan toch gewonnen geven. Lidewij Welten was, al slalommend in de cirkel, hard tegen de grond gewerkt. Nu gaf Pien Sanders aan en pushte Matla wel raak, laag in het doel. Een bevrijdende goal voor de ploeg en de specialist zelf, die bekend staat altijd te leveren als het écht spannend wordt. Spannend bleef het in het vierde kwart; tegelijkertijd had Australië geen recht op de zege. Het kreeg nog één corner, maar die werd door de jarige uitloper Welten onschadelijk gemaakt. Nederland gaat op voor een nieuwe hoofdprijs. De ploeg is sinds 2016 ongeslagen in kampioenschappen.||https://www.parool.nl/sport/frederique-matla-pusht-hockeysters-oranje-naar-wk-finale~b9af21db/
2022-07-16||Michael Matthews wint weergaloze Tour-etappe, Vingegaard weerstaat aanvallen Pogacar||Het begin van de etappe was ronduit spectaculair te noemen. Vooraf was al een levendige strijd verwacht om een plek in de kopgroep, maar dat Tadej Pogacar op 180 kilometer zou gaan versnellen, dat hadden er niet veel aan zien komen. Ook Jumbo-Visma niet, want de ploeg van geletruidrager Jonas Vingegaard werd flink in verlegenheid gebracht. De Deen heeft echter Wout van Aert als ploeggenoot en zo kon de eerste schade worden hersteld. Met Primoz Roglic, Tiesj Benoot en Nathan van Hooydonck gingen er wel drie Jumbo’s overboord. Het peloton werd door alle aanvallen flink uitgedund, terwijl het tempo op de eerste klimmetjes enorm hoog lag. Pas toen er na een uur koers op de Côte de Châtaignier een flink groep weg wist te rijden, kreeg Jumbo weer grip op de koers. De weg werd geblokkeerd en de rust keerde terug. Zo reed een kopgroep met onder meer Bauke Mollema snel weg, terwijl Roglic en co weer aansluiting vond bij het peloton. De koplopers kregen flink de ruimte en sloegen een gat van ruim tien minuten. In die groep naast Mollema ook onder meer Louis Meintjes, Thibaut Pinot, Jakob Fuglsang, Rigoberto Uran en Michael Woods. Die eerste was voor de rit de nummer vijftien in het algemeen klassement en deed dus goede zaken. Op ruim 50 kilometer van de streep reed Michael Matthews weg bij zijn metgezellen. Hij reed even solo en kreeg toen Andreas Kron, Felix Grossschartner en Luis Leon Sanchez mee. Bauke Mollema kon het tempo niet meer volgen en moest zijn voormalige metgezellen laten gaan. Op de slotklim kwam Matthews opnieuw solo aan de leiding, maar toen Alberto Bettiol vanuit de achtergrond voorbij kwam, leek het gedaan met de Australiër. De Italiaan ontplofte echter en Matthews pakte de rit alsnog. Mollema kwam uiteindelijk als negentiende over de streep. Bij de klassementsmannen probeerde Pogacar het verschil te maken op de slotklim, maar Vingegaard hield stand. De twee reden wel weer weg van hun concurrenten.||https://www.parool.nl/sport/michael-matthews-wint-weergaloze-tour-etappe-vingegaard-weerstaat-aanvallen-pogacar~bc656b46/
2022-07-16||Ajax groeit als speler op de transfermarkt||Ajax maakt met de verkoop van de 24-jarige Argentijns international, die drie jaar geleden voor 7 miljoen euro werd opgehaald bij Defensa, wederom een financiële klapper. De club ontving alleen voor Frenkie de Jong en Matthijs de Ligt meer geld dan voor Martínez. Eerder deze transferperiode ontving Ajax al 31 miljoen euro van Borussia Dortmund voor Sébastien Haller en 18,5 miljoen euro van Bayern München voor Ryan Gravenberch. Niet alleen komt Martínez nu op drie binnen in de lijst met recordverkopen van Ajax, de zevenvoudig international komt ook in de top tien van duurste aankopen van Manchester United. Voor negen spelers betaalden The Red Devils ooit meer dan voor Martínez: Paul Pogba (105 miljoen euro), Harry Maguire (87), Jadon Sancho (85), Romelu Lukaku (84,7), Ángel Di María (75), Bruno Fernandes (63), Anthony Martial (60) en Fred (59). Ajax begint een steeds grotere speler te worden op de transfermarkt. De club kan uiteraard niet mee met de Europese grootmachten die in handen zijn van steenrijke eigenaren, maar heeft zich in de categorie daaronder wel een stevige plek verworven. Ajax maakte in 2016 een koerswijziging door meer geld voor transfers en salarissen uit te trekken. Door aansprekende internationale resultaten levert dat een veelvoud van het geïnvesteerde kapitaal op. Na de roemloze aftocht van technisch directeur Marc Overmars is het transferbeleid nu in handen van Klaas-Jan Huntelaar en Gerry Hamstra, bijgestaan door algemeen directeur Edwin van der Sar, trainer Alfred Schreuder en uiteraard de raad van commissarissen. Huntelaar en Hamstra laten zich flink gelden. Het duo trok Steven Bergwijn aan van Tottenham Hotspur (31 miljoen euro) en Owen Wijndal van AZ (10 miljoen). Daarmee is de kous nog niet af, want Calvin Brassey, een 22-jarige verdediger van Rangers FC, moet de opvolger van Lisandro Martínez worden. Geschatte kostprijs: 22 miljoen euro. Bassey was gisteren in Amsterdam voor een medische keuring. Ook aanvallend is Ajax druk bezig zich verder te versterken. De komst van de Portugees Francisco Conceição is aanstaande en ook in de transfer van Brian Brobbey zit eindelijk schot. Conceição is een 19-jarige flankspeler, voor wie 5 miljoen euro moet worden betaald aan FC Porto. Brobbey kost Ajax aanzienlijk meer: RB Leipzig stuurt aan op zo’n 20 miljoen euro. Dat Ajax spelers kan kopen van clubs uit de hogere regionen van de Bundesliga, uit de Premier League en van Portugese topclubs, tekent de positie die de club de laatste jaren op de spelersmarkt heeft ingenomen.||https://www.parool.nl/sport/ajax-groeit-als-speler-op-de-transfermarkt~bf1298ac/
2022-07-16||Bosbranden teisteren zuidwesten van Europa: Portugese piloot blusvliegtuig omgekomen||Frankrijk heeft al wekenlang te kampen met bosbranden als gevolg van droogte die wordt veroorzaakt door hoge temperaturen. De brandweer gaat de branden in het zuidwesten van Frankrijk onder meer te lijf met blusvliegtuigen. Volgens de lokale autoriteiten zijn in de afgelopen week meer dan 12.200 mensen geëvacueerd. Onder de evacués zijn ook toeristen. Door een bosbrand langs de kust, ten zuidwesten van Bordeaux, werden de afgelopen dagen in Cazaux zeven woningen twee restaurants in de as gelegd. Volgens de Franse autoriteiten is de brandweer erin geslaagd zeker honderd woningen en andere panden in Cazaux te behoeden voor de brand. Zo’n 4000 mensen uit het plaatsje moesten huis en haard verlaten. De streek is populair als vakantiebestemming. In Landiras verspreidde de brand zich afgelopen nacht naar het zuidwesten door een sterke wind. Op die plek is in totaal zo'n 6500 hectare bos verbrand. Iets westelijker, in Teste-de-Buch, is ruim 3000 hectare bos getroffen. Die brand is daar ’s nachts niet groter geworden, maar is ook nog niet onder controle en de kans dat het vuur weer oplaait is groot. Ook op andere plekken in Europa, zoals in Portugal en Spanje, woeden bosbranden als gevolg van de hitte. In Spanje bij Extremadura, tegen de grens met Portugal, en bij Castilië en León in het midden van het land. Ook daar zijn inwoners geëvacueerd. In de Spaanse regio Catalonië hebben de autoriteiten voorzorgsmaatregelen genomen om bosbranden te voorkomen. Rond 275 steden en dorpen is kamperen verboden. Ook is donderdag een grote bosbrand uitgebroken ten noorden van de Spaanse toeristische trekpleister Mijas. Meer dan drieduizend mensen zijn volgens de regionale hulpdiensten geëvacueerd uit het gebied. Veel van hen zijn ondergebracht in een sportcentrum. In noordoosten van Portugal kwam vrijdag de piloot van een blusvliegtuig om het leven, toen het toestel neerstortte. Het is het eerste slachtoffer bij de branden dit jaar. Wel raakten al ruim 160 personen gewond door de vlammen en moesten honderden hun woningen gedwongen verlaten. Ruim 3000 brandweerlieden, geholpen door de lokale bevolking, proberen woningen veilig te stellen. Er woeden nog zeker tien branden. Volgens de Portugese staatszender RTP is het totale oppervlak dat tot nu toe is verbrand al groter dan dat van vorig jaar. Er zou al meer dan 30.000 hectare in rook zijn opgegaan, waarvan het merendeel in de afgelopen week. Ook hier speelt de droogte door de aanhoudende hitte een rol. De Portugese autoriteiten meldden afgelopen woensdag een recordtemperatuur voor de maand juli van 47 graden. In nagenoeg heel Portugal, grote delen van Spanje en delen van Frankrijk geldt al dagen een hitteplan voor extreem weer. De tweede hittegolf van dit jaar in Spanje houdt al bijna een week aan. De afgelopen dagen werden temperaturen tot bijna 46 graden gemeten. Portugal en Spanje melden dat honderden mensen de afgelopen dagen zijn overleden door de hitte, in Portugal al ruim tweehonderd mensen en in het buurland zeker 360. Onder de doden zijn vooral ouderen die door aandoeningen al verzwakt waren en voor wie de hoge temperaturen te veel waren. De temperaturen in Europa blijven de komende dagen hoog. Ook voor vandaag worden in Frankrijk extreme temperaturen voorspeld. Noordelijker in Europa, zoals in het Verenigd Koninkrijk, België en Nederland, worden inmiddels ook voorzorgsmaatregelen getroffen tegen de voorspelde hitte van de komende dagen.||https://www.parool.nl/wereld/bosbranden-teisteren-zuidwesten-van-europa-portugese-piloot-blusvliegtuig-omgekomen~b2d90c64/
2022-07-16||Plofkraak op geldautomaat in Osdorp: veel schade, brand, maar geen buit||De recherche zoekt ‘in het bijzonder’ naar een persoon die ten tijde van het incident hinkend is weggelopen, zo meldt de politie. Kort na de drie zware explosies die tot ver in de omgeving werden gehoord, ging de politie ook op zoek naar twee mensen die op een donkere scooter wegreden. Getuigen hadden hen gezien, maar de politie kon de vermoedelijke daders niet vinden. Een plofkraak plegen is vaak zinloos, aldus een woordvoerder van politie. “Vaak blijft er voor de daders alleen een beschadigde buit over. Of helemaal geen buit, in dit geval.” De plofkraak werd uitgevoerd bij een automaat van Geldmaat, die in de gevel van tabakszaak Geestman was bevestigd. In de zaak is nog een geldautomaat, aldus een buurtbewoner. De schade aan het pand is enorm. De eigenaar van de tabakszaak stond zaterdagochtend beduusd naar de ravage te kijken. Bouwvakkers haalden de brokstukken weg en hadden houten afdekplaten bij zich om de winkel dicht te spijkeren. De explosie was zo zwaar dat een winkelruit aan de overkant van de straat sneuvelde. Het Team Explosieven Verkenning van de politie en de Explosieven Opruimings Dienst (EOD) van defensie zijn een onderzoek gestart. De tabakszaak heeft een belangrijke buurtfunctie, omdat deze ook dient als ophaalpunt van pakketjes. “Wat erg voor de mensen van de winkel,” zei een omstander zaterdagochtend. Na de plofkraak brak er brand uit. Bewoners van woningen boven de geldautomaat moesten kort hun huis uit, onder meer om alles te ventileren. Kinderen waren zo geschrokken dat ze bij hun ouders in bed wilden slapen, zo zei een buurtvader.||https://www.parool.nl/amsterdam/plofkraak-op-geldautomaat-in-osdorp-veel-schade-brand-maar-geen-buit~b5befa5c/
2022-07-16||Coffeeshop Roots in Zuidoost doelwit van schietpartij||De beschieting waarbij ramen en deuren van de coffeeshop werden geraakt, vond zaterdagochtend rond 6.00 uur plaats. Voor zover bekend is niemand gewond geraakt. Volgens een woordvoerder van de politie zijn er kogelhulzen aangetroffen. De politie heeft de omgeving afgezet en doet ter plaatse onderzoek.||https://www.parool.nl/amsterdam/coffeeshop-roots-in-zuidoost-doelwit-van-schietpartij~b00002ad4/
2022-07-16||Grote brand in Zaandam, rook trekt richting Westelijk Havengebied||De brand woedt in een pand waarin zich geen personen bevinden. Volgens een woordvoerder van de brandweer trekt de rook richting het Westelijk Havengebied. Indien mensen last krijgen van de rook, adviseert de brandweer om de ramen en deuren te sluiten. Ook moet de ventilatie uit.||https://www.parool.nl/amsterdam/grote-brand-in-zaandam-rook-trekt-richting-westelijk-havengebied~b9c99e13/
2022-07-16||Estafetteploeg 4x400 meter gemengd grijpt zilver op WK atletiek||Liemarvin Bonevacia, Lieke Klaver, Tony van Diepen en Femke Bol renden in de finale naar een Nederlands record van 3.09,90. De derde plek leek het maximaal haalbare in de finale. De Dominicaanse Republiek en de Verenigde Staten namen meteen afstand van de rest van het veld. Bonevacia, Klaver en Van Diepen slaagden er niet in om die twee ploegen bij te houden. Ook slotloopster Bol leek niet dichterbij te komen, maar op de laatste 100 meter liep ze ineens nog heel snel in op de twee atletes voor haar. Ze kwam nipt tekort voor goud. De Nederlandse atletiek vierde al eerder internationaal succes op de 4x400 meter. De mannenploeg veroverde vorig jaar zelfs zilver op de Olympische Spelen van Tokio en won ook de World Relays en de Europese kampioenschappen indoor. Op het betrekkelijk nieuwe onderdeel gemengde estafette was er nog geen medaille gehaald. Bonevacia, Klaver, Bol en Ramsey Angela eindigden vorig jaar in Tokio als vierde.||https://www.parool.nl/sport/estafetteploeg-4x400-meter-gemengd-grijpt-zilver-op-wk-atletiek~b4a96068/
2022-07-16||Oorlog, inflatie, politieke onrust in Italië: stevenen we af op een nieuwe eurocrisis? ||De Italiaanse premier Mario Draghi wil opstappen, maar de president van het land weigert dat ontslag te aanvaarden. De vrees is dat de politieke onrust overslaat naar de financiële markten. Donderdag liep voor een tienjarige staatslening het renteverschil tussen Italië en Duitsland al op. Dat gebeurde onlangs ook al. Een maand geleden kondigde de Europese Centrale Bank (ECB) aan de rente te gaan verhogen en te zullen stoppen met het opkopen van staatsleningen. Beide waren nodig om de snel stijgende inflatie onder controle te krijgen. Maar de aankondiging leidde ook tot een ongewenste reactie. De rentes voor de zuidelijke eurolanden liepen veel harder op dan die voor de noordelijke eurolanden. Italië moest op een gegeven moment 2,4 procent meer rente betalen voor een staatslening dan Duitsland. Dat riep oude en slechte herinneringen op. In 2012 liepen de renteverschillen tussen aan de ene kant Spanje en Italië, en aan de andere kant de noordelijke eurolanden zo hoog op, dat het voortbestaan van de euro in gevaar kwam. Pas na de befaamde uitspraak van de toenmalige president van de ECB, Mario Draghi, dat de ECB whatever it takes zou doen om de euro overeind te houden, kwamen de markten tot rust. Overigens is de situatie nu minder dreigend dan toen. Tijdens de eurocrisis van 2012 liep het renteverschil tussen Duitsland en Italië op tot boven de 5 procent. Voor Italië dreigde een bankroet, doordat het land zijn torenhoge staatsschuld veel te duur moest financieren. De eurocrisis veroorzaakte uiteindelijk een forse economische klap. Een nieuwe eurocrisis moet worden voorkomen, waarschuwt Harald Benink, hoogleraar banken en financiering aan de Tilburg University. “We gaan al richting een recessie. Als we daar nog een eurocrisis overheen jagen wordt het wel heel pittig.” En zo’n nieuwe eurocrisis is niet denkbeeldig. “We zitten in de aanloop naar zo’n proces,” waarschuwt Benink. De renteverschillen zijn nu wel kleiner, maar bijvoorbeeld de staatsschulden van Italië en Spanje zijn de afgelopen tien jaar alleen maar verder opgelopen. Dat betekent dat een hogere rente sneller tot problemen leidt. Als een van die landen failliet gaat, zal dat de hele euro onderuit trekken. En dat zal Nederland ook direct raken. “De euro levert ons land veel welvaart op,” zegt Benink. Ervoor zorgen dat landen als Italië binnenboord blijven en financieel stabiel worden, is dus in het belang van Nederland. De ECB heeft aangekondigd aanstaande donderdag meer duidelijkheid te geven over hoe de renteverschillen tussen eurolanden in de hand gehouden kunnen worden. Benink wijst erop dat tijdens de eurocrisis al een instrument daarvoor is ontwikkeld: de zogenoemde OMT’s, Outright Monetary Transactions. OMT is een instrument waarbij de ECB gericht staatsobligaties van een land kan opkopen. Dat drukt de rente. Maar het is voor zo’n land geen gratis geld. Een land dat een beroep doet op OMT, moet in ruil daarvoor economische hervormingen doorvoeren. Die moeten een land economisch sterker maken en tot betere overheidsfinanciën – lees: begrotingsoverschotten – leiden. Of bij het aangekondigde nieuwe instrument ook strenge voorwaarden zullen komen, is onduidelijk. Daarover woedt een flinke discussie in de Europese politiek. “Nederland, Duitsland en Oostenrijk willen dat er voorwaarden gesteld worden aan steun, zoals ook bij het OMT gebeurt,” zegt Benink. De hoogleraar is zelf ook voorstander van hervormingen in ruil voor de steun. En er moet, wat hem betreft, tempo gemaakt worden met dat nieuwe instrument, zeker gezien de laatste ontwikkelingen in Italië. “Er heerst nu nog relatieve rust op de financiële markten, omdat de ECB heeft aangekondigd met een nieuw instrument te komen. Maar die rust is maar tijdelijk.”||https://www.parool.nl/wereld/oorlog-inflatie-politieke-onrust-in-italie-stevenen-we-af-op-een-nieuwe-eurocrisis~b9e05bfd/
2022-07-16||Hardlopende hippies: waarom het universiteitsstadje Eugene de WK atletiek mag organiseren||Pizza’s vernoemd naar atleten. Muurschilderingen. Standbeelden. Een museum. Tig hardlooproutes, aangegeven met pijltjes. Werkelijk alles in Eugene ademt atletiek. Met 175.000 inwoners is de universiteitsstad in Oregon verreweg de kleinste stad die ooit de WK organiseerde. Dat doet de wenkbrauwen fronsen. Coaches en atleten maakten zich al kwaad om het veel te krappe warming- upterrein. En door een enorm tekort aan hotels waren de overnachtingen zo duur dat een bezoek aan het toernooi voor veel mensen sowieso onbetaalbaar is. Maar in het thuisland wordt het vooral als logisch gezien dat de keus bij de toewijzing in 2015 eens niet op een wereldstad viel. Eugene wordt ‘Track Town USA’ genoemd. Atleten als Allyson Felix zijn het gewend dat hier de Amerikaanse trials voor belangrijke toernooien zijn, en het is de plaats waar in de jaren zeventig de opmars van het recreatieve lopen begon. Hiervoor eert de stad onder anderen Bill Bowerman, de man die iets na de Tweede Wereldoorlog coach werd van het Oregon Track Program en die vele studentenkampioenen en olympische atleten begeleidde. In 1966 schreef hij met een cardioloog het boek Jogging, dat met meer dan een miljoen verkochte exemplaren het joggen groot heeft gemaakt in de Verenigde Staten. Die beweging werd nog eens versterkt door Steve Prefontaine, een van de pupillen van Bowerman. Een rebelse loper die alle Amerikaanse records tussen de 2000 en 10.000 meter veroverde. Een cultheld, met zijn bakkebaarden en wapperende manen, en kenmerkende uitspraken als: “The best pace is a suicide pace and today is a good day to die.” Vraag het Jos Hermens, die nog wedstrijden tegen Prefontaine liep. De invloedrijke atletenmanager was in die tijd een toploper, die zich op een dag gerust zes uur hardlopend voortbewoog. “Je kunt zeggen dat het de hippiejaren waren. Wij hadden allemaal lange haren en een Frank Zappasnor. Prefontaine was niet eens de enorme wereldtopper, maar was en is heel belangrijk voor het Amerikaanse lopen.” “Net als Bowerman, de coach daar, die in Nieuw-Zeeland was geweest, ook een soort bakermat van het lopen. Daar kwam ‘LSD’ vandaan: Long Slow Distance running. Het lopen had iets eigenzinnigs. Het raakte de opstandigheid van de zestiger en zeventiger jaren. Tegen het gezag, tegen de regels. Het lopen gaf een gevoel van vrijheid. Het was als meditatie en je kon als individu jouw grenzen verleggen.” Dat werd nog niet echt begrepen, laat staan omarmd. “Je werd echt voor gek verklaard als je liep. Mensen keken je vooral heel vreemd aan als je hen passeerde,” zegt Hermens. “Maar in Oregon werd dat sfeertje omgedraaid, door Bowerman en Prefontaine. Het is echt ongelooflijk als je ziet hoe populair het hardlopen nu is, door honderden miljoenen mensen op de wereld beoefend. We hadden nooit verwacht dat het zo groot zou worden.” Voor fanatieke lopers nu voelt een rondgang door Eugene haast als een bedevaartstocht. Zo wordt bij Pre’s Rock de in 1975 al op 24-jarige leeftijd overleden Prefontaine herdacht met bloemen en brandende kaarsen. Zijn mythische status groeide alleen nog maar na zijn dood, mede omdat er altijd een zweem van mysterie is blijven hangen rond zijn auto-ongeluk. Een bekende hardlooproute in de stad is gedoopt tot Pre’s Trail, waarop de voeten bij elke stap worden gekust door zachte houtsnippers. Het was ook zijn coach, Bowerman, die in 1964 de hand schudde met zijn goede vriend Phil Knight, als bezegeling van het oprichten van Blue Ribbon Sports. Het bedrijfje zou de voorloper blijken voor het latere Nike, waarvan in 1972 de eerste schoen op de markt kwam. Ook Nike was een grote factor in de toewijzing van dit toernooi aan Eugene: het is de hoofdsponsor van de Amerikaanse atletiekbond en betaalde bijna driehonderd miljoen om het in 1912 gebouwde stadion in Eugene te renoveren. In het mooie, modern ogende stadion Hayward Field passen nu ruim 15.000 toeschouwers, veel minder dan bij de meeste WK's. In de Hayward Hall, een als museum ingerichte toren, wordt de rijke geschiedenis weer tastbaar. Foto’s en uitspraken van Bowerman en Prefontaine aan de wanden, handgeschreven correspondentie in vitrines. Een ander pronkstuk: de Waffle Trainer van Nike, de iconische en al snel bestverkopende trainingsschoen in het land, waarvan de inspiratie voor de zool vol grip ontstond doordat Bowerman tijdens zijn ontbijt een blik op zijn wafelijzer wierp. Waarom het tot deze achttiende editie van de WK atletiek wachten was op een toernooi in Amerika is ook voor sprinter Allyson Felix de vraag, zegt ze op de persconferentie van het Amerikaanse team. “Het heeft erg lang geduurd. Daarom zijn we nu ook extra trots als host,” zegt de 36-jarige atleet, die afscheid zal nemen van de sport waarin ze alleen al zeven olympische titels behaalde. “Ik heb op toernooien altijd jaloers geluisterd naar het applaus voor thuislopers. Nu hoop ik op wat Hayward magic.” Sebastian Coe, de hoogste baas bij de internationale atletiekbond World Athletics, hoopt dat deze WK ook een opmaat zijn naar een nieuwe atletiekgolf in de Verenigde Staten. Talent genoeg, maar de beste atleten groeien niet meer uit tot ’s lands grootste nationale sporthelden. Zo populair als in de jaren tachtig, met een boegbeeld als Carl Lewis, is de atletiek al jaren niet meer. Nog altijd floreren de universiteitscompetities, maar als professionele sport en qua zendtijd blijft de atletiek achter bij bijvoorbeeld basketbal, American football en honkbal. “De belangstelling bij het grote publiek is weggezakt,” zegt Hermens. “Niet voor de marathons, wel voor de baanatletiek.” Felix is ook daarom blij met dit toernooi op Amerikaanse bodem. “Ik hoop dat het voor verandering zorgt. We moeten zichtbaar zijn, zodat meer mensen de sport zullen begrijpen, en dat zijn we nu in elk geval met de WK in Eugene en in 2028 met de Olympische Spelen in Los Angeles.” De kans is klein dat deze tien dagen voor een gigantische kentering gaan zorgen en atletiek plots een indrukwekkende inhaalslag op de zo dominante sporten inzet. Maar in Eugene heeft het hardlopen sowieso geen impuls meer nodig. Of het nu op de steile heuvels is van Hendricks Park, voor de Starbucks downtown, of op de houtsnippers van Pre’s Trail: overal zijn lopers.||https://www.parool.nl/sport/hardlopende-hippies-waarom-het-universiteitsstadje-eugene-de-wk-atletiek-mag-organiseren~b7a3e018/
2022-07-16||Elk kwartier een ijssok onder je shirt: hoe houden Tourrenners het vol in de hitte?||Als Taco van der Hoorn na een trainingsrit in aanloop naar deze Tour thuiskwam, maakte hij vrijwel direct een gloeiend heet bad klaar. Niet dat Van der Hoorn daar zin in had, maar het hoorde bij de voorbereiding op zijn eerste Tour de France. “Je lichaam vast laten wennen aan hoge temperaturen, zodat het lijf straks niet ineens denkt: wat gebeurt er nu? Door de start met regen in Kopenhagen is het wel een beetje weggezakt, maar je verliest het nooit helemaal.” De Nederlander Aike Visbeek is performance manager bij Intermarché-Wanty-Gobert, de Belgische ploeg van Van der Hoorn. “We hebben voor elke etappe een voedings- en hydratatiestrategie,” zegt Visbeek. “Daar staat precies in waar en wanneer een renner moet eten en drinken. Dat is een rekenmodel dat door onze voedingsdeskundigen en wetenschappers wordt gemaakt, en waar ook de temperatuur in wordt meegenomen. Op een warme dag drinken de renners meer, maar ook niet extreem veel meer. Op een bepaald moment neemt je lichaam niets meer op.’’ Van der Hoorn en ploegmaten staan elke ochtend en elke avond op de weegschaal, om te controleren of ze toch niet te veel vocht verliezen. “Ik merk wel dat het de renners rust geeft,” zegt Visbeek. “Ze weten precies: voor deze berg pak ik twee bidons aan, daar eentje. We werken het hele jaar al met dit systeem. Dat vergt flink wat organisatie vanuit de auto en bij de verzorgers, maar het werkt wel.” Voor Nils Eekhoff van Team DSM worden temperaturen richting de veertig graden nieuw. “Ik heb wel eens in Qatar gekoerst. Daar was het ook goed warm, maar daar hoef je geen bergen op hè. Ik ben er niet echt bang voor, maar het maakt de Tour, die toch al heel zwaar is, wel tot een extra uitdaging.” Om zichzelf te koelen, zweert Eekhoff bij de zogenoemde ‘ijssok’: een met ijsblokjes gevulde kous die je onder het wielershirt doet. “Die smelten langzaam en dan voel je het koude water over je lijf gaan. Na een halfuurtje is al het ijs gesmolten en moet je de volgende sok eigenlijk alweer hebben. Als het echt veertig graden wordt, zal het wel sneller gaan, vrees ik. Een kwartiertje.” Bij Jumbo-Visma werken ze met koelvesten. Bij extreme hitte dragen de renners die ’s ochtends als ze het stukje moeten fietsen van de teambus naar het podium, waar de renners worden voorgesteld aan het publiek in de startplaats – en na de presentatie gaan de vesten direct weer aan. Het ‘extreme weather protocol’ van wielerunie UCI schrijft voor dat er wordt ingegrepen bij extreem weer, bijvoorbeeld bij sneeuwval of hitte. Etappes kunnen dan worden ingekort. Visbeek: “Op dat punt zijn we zeker nog niet. Het vergt wel wat flexibiliteit van de jury. Dat renners bijvoorbeeld ook in de laatste kilometers van de etappe nog drinken mogen aanpakken, gaat al helpen. Dat mag normaal niet.” Volgens sprinter Fabio Jakobsen van Quick-Step Alpha Vinyl is het verstandig om de fictieve begrenzer erop te zetten. “Meer bezig zijn met koelen dan met wattages trappen. Als je dat niet doet, kom je jezelf tegen. Je moet vooral ook niet vergeten goed te blijven eten. We zijn allemaal al een paar jaar prof, maar je wordt toch steeds weer getest. Als ik goed blijf drinken, blijft ook het motortje wel draaien.’’||https://www.parool.nl/sport/elk-kwartier-een-ijssok-onder-je-shirt-hoe-houden-tourrenners-het-vol-in-de-hitte~bfe92108/
2022-07-16||Moordenaar van Shinzo Abe wilde wraak op de Moon-sekte. Wat is het verband?||Een moordaanslag op een markante en vooraanstaande politicus, een wereldwijd beruchte sekte met uiterst conservatieve opvattingen, een oudere vrouw die al haar geld aan die sekte doneert en haar zoon die zelf een wapen knutselt om wraak te nemen: alle elementen voor een spannende miniserie komen naar voren in de nasleep van de schokkende politieke moord op de Japanse ex-premier Shinzo Abe, een week geleden. Er zijn verbanden tussen al deze elementen, maar de scenarioschrijvers van zo’n serie zullen zelf het een en ander moeten invullen. Dat de moeder financieel is uitgekleed door de sekte lijkt duidelijk, dat haar zoon hier boos over was ook, net zoals het feit dat hij in Japan, waar het heel moeilijk is om aan wapens te komen, thuis een geweer in elkaar heeft gezet. De zwakke schakel in het verhaal is op het eerste gezicht het verband tussen Abe en de Verenigingskerk, ook wel bekend als de Moonsekte. Tetsuya Yamagami, de 41-jarige man die te zien is op videobeelden en die is opgepakt na de moord op Abe in Nara, heeft volgens Japanse media zelf verklaard dat hij wraak wilde nemen voor de financiële problemen van zijn moeder. Zij is in 2002 failliet gegaan, nadat ze land had verkocht dat ze had geërfd, en ook het huis waar ze woonde met haar drie kinderen. Dat deed zij nadat ze was toegetreden tot de Verenigingskerk. Die heeft erkend dat de vrouw eind jaren negentig lid werd en dat ze later ernstige financiële tegenslag had. De Verenigingskerk werd in 1954 in Seoul opgericht door inmiddels overleden Sun Myung Moon, de zoon van Koreanen die eerst confucianistisch waren en zich bekeerden tot het presbyterianisme, een uit Engeland en Schotland afkomstige tak van het calvinisme. Moon begon na de Tweede Wereldoorlog te prediken maar werd hiervoor opgepakt en veroordeeld door de communisten in Noord-Korea. Tijdens de Koreaanse Oorlog wist hij te ontkomen naar het zuiden waar hij zijn kerk begon, volgens Amerikaanse rapporten met steun van de Zuid-Koreaanse inlichtingendienst. De nieuwe kerk groeide razendsnel, ook buiten Zuid-Korea. In de jaren tachtig was het aantal leden wereldwijd naar schatting drie miljoen, op dit moment zou dat nog ongeveer de helft zijn. De volgelingen, vaak ‘Moonies’ genoemd, volgden alle richtlijnen van hun leider bijzonder trouw. Ook werd de kerk bekend van massahuwelijken, waarbij volgelingen die elkaar soms amper kenden met duizenden tegelijk in de echt verbonden werden. Wereldwijd maakten autoriteiten zich zorgen over de Moonsekte, omdat die nieuwe volgelingen hersenspoelde, hen dwong alle familiebanden te verbreken en veel geld liet betalen. Moon, die zichzelf als de nieuwe messias zag, en zijn tweede vrouw mochten jarenlang niet naar de Europese Unie reizen. Ondertussen stond de Moonsekte zeker niet bij alle politici in een kwaad daglicht. Met name conservatieve leiders, zoals de Amerikaanse president Richard Nixon die Moon ontmoette, zagen vooral een bron van stemmen. Zij waren daardoor geneigd Moon niets in de weg te leggen en soms ook te verschijnen bij bijeenkomsten die door de kerk georganiseerd werden. Vorig jaar deed de voormalige Amerikaanse president Donald Trump dat nog, net als Shinzo Abe. In zijn toespraak tot leden van de Verenigingskerk prees Abe de organisatie toen vanwege haar ‘nadruk op familiewaarden’. Hij was bovendien niet de eerste in zijn familie die Moon ter wille was. Zijn grootvader en eveneens premier, Nobusuke Kishi, zag in de zelfbenoemde messias tijdens de Koude Oorlog een bondgenoot tegen het communisme. Volgens sommige experts heeft Kishi de Moonsekte geholpen om voet aan de grond te krijgen in Japan, eind jaren vijftig. Voor Yamagami, de verdachte van de moord op Abe, staat de band tussen de familie Abe en Moon vast, al noemt hij de naam van de kerk niet in de politieverslagen waaruit de krant Yomiuri Shimbun citeert. “Ik geloofde dat Abe banden had met de religieuze groep,” zegt Yamagami in dat verslag. “Ik was ervan overtuigd dat ik hem koste wat kost moest doden.” Yamagami had naar eigen zeggen eerder geprobeerd om leiders van de Moonsekte te doden, met een zelfgemaakte bom. Dat lukte niet, omdat de veiligheidsmaatregelen te streng waren tijdens een bezoek van de weduwe Moon in 2019 aan Japan. Na de aanslag in Nara heeft de lokale politie erkend dat de maatregelen tijdens de toespraak van Abe onvoldoende waren. Politieke moorden zijn zeer zeldzaam in Japan, net als vuurwapengeweld in het algemeen. Na het overlijden van Moon in 2012 nam zijn zoon Hyung Jin (‘Sean’) Moon de leiding op zich. Maar de opvolging leidde tot ruzie, waarna zijn moeder, de weduwe Moon, het stokje overnam. De zoon begon zijn eigen religieuze organisatie, de Heiligdomskerk. Yamagami zelf is volgens de Verenigingskerk geen lid. Maar Japanse media melden dat hij zich wel bij een andere sekte heeft aangesloten. Jeffrey J. Hall, als Japandeskundige verbonden aan de Kanda Universiteit in Tokio, veronderstelt dat het om de Heiligdomskerk gaat. Op Twitter schrijft hij over de soms gewelddadige conflicten tussen de sektes van vader en zoon Moon. Maar of Yamagami inderdaad lid is van de Heiligdomskerk, is een van de vragen die nog beantwoord moet worden in deze zaak.||https://www.parool.nl/wereld/moordenaar-van-shinzo-abe-wilde-wraak-op-de-moon-sekte-wat-is-het-verband~b20f57a7/
2022-07-16||Stad staat voor grote keuzes: waar moet het geld voor bruggen en kades vandaan komen?||Begin 2019 krijgt wethouder Verkeer en Vervoer Sharon Dijksma een vernietigend rapport op haar bureau. De Amsterdamse kades en bruggen staan na jarenlange verwaarlozing op instorten. Voor Dijksma is het nu echt duidelijk: er moet direct actie komen. Een jaar later wordt dat onderstreept als bij een UvA-gebouw in de binnenstad een volledige kade instort. Het stadsbestuur reserveert honderden miljoenen euro’s. Nu, drie jaar later, zijn talloze kades en bruggen uit voorzorg afgesloten, zijn een tiental kilometer kade en een paar bruggen vernieuwd, maar blijven de vooruitzichten somber. De kosten rijzen de pan uit en deze week kondigde wethouder Melanie van der Horst (Verkeer en Vervoer) aan dat meer bruggen en kades, in afwachting van herstel, worden afgesloten voor verkeer. En dat terwijl de stad al geteisterd wordt door wegopbrekingen. Hoe verder? Het liefste had de gemeente honderden miljoenen euro’s extra geld aangekondigd. Maar dat geld is er niet. Wel heeft het college (PvdA, D66 en GroenLinks) jaarlijks 25 miljoen euro extra opgenomen in het coalitieakkoord voor acute hulp. “Zo’n bedrag uittrekken is nog niet eerder gebeurd,” zei PvdA-leider Marjolein Moorman tegen Het Parool. Daar heeft ze gelijk in. Het bedrag van 25 miljoen euro is out of pocket-geld dat vanaf volgend jaar direct op de begroting wordt gezet. Het geld moet worden gezien als werkbudget om lopende en nieuwe projecten goed te organiseren en acute problemen snel op te lossen. De echt grote uitdagingen zitten bij de investeringen, de honderden miljoenen die nodig zijn om daadwerkelijk aan de slag te gaan. Veel geld komt van leningen, en de daaraan gekoppelde rente en afschrijvingen werden de afgelopen jaren in grote mate gedekt via parkeeropbrengsten. Alleen is dat geld voor meer zaken bedoeld: denk aan onderhoud van speeltuinen of rioleringen en het veiliger maken van gevaarlijke oversteken. Ziedaar de moeilijke situatie rond bruggen en kades. De gemeente kan namelijk niet oneindig geld vrijmaken en heeft meer keuzes te maken. Volgens de laatste berekeningen is voor volgend jaar nog 65 miljoen euro ongedekt. Tot 2025 loopt dat bedrag op tot een half miljard euro (zie kader). Een ‘tandje terugschakelen’ is volgens Van der Horst de enige optie. Zo wordt er gekeken of de levensduur van de kades kan worden verlengd door minder autoverkeer toe te staan. Daarnaast wordt gekozen voor tijdelijke, goedkopere oplossingen zoals het slaan van damwanden en niet meer de hele straat maar slechts de gewraakte damwand aan te pakken. Ook wordt onderzocht of projecten kunnen worden uitgesteld. Met deze tijdelijke oplossingen neemt het stadsbestuur een flink risico, omdat eerder werd geschat dat 80 tot 125 bruggen en circa 60 kilometer kade de komende decennia écht moeten worden hersteld. Momenteel zijn slechts 14 kademuurprojecten ofwel in uitvoering of gaat dit gebeuren. De eigen doelstelling van de gemeente om minimaal 2 kilometer kademuur en 8 bruggen per jaar te vernieuwen, staat onder druk. Dat vraagt scherpe controle van de raad op een technisch dossier. GroenLinks-fractievoorzitter Zeeger Ernsting heeft daarom met een motie ervoor gezorgd dat de gemeenteraad extra hulp krijgt. Er komt een speciale begeleidingscommissie waar raadsleden externe expertise kunnen inwinnen. Het doel: beter kunnen sturen én controleren. Hard nodig, want hoe slim, innovatief of versoberd er ook gewerkt wordt, het stadsbestuur zal in het najaar ergens geld moeten vinden. Dat gaat pijn doen, want onderhoud aan bruggen en kades is geen sexy politieke keuze. Politici reserveren liever geld voor armoedebestrijding of een sportpark. Van der Horst heeft met haar brief het startschot gegeven voor de pijnlijke keuzes die het college wil maken. Na het reces is het ook voor de raad tijd om boter bij de vis te doen. Accepteren ze het risico van de wethouder om een tandje terug te schakelen, of eisen ze meer? Als ze meer eisen, dan moeten de partijen expliciet maken waar ze het geld vandaan halen. Inzichtelijk, ook voor de Amsterdammer.||https://www.parool.nl/amsterdam/stad-staat-voor-grote-keuzes-waar-moet-het-geld-voor-bruggen-en-kades-vandaan-komen~b68c57db/
2022-07-16||Een weekend op Schiphol in vakantietijd: ‘Net een busstation in Zuid-Amerika op een verkeerd tijdstip’||Het is iets na middernacht als de kassamedewerker van La Place de vitrine vult met verse ciabatta’s met roomkaas. Voor morgenvroeg? Nee, want de broodjeszaak is de hele nacht open, zegt ze. Ze zullen vannacht al wel verkocht zijn. “En in de ochtend ontploft het pas echt.” Ze wijst naar de ingang van treinspoor 1 en 2. “De rij stond tot daar.” 8 juli, vrijdagnacht op Schiphol, de dag dat voor het middelste deel van Nederland de schoolvakanties beginnen. Het wordt een spannende zomer voor de geplaagde luchthaven. De nationale trots van Nederland, een knooppunt voor reizigers over de hele wereld. Door personeelstekorten na corona is het echter ineens een plek vol onzekerheden geworden, met chaotische taferelen tot gevolg: stakingen, gemiste of geannuleerde vluchten en bergen achtergebleven koffers. Gaan mensen hun vlucht halen? In de centrale hal met La Place en Burger King draait het enkel om die vraag. Reizigers zijn vroeg gekomen, overnachten op Schiphol, want je weet nooit hoe lang de rijen zullen zijn. De familie Wolthuis vliegt pas om 09.30 uur naar Sint Maarten, maar heeft iets na middernacht al plaatsgenomen op bankjes met blikjes Heineken en ijsthee. Moeder Liz: “Schiphol voelt anders dan een paar jaar geleden. Het is nu meer als een busstation in Zuid-Amerika op een verkeerd tijdstip. Een aantal wc’s is dicht, je ziet nauwelijks beveiliging.” Rond 02.00 uur sluiten honderden mensen aan in de rij bij de incheckbalies. Het is druk, zeggen ze tegen elkaar. En wat zijn ze blij dat ze zo vroeg van huis zijn vertrokken. Een medewerker bij de odd-size baggage: “Tijdens corona zag ik hier op dit tijdstip één mens lopen, moet je nu eens kijken.” Hij weet wel waar het is misgegaan: “Ze hebben veel te laat mensen aangenomen. Bij de bagage is het dra-ma. Ik heb mensen horen zeggen: pak maar gewoon een tas, dan heb je tenminste iets.” Zijn collega van de kofferservice loopt rond met grote wagens met koffers erop. “Het zijn er veel zeg, man, man. Heb pijn aan m’n rug. Voor nu is het doorstrijden. Na de zomer snel terug naar het hbo, ik wil de autotechniek in.” Het grondpersoneel op Schiphol werkt meestal niet voor de luchthaven zelf, maar voor tal van andere bedrijven die bijvoorbeeld de bagageafhandeling en beveiliging verzorgen. Ze lopen rond in paarse en blauwe polo’s. Zijn met veel en werken hard, ook al is het midden in de nacht. Een spierbonk van de beveiliging begint zijn werkdag over een half uur. “Negen van de tien mensen snappen het allemaal wel. Dat we echt met te weinig mensen zijn, en dat ze daarom langer moeten wachten. Maar er zijn altijd mensen die agressief doen.” “We doen wat we kunnen,” zegt een van zijn collega’s. Maar zelfs in de nacht zijn er rijen, de wachttijd bij het inchecken loopt op en de zigzagrij voor security komt rond drie uur bijna tot aan de vertrekhal. De luchthaven adviseert het al weken: ‘Kom op zijn vroegst 4 uur voor je vlucht pas naar Schiphol.’ Bij de roltrappen en liften wordt je vertrekuur gecheckt. “Heel onlogisch,” zegt een jonge KLM-medewerker, want bij de trappen en zijdeuren kan iedereen ongecontroleerd doorlopen. Met een vorsende frons loopt Irene Pieters langs de rijen en stapels koffers die zijn uitgestald en opgestapeld langs de wanden van de bagagehal. “Net zag ik een koffer die exact op de mijne lijkt,” zegt de Zuid-Afrikaanse. “Maar de informatie op het etiket dat de bagage-afhandelaars eraan hebben gehangen, klopt niet met mijn reis. Ik ga vragen of ik in de koffer mag kijken. Ik zie binnen één seconde of het de mijne is.” Zoals Pieters lopen er hier velen: ze hopen tussen die duizenden koffers hun eigen te vinden. Ze hebben allemaal een verhaal. Zoals Jasper, een Nederlander die met partner en kinderen in Maleisië woont, en voor de vakantie terugkwam naar hier. Al dagen zijn alle vijf de koffers zoek. “Niemand kan me vertellen waar ze zijn, mailen en bellen heeft geen zin, dus ik ben zelf maar hierheen gereden. Wie weet staan ze ertussen. Al onze spullen zitten daarin, we blijven vijf weken hier. Als ik ze hier niet kan vinden, rijd ik door naar Frankfurt, daar zijn we overgestapt. Je moet wat, nietwaar?” Ook het verhaal van Irene Pieters is bijzonder: de Zuid-Afrikaanse vloog via Dublin naar Schiphol, ze bezoekt Nederland voor een bruiloft. “Die is morgen. In de koffer zitten m’n jurk en de cadeautjes voor het bruidspaar. Ik hoorde dat er zondag, toen we arriveerden, geen personeel was om het vliegtuig te lossen. Het toestel moest dezelfde dag weer terug naar Ierland, alle koffers zijn dus weer mee teruggevlogen.” Vijf dagen al doet ze het met de basics die in haar handbagage zaten. “Nu zou mijn koffer ergens hier moeten zijn, maar waar? Geen idee.” [Tekst loopt door onder de foto] De adreslabels en bagage-etiketten geven weer hoe groot de problemen zijn. Walter Medina uit het Amerikaanse Orlando mist een rode koffer, ook is er iemand die sinds 25 juni zijn gitaar mist, en is er ergens een baby die het sinds 28 juni zonder Maxi-Cosi moet stellen. Vele tientallen ouders hebben geen buggy meer voor hun kindje. Op één plek zijn de koffers netjes opgestapeld in een rolcontainer, elders zijn ze zomaar op een hoop gegooid. Het is opvallend hoe lang sommige stukken er al staan – diverse labels zijn drie weken geleden al bevestigd. Het zijn koffers van ‘weken, echt weken’, zegt een medewerkster. Diverse reizigers vertellen dat Schiphol inmiddels duizenden koffers naar een centrale opslaglocatie heeft gebracht, waar verder niemand toegang toe heeft. Wanneer die worden herenigd met de eigenaar? Zeg het maar. De witte tenten, waar aan het begin van de middag nog lange rijen stonden, zijn leeg, in de vertrekhallen hebben twee marechaussees alle tijd voor een praatje, de meeste reizigers ogen ontspannen. Volgens een medewerker in roze hesje valt de wachttijd bij security inmiddels ‘reuze mee’. “Ik schat: 20 à 25 minuten, echt niet meer.” De medewerker hoort bij de roze ‘flamingo’s’; een groep van zo’n 150 tot 200 mensen die normaal op kantoor werken en deze zomer op de luchthaven bijspringen. “Ik offer ook één vrije dag per week op, en ja, daar krijg ik voor betaald, maar ik stond hier ook als ik er niks voor kreeg.” De medewerker vindt alle negatieve publiciteit ‘zó onterecht’. “Schiphol is nog altijd een prachtige luchthaven, waar zoveel goed gaat, waar goede mensen werken, waar zoveel vluchten wel op tijd vertrekken, maar mensen zijn zo snel ontevreden. Als er één papiertje op de wc-vloer ligt, klagen ze al.” Oké, er gíng behoorlijk wat mis, maar dat is dus niet de schuld van Schiphol. “De problemen liggen bij de andere bedrijven. Het personeelsgebrek bij security? Mij valt vooral op dat er na een weekend waarin er veel festivals zijn, heel veel security opééns ziek is. En dan is er het personeelstekort bij de incheckbalies en bij de bagage. Maar dat zijn dus allemaal geen Schipholwerknemers.” De oplossing? Het écht belangrijke werk moet weer in handen van Schiphol komen. “Dat moet je niet uitbesteden.” Een beter boegbeeld zou ook helpen. “Van mij had Dick Benschop allang mogen opstappen. Hij kan het verhaal gewoon niet vertellen. Wij, het personeel, zijn nog steeds trots dat wij hier werken en dat is ook de reden dat we bijspringen.” “Nou! Kijk eens, helemaal leeg.” Anna (45) reageert verrukt als ze de roltrap afstapt. Ze is, samen met man Jorik (45) en dochter Alyssa (15) op ‘voorverkenning’. Ze wonen in Groningen, slapen een nacht in het Hilton bij de luchthaven en checken morgen om 08.10 uur in voor een vlucht naar Curaçao. “We wilden, na al die horrorverhalen, van tevoren even kijken of het echt zo erg is als we op het nieuws zagen. De voorpret voor deze vakantie is echt minder groot hoor. Dit geeft zoveel stress.” B. werkt bij de beveiliging en al 22 jaar op Schiphol. “Bij de securitycheck gaat het mis. We hebben 31 ‘lijnen’ daar, 31 doorgangen. Maar we hebben maar personeel voor tien. Ik wil daar nooit staan, zwaar werk en slecht betaald. Ik verdien nu, na 22 jaar, 2800 euro... netto. Maar zij: 1700, 1800, en inclusief weekenden, feestdagen, nachten. En dan de hele dag door je knieën mensen fouilleren. Zwaar werk, hoor.” In een kwartier tijd stroomt de hal vol. “Dit is niet druk, dit is chaos,” klaagt een beveiliger. Hij probeert mensen te helpen om hun weg naar de incheckbalies te vinden, maar het is zoeken geblazen en aan de rijen lijkt geen eind te komen. Een medewerkster met een geel hesje staat precies onder de borden waarop de vertrektijden te zien zijn. Zo’n zes vluchten zijn deze ochtend al vertraagd. Sommige mensen klampen zich ongerust aan haar vast. “Ik moet naar Kaapstad, waar moet ik dan heen?” Ze houdt haar hart vast voor dinsdag, wanneer ze zelf op vakantie gaat. Naar Aruba, samen met haar man en dochtertje. Ze overweegt de buggy in elk geval thuis te laten. Haar man moet de baby dan maar dragen. Er zijn veel vertraagde en geannuleerde vluchten, maar de plek waar die mensen meestal samenklitten, de transferbalie van de KLM, is gesloten. Er staat wel een rek met A4'tjes, waarop staat uitgelegd dat als je je aansluiting hebt gemist, je een nieuwe optie kunt regelen in de KLM-app. Waarom de balie dicht is? “Omdat hier anders 500 man staan en we hebben niet de mensen om die allemaal te helpen,” zegt een KLM-medewerker. Als je vanavond nog naar Istanboel vliegt, heb je pech. Bij de incheckbalie van Turkish Airlines staat, vier uur voor het vertrek van 23.15 uur een rij van meer dan 200 meter. Families komen opgewekt aangelopen, lopen eerst de rij voorbij, want ze zijn zo vroeg, dit kan hun rij niet zijn. Maar dan zien ze, honderd meter verderop, dat deze file wel bij hun vlucht hoort – dat is even schrikken. Boos wordt niemand. Even een biertje en wat kleins eten misschien in café Rembrandt? Vergeet het maar. De bruine kroeg is uitgestorven en gaat zo dicht. “Sorry,” zegt de barman. “Personeelstekort.” Een vader leest aan een tafeltje van een gesloten koffiecorner in de bijna lege hal zijn gezin slecht nieuws voor op zijn iPhone: “De drop-off van onze bagage is nu verplaatst naar 02.00 uur.” Moeder slaat haar handen voor haar ogen. “Ik denk dat we morgen pas vertrekken,” verzucht ze. “Ik ga een schone onderbroek uit mijn koffer halen,” zegt een dochter. Moeder loopt verslagen weg, maar keert dan binnen een minuut terug. “Ik zie mensen richting een andere incheckbalie lopen. Laten we er maar achteraan gaan.” De vertraging is nu al negen uur. Corfu is nog ver weg.||https://www.parool.nl/nederland/een-weekend-op-schiphol-in-vakantietijd-net-een-busstation-in-zuid-amerika-op-een-verkeerd-tijdstip~b425a32e/
2022-07-16||Dit vertelt ‘getuige 5089’ over de moord op Peter R. de Vries||In een verhoorkamer in Den Haag zitten op 2 november 2021 om iets voor half zeven ‘s avonds twee rechercheurs, een Poolse tolk en een getuige. Omwille van zijn veiligheid wordt hij als ‘getuige 5089' opgevoerd, of onder de schuilnaam ‘Eddy’, al staan zijn echte naam en geboortedatum ook in de stukken. Hij heeft zich in oktober 2021 bij de politie gemeld nadat zijn criminele vrienden hem hadden bevolen mee te doen aan een ontvoering van twee kinderen van een drugsdealer. Dat wilde hij niet, maar weigeren was levensgevaarlijk. “Toen heb ik voor mijzelf besloten: om eruit te komen moet ik mij bij de politie melden.” Met arrestaties is de ontvoering verijdeld. Al snel stonden vijf mannen voor zijn deur. Ze eisten 100.000 euro. Eén had een hamer. Sindsdien leeft hij in doodsangst. “Ze zouden mij kunnen doodmaken, vanwege alles wat ik over hun weet.” Hij is op van de zenuwen. “Ik zit voorlopig als een muis in haar hol. Ik ben echt heel bang.” Dat heeft vooral ook alles te maken met het onderwerp van het eerste verhoor op 2 november: de moord op Peter R. de Vries. Op de vraag of hij in zijn eigen bewoordingen kan zeggen wat hij weet ‘over de moord op de journalist’, komt hij meteen ter zake. “Krystian M. was vanaf april op zoek naar een man voor zijn oom, hij noemt hem zijn oom, het is een Marokkaanse man voor wie Krystian werkt,” zegt Eddy. “Hij was op zoek naar iemand die een journalist zou doodschieten. De reden daarvan was dat hij samen met een kroongetuige werkt. Hij vertelde dat ze daarvoor de broer van de kroongetuige hebben doodgeschoten en nu is hij aan de beurt.” Krystian M. (27) zou hebben zitten ‘pronken’ dat hij ‘bij de maffia zat’. Hij heeft één keer verteld dat hij voor dezelfde groep iemand heeft vermoord, en daar nachtmerries over had, maar details kent Eddy niet. De getuige beschouwde Krystian M. sinds hun kennismaking in april 2020 als ‘een soort vriend’. Omdat hij zelf ‘helemaal legaal was’, kon M.’s criminele groep zaken zoals auto’s op zijn naam zetten. Toen Krystian in de gevangenis zat, zorgde Eddy voor hem, wat tot een hechte vertrouwensband leidde. Inmiddels beschuldigt justitie deze Krystian M. er van dat hij degene was die op de dag van de moord schutter Delano G. (22) en chauffeur en voorbereider Kamil E. (36) rechtstreeks aanjoeg via ijzingwekkend berichtenverkeer via een versleutelde Google Pixel-smartphone. ‘Speciale telefoons van 3000 euro’, in de woorden van Eddy. Volgens Eddy was Krystian M. vanaf april 2021 bezig met de voorbereidingen van de moord. Eind april 2021 vroeg M. aan Eddy een paar dagen achter een journalist aan te rijden, tegen betaling van 10.000 euro. Eddy zegt die klus te hebben geweigerd omdat hij vreesde zijn baan kwijt te raken. Daarop heeft een ander die taak kennelijk overgenomen. “Vanaf mei maakten ze foto’s van hem en ze reden achter hem aan.” Wie De Vries aan het observeren waren, weet Eddy niet precies. In juni vertelde Krystian M. in de auto volgens Eddy dat hij iemand gevonden had die De Vries verder zou observeren én uiteindelijk de trekker zou overhalen. Dat was de Pool Kamil E., sinds maart 2021 óók een goede bekende van Eddy. “Toen heeft hij aan mij verteld dat Grubs, de dikke (Kamil E, red.), op de journalist aan het jagen was.” Kamil E. was tot dan volgens de getuige een hosselaar die cocaïne dealde, en die samen met Krystian M. recent een partij drugs had ‘geript’ (gestolen). Hij had financiële problemen. Nadat hij de moordopdracht had aangenomen, zou Kamil E. bang zijn geworden en terugtrekkende bewegingen hebben gemaakt. Zo zei hij dat hij het pistool waarmee hij De Vries had moeten neerschieten was kwijtgeraakt doordat de politie het in beslag had genomen in een auto. Krystian M. ging er vanuit dat E. bang was, ‘smoesjes’ bedacht ‘en het wapen vast ergens heeft verkocht’. Hij zou een ander zoeken. Dat zou, volgens Eddy, zéér tegen de zin zijn geweest van de opdrachtgever van Krystian M. “Krystian vertelde dat die Marokkaanse man zei: ‘Als Kamil niet wil schieten, moet hij op zijn minst als chauffeur rijden. Als hij dat niet wil, moet Kamil doodgeschoten worden, want het is al te ver gegaan’.” Hij wist al te veel. “Dus toen ik de volgende keer met Krystian gesproken had, begin juni, heeft Krystian verteld dat hij die Delano heeft aangenomen. Delano heb ik een keer in mijn leven gezien. Krystian zei tegen mij: ‘Ja, hij gaat het zeker doen, zelfs op klaarlichte dag.’ En Grube, die dikke (Kamil E., red.) gaat hem er naartoe brengen want er is al te veel geïnvesteerd in hem.” Eddy zegt dat voor de moord op De Vries 150.000 euro zou worden betaald. 100.000 euro voor de schutter en 50.000 euro voor de chauffeur. De zwangere verloofde van Kamil E. zou diens gage ook hebben gekregen, zij het dat haar 45.000 euro was gebracht, omdat 5000 euro was ingehouden vanwege het verdwenen wapen. Eddy hoorde pas een dag later op zijn werk ‘in het ochtendnieuws’ van de moordaanslag op Peter R. de Vries. De dag daarna kwam Krystian M. en vertelde hem ‘blij’ over de aanslag. Wel waren de uitvoerders tot zijn woede aangehouden omdat ‘de dikke totaal niet luisterde’ en een andere vluchtweg had genomen dan afgesproken. Na de moordaanslag vertrok Krystian M. voor vier weken naar Polen, uit vrees dat Kamil E. verklaringen zou afleggen. “Mocht Kamil inderdaad gaan praten, dan waren ze van plan zijn moeder af te maken.” Krystian M. vertelde volgens de getuige volop over de opdrachtgevers voor de moord op De Vries. Volgens Eddy kwam de opdracht van ‘oom’. Krystian M. was diep onder de indruk van deze man. “Iedereen was bang voor hem.” Weet Eddy ook wie de oom is? “Hij heeft mij wel een keer uitgelegd wie de oom is. Dat het iemand is die de broer en de advocaat van de kroongetuige heeft gedood,” zegt Eddy. Omdat de ‘oom’ in de gevangenis zit, is zijn ‘broer’ zijn verlengstuk buiten: ‘de chef’. Hij geeft dagelijks ‘opdrachten aan de soldaten’. Krystian M. was de leider van de Poolse ‘soldaten’. De rechercheurs vragen door. Van welke afkomst is de oom, willen ze weten. “Marokkaan,” zegt Eddy. Ook vragen ze of hij nu de naam weet. “Ik heb van Krystian nooit zijn voor of achternaam gehoord.” Daarop concluderen de agenten dat hij, na alles wat hij inmiddels op internet heeft gelezen, wel moet weten om wie het gaat. “Ja, Raswan Taghi of zoiets.” Eddy weet welke sanctie er staat op praten met de politie. De dood. Desondanks zet hij toch zijn handtekening onder al zijn verklaringen. “Ik wil dat de gerechtigheid zal zegevieren.”||https://www.parool.nl/amsterdam/dit-vertelt-getuige-5089-over-de-moord-op-peter-r-de-vries~bf91338e/
2022-07-16||Opinie: ‘Rusland blijft dreigen met zijn kernarsenaal, maar van leeftijdsgenoten hoor ik weinig’||Er is oorlog bezig in mijn land. Mijn Oekraïense vrienden zijn verspreid door heel Europa, en mijn oma is opeens in de Verenigde Staten, ook al vindt ze vliegen eigenlijk spannend. Mensen doen alles om de oorlog te ontvluchten waar maanden geleden nog geen sprake van was. Nog in de herfstvakantie was ik door straten van Kyiv aan het lopen, zonder angst, zonder Russische militairen en vallende raketten. De stad waar ik van hou is niet meer veilig. Op de NOS kwam een filmpje van een bom die heel dicht bij mijn huis viel. Ik woonde naast Babyn Jar. Het doet me pijn om dat te horen. Ik wens niemand de afschuwelijkheden toe die Rusland met zich mee heeft gebracht op hun ‘Z’-tanks naar mijn huis. Ik ben alleen bang dat wij in ons Nederland niet de gevaren zien van deze oorlog. De ‘Russische Vrede’ zoals het genoemd wordt, kwam net zo dichtbij als 20 kilometer van de Poolse grens. Rusland blijft maar dreigen met zijn kernarsenaal, maar van mijn leeftijdsgenoten hoor ik vrij weinig. Tijdens de Koude Oorlog waren activisten vaak heel hard bezig met het voorkomen van de oplopende spanningen, met de hele kernwapenwedloop. Wat is er dan veranderd? Waar blijft men nu, wanneer de oorlog bij jouw huis aan staat te kloppen? Ik denk dat wij als jongeren niet genoeg doen. We kijken naar de oorlog door onze schermen, te bang om te bewegen, te bang om de straat op te gaan, te bang om onze overheid te laten weten hoe groot dit kan worden. De enige hoop die er nog overblijft is wij, en wij alleen. ‘Hopes and prayers’ helpen nooit. De hoop is nog niet verloren. Yurii Orekhov, 5 vwo, MLA “Mis je de Marokkanen niet?” is wat de moeder van een vriendin mij vroeg, toen we in de auto zaten onderweg naar een islamitische lezing. Ik antwoordde dat ik er niet zoveel van merk. Maar eigenlijk merk ik er wel veel van. In de ramadan vooral. Men denkt dat het zwaarste in deze maand het vasten zelf is. In werkelijkheid is het het zwaarst de hele dag moeten aanhoren hoe zwaar het wel niet zou zijn en of je écht geen water mag drinken. ’s Morgens zit ik op mijn fiets naar Amsterdam-Oud-Zuid, waar ik op school zit met voornamelijk kakkers. Hier voel ik de drang mezelf steeds te moeten bewijzen. Na school fiets ik terug naar huis, waar ik direct een verschil voel van twee werelden. Ik kan het goed vinden met mijn Marokkaanse en Nederlandse vriendinnen, maar toch voel ik me nergens helemaal thuis. Bij mijn Marokkaanse vriendinnen voel ik mij een van de Nederlanders en bij mijn Nederlandse vriendinnen juist ‘de Marokkaan’. Dat zet me toch aan het denken. Bij welke groep hoor ik? Ben ik een Nederlander of een Marokkaan? Verraad ik zo mijn eigen volk? En moet ik kiezen bij welke groep ik wil horen? Veel van mijn Marokkaanse vriendinnen staan er versteld van hoe ik het met zoveel Nederlanders kan uithouden. Maar zo zie ik het totaal niet. Het is toch niet de bedoeling dat deze twee verschillende gemeenschappen gescheiden blijven? Malak Al-Jabri, 3 vwo MLA Het Parool Columnfestival is een samenwerking met Stichting Nowhere.||https://www.parool.nl/columns-opinie/opinie-rusland-blijft-dreigen-met-zijn-kernarsenaal-maar-van-leeftijdsgenoten-hoor-ik-weinig~b7b71db4/
2022-07-16||Een duindak met zwembad op het appartement: ‘Het is bij elk weertype gaaf om naar het strand te gaan’||Op het duinlandschap boven op een appartementencomplex net buiten de Jordaan dringt zich even de gedachte op dat het ruisen van de zee hoorbaar is. Maar nee, dat is het verkeer op de Nassaukade en de Marnixstraat. Het is een vreemde gewaarwording, duinstruweel met uitzicht op de Westertoren. En, o ja, met zwembad. Henriëtte Broeders komt net uit het water. Elke ochtend zwemt ze hier haar baantjes, zelfs ’s winters als het dan onverwarmde water maar 9 graden is. “Ik geniet er elke dag van, dit stukje natuur midden in Amsterdam.” Met 17 meter is het zwembad alleen wat kort, zegt ze lachend. “Je moet iets meer baantjes doen.” Landschapsarchitect Harro de Jong is voor het eerst in lange tijd op het door hem ontworpen dak van het ongeveer een jaar geleden opgeleverde appartementencomplex met 35 woningen. Een bewoner had hem laatst nog geappt dat het na een late avond op het dak voelde alsof hij op vakantie was. En toch, als De Jong zo om zich heen kijkt tussen de Jordaan en Oud-West ziet hij vooral lege daken met grind en zwart bitumen. Dat is de eenvoudigste manier om het dak waterdicht te houden, maar ook lelijk en loeiheet. “De wereld op het dak is geasfalteerd,” zegt De Jong. Amsterdam is gewild en duur. “Met elke verdieping gaan we heel zorgvuldig om, maar met het dak doen we niets. Terwijl je er een heel gave ervaring kunt hebben,” wijst hij op zijn ‘duindak’. “Dan zijn we toch knettergek?” In een serie artikelen onderzoekt Het Parool deze zomer de mogelijkheden die verscholen liggen op de daken van Amsterdam. Zorgen groene daken voor meer biodiversiteit? Kunnen we er onze groenten verbouwen? Waar laten we de zonnepanelen voor duurzame energie en hoe verwerken we het regenwater dat vanwege klimaatverandering steeds vaker met bakken uit de hemel valt? Kunnen we het woningtekort terugdringen door extra etages te bouwen boven op het dak? Deze eerste aflevering illustreert dat onze daken ook gewoon een fijne plek kunnen zijn. Daarmee vertellen we eigenlijk niks nieuws. Dat het goed toeven is hoog boven de stad bij Amsterdammers met een balkon of dakterras is al lang en breed bekend. Voor het mooiste uitzicht vanuit een woontoren wordt grif betaald, dan noemen we het een penthouse. Hotels zien allang de mogelijkheden van een daktuin of rooftopbar. Alom bekend is ook de infinitypool van het W Hotel pal achter het Paleis op de Dam. Verschillende scholen hebben hun speelplaats op het dak en vergeet ook niet het dak van wetenschapsmuseum Nemo. Voor een ander mooi voorbeeld wijken we uit naar Utrecht, waar voetbalclub Faja Lobi KDS zijn velden heeft op het dak van Ikea. Maar het kan dus ook op een nieuw, luxueus, maar verder tamelijk gangbaar appartementencomplex in hartje stad. Met een zwembad in een duinlandschap, hoe kom je erop? De Jong ging uit van het vaak wat extremere weer op hoogte. Als het op straat een beetje waait staat op het dak een stevige wind. Bij een volgens het weerbericht zomerse temperatuur kan het op het dak een barre droogte worden. “Het moest een landschap zijn dat goed tegen die omstandigheden kan.” Boven op de vier woonlagen van het woonblok sta je net zo hoog als op de duinen dertig kilometer verderop, zegt De Jong. “Het is bij elk weertype gaaf om naar het strand te gaan. Als het heet is, heb je hier altijd nog een verkoelend windje. En je kunt een duik nemen.” Het houten strandpaviljoen op het dak staat nog leeg. De eigenaren van de appartementen moeten het er nog over eens worden wat ze daarmee gaan doen. In zijn ontwerp opperde De Jong een sauna. “Dat lijkt mij ultiem. Dan is het vakantiegevoel toch compleet? En daarna zo het zwembad in.” Met zijn Buro Harro gaat De Jong voor ‘echte landschappen’. “Waar bijen en vogels ook een goed gevoel van krijgen.” Het bouwplan aan de Groenmarkt noemt hij ‘een appartementencomplex voor plant, mens en dier’. Op den duur worden ook de gevels wild begroeid door klimplanten die langs de regenpijpen omhoog komen. “Elk jaar groeien ze één verdieping hoger.” Op het dak is het resultaat goed te zien. Vogels vliegen af en aan en bijen nestelen zich tussen het zand. Pronkstuk zijn de drie zwarte dennen. Ze staan precies op de plekken waar het dak op zijn sterkst is. De draagconstructie moet er natuurlijk wel op berekend zijn, al is het zwembad nog zwaarder. Veel hoger zullen de bomen niet worden. “Hun groei wordt in toom gehouden door de moeilijke omstandigheden.” Minstens zo belangrijk als de biodiversiteit vindt hij dat het dak met plezier wordt gebruikt. “Als we genieten van natuur gaan we er ook beter ons best voor doen. In Nederland lijkt het altijd alsof het groen uit goededoelenpotjes moet komen, maar de bewoners genieten juist van hun appartement vanwege de natuur. Die verdient zichzelf terug.” Het dak is onderdeel van een kapitale investering van een projectontwikkelaar met, afgezien van een verdieping met sociale huurwoningen waarvan de bewoners het dak niet op kunnen, vooral dure appartementen van bijna een miljoen euro per stuk. De Jong: “Het dak is commercieel ook gewoon veel waard. Natuur is hier geen linkse hobby.” “Iedereen wordt altijd gelukkig van een dak,” stelt De Jong. “De wind doet iets met je. Je gaat vanzelf grijnzen en je zorgen vervliegen. Op daken wordt het leven lichter en je hebt meer pret. Zo’n daktuin hoeft ook helemaal niet buitenissig te zijn. In mijn studentenhuis gingen we altijd al het dak op en daar hadden we de beste gesprekken.” De Jong rekent erop dat meer projectontwikkelaars gaan volgen. “Het is de moeilijke weg, maar als je zo’n dak eenmaal hebt, ben je blij. Je gooit geld weg als je het niet doet.” Hij wijst op de ongebruikte daken aan alle kanten. “Dat is braakliggende grond. Toch bizar in een stad waar een vierkante meter zo duur is? Dat moet in de miljarden lopen!” Met die kijk op daken kampeerde hij vorig jaar met geograaf Martijn Duineveld een week boven op het elf verdiepingen hoge wooncomplex OurDomain in Amsterdam-Zuidoost. De nieuwe woonblokken voor starters en studenten zijn onderdeel van de metamorfose van het zieltogende bedrijventerrein Amstel III tot een nieuwe wijk met vijfduizend woningen. Hier aan de rand van Amsterdam bieden de daken een weids uitzicht op de polder. Ze zijn als het ware het balkon van de stad. “We konden Rotterdam zien liggen en Den Haag. Utrecht konden we voor ons gevoel aanraken. Het Groene Hart waar we het al decennia over hebben zonder dat precies duidelijk is waar het ligt... dáár zie je het. Met luchten zoals je die herkent van de Hollandse meesters.” De Jong en Duineveld zien het als een buitenkans om hier ‘de stad van de toekomst’ te bouwen, maar pleiten meteen voor een ‘dakenregisseur’ die met de plannen meekijkt. Zodat groene daken meer ruimte geven voor de biodiversiteit waarmee het op het bedrijventerrein bar en boos gesteld is, maar ook vanwege het uitzicht op het dak. “Je bent elkaars uitzicht,” zegt De Jong met een verwijzing naar hotel Fletcher, de blauwe toren langs de A2. “Je hebt een verantwoordelijkheid als je zoiets bouwt.” Als projectontwikkelaars hier aan de slag gaan omdat Amsterdam uit zijn voegen barst, dan mag de stad ook iets terugverlangen. “Het Groene Hart is van ons allemaal. Dan wil ik ook dat iedereen de top kan bereiken.” “Er moet een toegankelijk dakpark komen,” concludeert De Jong, dat er niet alleen is voor wie hier een dure hotelkamer of penthouse kan betalen. “Hou rekening met de mensen die het van een afstandje zien liggen. Wij moeten de hele tijd naar jou kijken. Dan wil ik ook op je dak.”||https://www.parool.nl/amsterdam/een-duindak-met-zwembad-op-het-appartement-het-is-bij-elk-weertype-gaaf-om-naar-het-strand-te-gaan~b1be4e3d/
2022-07-16||90 jaar Hotel Faber in Zandvoort: ‘Het voelt als thuiskomen’||Vroeger, toen hij zestien was, had Martin Faber weleens de pest in. Wilde hij net met zijn vrienden gaan stappen, kwam er ’s avonds om elf uur nog een ouder echtpaar van kamer 5 dat koffie wilde. Dan stond hij mokkend in de keuken te wachten tot het water doorliep. Blikken op zijn horloge. Zijn hoofd al bij de meiden, de discotheken, de Chin Chin en de L’Isis, de boulevard. Maar hotelgasten gingen altijd voor, had hij van zijn ouders geleerd. En dus stond hij keurig met een kan hete koffie voor de deur bij de twee. Brede glimlach: ‘Bitte schön. Gute Nacht, Herr und Frau.’ Nog gauw een hand door zijn haar en wegwezen. Nu is Martin Faber bijna vijftig jaar verder en eigenaar van Hotel Faber aan de Kostverlorenstraat in Zandvoort, al negentig jaar in bezit van zijn familie. Sleetse routine heeft in al die jaren geen vat op hem gekregen. Faber beschikt over de openhartige onbevangenheid die anderen op latere leeftijd langzamerhand verliezen. “Ja, ik bekeek je Facebook. Doe ik met gasten ook vaak. Vind ik leuk. Even zien wat voor mensen het zijn,” zegt hij achteloos. Hij schudt met een kartonnen pak Rührei van Duitse makelij. “Doe ik gewoon uit een pak, hoor. Wel zo makkelijk. Mijn ouders serveerden vroeger alleen een bordje met brood, ham, kaas en een gekookt ei. Tegenwoordig moet je een uitgebreid ontbijtbuffet hebben. Croissants, verschillende broodjes, vers fruit, yoghurt, cornflakes, drie soorten eieren: roerei, gebakken en gekookt. Ik heb zelfs poffertjes.” Opgewekt staat hij even later kogelronde eitjes te bakken in een pan met kuiltjes. “Dit is eigenlijk een hamburgerpan. Gasten vragen weleens hoe ik ze zo rond krijg. Nou, zo dus. Voor oudere mensen draai ik ze nog een keer om. Die houden niet van dat druipende eigeel.” Elke morgen om half zeven ’s morgens, als de vogels fluiten en het Zandvoortse strand er nog stil en verlaten bij ligt, begint Faber met de voorbereidingen voor het ontbijt, net zoals zijn moeder Leny (94) dat vroeger deed. Dat doet hij in de keuken waar ooit zijn vader, Martin senior (1927-1995), de lunch en daghap stond te bereiden. Het hotel bood toen nog volpension, waarin een grotere rol voor de kok was weggelegd. Hoewel Faber junior in de loop der jaren modernere apparatuur heeft aangeschaft, zoals een koffiemachine, een heteluchtoven en een vaatwasser, is er niet eens zoveel veranderd. Granieten vloer, wit betegelde wand, houten keukenkastjes, een geruit gordijntje onder het aanrecht. Huiselijk met stampvolle kastjes, maar schoon en geordend: sausflessen op legplanken, de steel van een afwasborstel in een afvoerpijp, geblokte theedoeken en pannenlappen, reusachtige stalen pannen. “De oude aardappelpan van mijn vader. Uniek ding,” zegt Faber wijzend. In het hoogseizoen, als het hotel volloopt met Duitse toeristen, springen Linda Koper (56) en Brigitte Keur (58) bij. Sinds jaar en dag zijn ze vaste krachten. Koper maakt fruit schoon en draaft daarna met versgebakken broodjes naar de ontbijtzaal. Keur, klein en pront, theedoek over de schouder, opent de dampende vaatwasser en behandelt het serviesgoed met bruusk temperament. De van oorsprong Duitse Keur bleef tijdens een vakantie hangen aan een Zandvoorter. Een aanwinst voor het hotel, vindt Faber, want ze spreekt Duits. En hotelbezetting die voor negentig procent uit Duitsers bestaat is dat een belangrijk pluspunt. Om kwart over zeven steekt visboer Arie Guijt (41) zijn hoofd om de hoek van de keuken: “Goedemorgen!” De Katwijker staat met een viskraam op het Raadhuisplein in Zandvoort en komt bijna elke dag met twee collega’s ontbijten in Hotel Faber. “Martin verwijst zijn gasten vaak naar onze kraam voor een harinkje. Als we ’s morgens vroeg vanuit Katwijk komen, krijgen we hier een lekker ontbijtje. We mogen ook weleens bij hem in het hotel douchen. Maar let op, aan één ding heeft hij een hekel: verkleinwoordjes. ‘Hotelletje’, ‘kamertje’: dat vindt hij niet zo leuk,” zegt Guijt lachend. Langzamerhand druppelen meer hotelgasten binnen en vertoont ook Faber zich in de ontbijtzaal. Hij legt de laatste hand aan het buffet en deponeert twee afbakpizzaatjes – Piccolini’s – tussen de etenswaren. “Voor de vegetariërs. Dan hebben die ook wat.” In de zaal heerst een bedaarde ochtendrust, zacht geklingel van bestek. Zorgzaam, met licht gebogen, koesterende rug ontfermt Faber zich over zijn gasten. Een bemoedigend klopje op een schouder, een tikje op een arm. Hoofdschuddend bekijkt hij mensen die verwoed scrollend op hun telefoon aan hun ontbijt zitten. “Zo ongezellig. Soms trek ik de stekker van de wifi eruit. Dan stopt het even,” grinnikt hij. Linda Koper reddert intussen, onlosmakelijk verbonden met een geel, nat doekje, door de zaal en neemt tafels af. De Duitse Uwe (53) en Petra Lennartz (47) happen in een broodje. Ze gaan al van kinds af aan op vakantie in Zandvoort en kiezen sinds tien jaar altijd voor Hotel Faber. “Het hotel is schoon, de mensen zijn vrolijk en de omgeving is mooi. We keren elk jaar terug, omdat het vertrouwd en bekend is.” Naast hen hangen schilderijen van oude Zandvoorters, aan het plafond houten vliegtuigen, hobbelpaarden en andere antieke bouwsels. In een museale ‘etalage’ staan poppen in klederdracht. Geen hotelgast kan om de illustere voorganger van eigenaar Martin Faber heen. In het hotel, óók op de kamers, hangen meer dan honderd schilderijen van de hand van zijn vader. “Hij leerde op zijn 55ste schilderen van een Duitse hotelgast. Sindsdien heeft hij in zijn atelier op zolder het ene na het andere schilderij gemaakt. Zeegezichten en landschappen, maar toch vooral portretten van bekende Zandvoorters, Volendammers en vaste hotelgasten,” vertelt Faber. Vitrines herbergen de verzamelingen van zijn vader: treinen, miniatuurflesjes, scheepsmodellen, autootjes, servies. Hij hield van nostalgie, kon geen afstand van dingen van vroeger.” Zelf is Faber minder nostalgisch. Hoewel :“Ik heb een witte Audi van veertig jaar oud. Als ik me niet zo lekker voel, ga ik daar een stuk in rijden en dan knap ik op. Een Harley-Davidson had ik ook. Jaren voor gespaard. ’s Morgens werkte ik in het hotel en ’s middags achter de bar op het circuit van Zandvoort. Uiteindelijk kon ik hem kopen.” Plotseling schiet hij vol. “Sorry, ik word emotioneel. Dat heb ik soms met dingen van vroeger.” En er ís veel van vroeger. Faber beheert niet alleen het hotel, maar ook de familiegeschiedenis die daarbij hoort. Die gaat terug tot 1932. Tjeerd en Johanna Faber beginnen in dat jaar Hotel Pension Faber aan de Kostverlorenstraat. “Mijn oma runde het pension. Mijn opa, geboren achter het paleis op de Dam, was slager. Elke dag reed hij op zijn brommertje heen en weer van Zandvoort naar Amsterdam om te werken.” In 1958 neemt zoon Martin Faber het hotel over met zijn vrouw Leny, een boerendochter uit Kethel. Leny Faber (94) herinnert het zich nog goed. Ze zit in een fauteuil van haar monumentale woning, onder een hoog plafond met weelderige ornamenten. Om haar heen een gestold verleden vol bezittingen die ze een mensenleven meedroeg. Een nadrukkelijk tikkende klok. Aan de muur een schilderij van haar man, die op zijn 67ste overleed. “Toen Martin en ik in 1950 getrouwd waren, hielpen we in de weekenden in het pension. Kort na de Tweede Wereldoorlog was er armoede, geen warm water, geen verwarming. Er verbleven veel mensen die in de oorlog hun huis kwijt waren geraakt. Martins moeder was al overleden toen ik hem leerde kennen. Zijn vader dacht erover het hotel te verkopen, maar dat wilde Martin niet. Zijn moeder had het niet voor niets opgebouwd. Toen zijn wij er samen mee verder gegaan.” Martin en Leny gaan in het hotel wonen. Hun vijf kinderen worden er geboren. “In het begin werden de kamers alleen gehuurd door gemeenteambtenaren en politieagenten die nog geen woning hadden. Er logeerde bij ons ook een oude dame, die almaar vanuit haar kamer riep dat ze dood wilde. ’s Avonds aten we altijd beneden met alle gasten. Toen begon ze weer. Een van de mannen had hard gewerkt, was moe en riep nijdig: ‘Mens, dan ga je toch dood!’” Leny lacht er verlegen om: “Dat was grappig. Ik weet het nog goed.” In de jaren zestig verandert het pension in een hotel waar steeds meer toeristen komen, aanvankelijk vooral uit Nederland. Martin Faber: “Dat waren Amsterdammers die op een flatje woonden en voor twee of drie weken boekten voor wat frisse lucht aan zee. Later kregen we bussen en treinen vol Duitsers. De trein uit Duitsland stopte toen in Zandvoort.” Moeder Leny is in die jaren druk met ontbijt bereiden, kamers schoonmaken en daarnaast de zorg voor haar vijf kinderen. “Ach, dat deed je gewoon. Mijn zussen brachten hen soms naar school. In de zomermaanden kreeg ik extra hulp van kamermeisjes. Mijn man deed boodschappen en kookte voor de lunch en het diner. Hij was een echte zakenman, vol nieuwe ideeën.” Martin Faber senior bouwt in 1962 de binnenplaats om tot ontbijtzaal. Zo kan hij ’s avonds de tafels alvast dekken, terwijl de hotelgasten in de recreatieruimte nog wat drinken. “We hadden daar vaak dansavonden van de folklorevereniging. Ik weet ook nog dat we ’s nachts met een paar hotelgasten naakt in zee gingen zwemmen. Sommigen gingen erin, maar ik hield mijn kleren aan. Dat was lachen!” vertelt Leny Faber. “Heb ik vroeger ook wel gedaan met een stel meiden. Toen ze uit zee kwamen, hadden we hun kleding in de vlaggenmast gehangen,” vult Faber aan. “Hotelgasten vroegen mij soms om met hun dochter uit te gaan. ‘Dan weet ik zeker dat het goedkomt’ zeiden ze dan.” Faber werkt eerst samen met zijn broer en vader in het hotel en later met zijn vrouw Patricia, die vooral achter de schermen actief is. Tot zeven jaar geleden woont hij met zijn gezin in het hotel. Inmiddels is zijn zoon Nick (28) daar met zijn vriendin ingetrokken. Hij werkt ook in het hotel en wil het op den duur overnemen. Aan de coronatijd bewaart hij minder goede herinneringen. “De vaste Duitse gasten bleven weg. Daarvoor in de plaats kregen we een heel ander publiek. Verwende Nederlanders die normaal gesproken all-inclusive naar Turkije gaan. Ze klaagden overal over. Dat er geen lift was, te kleine balkons, te weinig stoelen. Ik beleefde er weinig plezier aan.” Het waren magere jaren, die Martin aanvankelijk doorkwam met het opknappen en schilderen van de kamers. “Bij de tweede golf was ik het zo zat dat ik even heb overwogen er maar appartementen van te maken. Gelukkig heb ik dat niet gedaan. Dolblij was ik toen onze vaste gasten dit voorjaar terugkwamen. Het ontroert me dat alles toch nog goed is gekomen.” Erik Wille (58) uit Arnhem kent de familie Faber al sinds eind jaren zeventig. “We verbleven er vanwege het IBM-schaaktoernooi dat jaarlijks in Amsterdam werd georganiseerd. Mijn vader, broer en ik deden daaraan mee. Overdag schaken en daarna naar het strand. Pa Faber leefde toen nog. Een ontzettende lolbroek, altijd geintjes. Martin is net zo.” Wille is er tot 1987 elke zomer geweest. Twintig jaar later keert hij terug met zijn vrouw Conny (68). “Twee keer per jaar verblijven we tien dagen in Hotel Faber. We komen er vaak gasten tegen die er ook al jaren komen. Zo verbleven er een tijdje werklieden van ProRail. Die kennen we allemaal.” Een van hen is Pascal Paas (50) uit Munstergeleen. “Ik logeerde tien jaar geleden van maandag tot donderdag in Hotel Faber met elf collega’s. We kwamen uit het zuiden en konden er overnachten, vanwege werk voor de spoorwegen. Later ging ik erheen met mijn vriendin en zoon. Mijn zoon was gek op de vitrine met autootjes. Met Martin heb ik veel lol. Ik steek wel eens de draak met de vele Duitsers die in zijn hotel komen, daar maken we geintjes over. Ik ben er dit voorjaar weer geweest. Het voelt als thuiskomen.” Erik Wille beaamt dat. “Je bent er niet gewoon maar een gast, maar meer dan dat. Als we aankomen, komt mevrouw Faber meteen met haar rollator naar ons toe om een praatje te maken.” Martin Faber knikt. “Mijn moeder zit vaak voor het raam te kijken of ze de mensen nog herkent.” Soms stiefelt ze met haar rollator naar het hotel, steekt haar hand op naar vaste gasten, die haar eerbiedig nakijken. Faber: “Dat is misschien wel het mooiste: dat mijn moeder er nog is en dat ze dit nog mag meemaken.” Leny: “Ik kan niet huilen, maar het is zo bijzonder als ik terugdenk aan alles. Het hotel houdt altijd een speciale plek in mijn hart.”||https://www.parool.nl/ps/90-jaar-hotel-faber-in-zandvoort-het-voelt-als-thuiskomen~b57ad640/
2022-07-16||Dancebattles onder Eye – ‘Door dansen heb ik geleerd mezelf te accepteren’||“Ik ben een gedetailleerd hiphop-free­style­danser: met kleine bewegingen vertel ik een verhaal. Het klinkt groot, maar dansen heeft me gered. Als puber had ik het lastig. Ik werd gepest en had weinig zelfvertrouwen. Door te dansen leerde ik mezelf herontdekken. Dat werkte niet alleen fysiek, maar ook mentaal: ik heb door dansen geleerd wie ik ben en geleerd mezelf te accepteren. Onze community Scene Session is iets bijzonders. De vibe laat zich moeilijk omschrijven, maar er komen vooral young creatives om het hoofd leeg te maken, om te dansen en om anderen te ontmoeten. Natuurlijk wordt er ook gebattled, maar ik zie mensen vooral exchangen. Daarmee bedoel ik: ze delen niet alleen de liefde voor dans, maar delen ook levensinzichten met elkaar. Zo groeien we samen. Wat ik geleerd heb? Om niet bang te zijn en te vertrouwen op mijn eigen ideeën. Ik focus me op dit moment op Scene Session, mijn customized kledinglabel Xerxes, dansen en modellenwerk. Dat probeer ik allemaal te combineren en lukt ook, omdat ik daar in geloof.” “Ik ben begonnen met dansen toen ik zeven was. Op vakantie zag ik een Turkse buikdanseres. Ik was zo onder de indruk dat het niet lang duurde voordat ik dansles ging volgen. Ik ben begonnen met streetdancelessen in Assen, waar ik toen woonde. Daarna heb ik veel gedanst in Groningen en in Arnhem, waar ik een opleiding Urban Dans volgde. Die zou ik in 2019 afronden, maar ik ben ziek geworden en kon mijn laatste vijf maanden niet meer afmaken. In die tijd heb ik vijf psychoses gehad en ben ik drie keer opgenomen in een GGZ-instelling. Zoiets heeft een ontzettende impact op je. Ik moest mezelf opnieuw leren kennen en mezelf de tijd gunnen om rust te nemen. Tegelijkertijd werd ik volgepropt met medicatie, waardoor ik er als een zombie bijliep. Ik deed in die tijd wat ik moest doen, maar genieten van het leven kon ik niet. Hoe gek het ook klinkt: nu ben ik enorm dankbaar voor die ­ervaring. Ik ben inmiddels lichamelijk en mentaal gezond en heb mijn liefde voor dansen weer gevonden. Vorig jaar zag ik op Instagram dat bevriende dansers samen afspraken in Amsterdam. Ik twijfelde of ik ook zou gaan, want door de medicatie was ik ruim veertig kilo aangekomen. Die twijfels waren nergens voor nodig: ze namen me onder hun vleugels. ‘Kom ­lekker dansen, kom lekker chillen,’ zeiden ze. Sindsdien probeer ik er zo vaak mogelijk bij te zijn. Iedereen hier heeft een ­goede energie en een open mind. Er gebeurt veel meer dan alleen dansen; we zijn vooral samen. Het is dat ik nu in Groningen woon, anders was ik elke week gekomen.” “In Amsterdam was hiphoptalent op het gebied van dans niet heel zichtbaar. Maar hoe zet je dat op de kaart? Met een aantal vrienden had ik hier een gesprek over. De conclusie was dat we het dan maar zelf moeten representen, dus zochten we een plek om te trainen. Omdat het volop corona was, konden we niet binnen trainen en zijn we het eerst buiten gaan doen. We waren met zijn vieren: Ranchillio, ik en nog twee vrienden. Elke week namen we nieuwe vrienden mee en het werd steeds groter en groter. Of het nu regende of koud was, mensen kwamen toch. Op de drukste dag waren we met 150 dansers. Toen werd het duidelijk: we zijn een ding nu en hebben een naam nodig. Sindsdien heten we Scene Session en posten we elke week op Instagram wanneer en waar we samenkomen. We organiseren een wekelijkse binnentraining in een studio in Bullewijk en spreken voor buitenjams af onder Eye. Mijn doel is om een omgeving te creëren waar mensen zichzelf kunnen zijn. Bij elke sessie probeer ik iedereen aan te spreken. We dansen, we lachen, we praten, we luisteren en observeren. Dat is nodig, want veel jongeren ervaren druk van de maatschappij. Dit is een fijne uitlaatklep. Dansen is niet verplicht en we weten allemaal dat dansen voor een nieuwe groep spannend is. Maar binnen deze community bouw je als danser ook zelfvertrouwen op; we geven elkaar de ruimte om jezelf te zijn. Soms ben ik zo druk met het sociale aspect dat dansen er niet van komt. Maar dat is niet erg. In de toekomst zou ik graag ­psychologie en dans willen combineren. Dans is een goede manier om jezelf te expressen.”||https://www.parool.nl/ps/dancebattles-onder-eye-door-dansen-heb-ik-geleerd-mezelf-te-accepteren~bc865867/
2022-07-16||Hoofdredacteur Nieuwsuur Pieter Klein: ‘Ik hoop nog meer een horzel in de pels van de macht te worden’||Uit de muur van zijn kantoor op het Hilversumse mediapark steekt een haakje. Daar zou de foto aan moeten hangen die de nieuwe hoofdredacteur van Nieuwsuur, Pieter Klein, van zijn voorganger Joost Oranje heeft geërfd. Een plaatje uit All the President’s Men, de film over het speurwerk van de legendarische journalisten Carl Bernstein en Bob Woodward van de Washington Post naar een inbraak in het Democratische hoofdkwartier Watergate, dat de Amerikaanse president Richard Nixon de kop zou kosten. De foto is even weg, verontschuldigt Klein zich. Hij was nodig voor een filmpje. Dit jaar is het vijftig jaar geleden dat het Watergateschandaal zich ontvouwde. “Mijn kinderen zullen het niet weten, nee.” “Een keer of vier, vijf. Het is alweer een tijd geleden. Ik kan me vooral een van de quotes van Deep Throat herinneren over journalisten die zo godsgruwelijk onnauwkeurig zijn.” “Hoezo?” “Daar is niets vals aan. Die garages bestaan en klokkenluiders ook. Er zijn altijd mensen die van binnenuit willen praten of ervoor zorgen dat jij geheime stukken krijgt. Maar goed, er is ook een andere kant van onderzoeksjournalistiek: keihard werken. Dat hebben die jongens ook gedaan: keihard werken en op je bek gaan.” “Die heeft mij nooit losgelaten.” In 2019 werden Klein, toen nog werkzaam voor RTL Nieuws, en zijn collega Jan Kleinnijenhuis van Trouw door vakblad Villamedia uitgeroepen tot Journalisten van het Jaar voor het onderzoek dat ze deden naar de toeslagenaffaire bij de Belastingdienst. Ze ontdekten hoe de overheid ouders jarenlang ten onrechte bestempelde als fraudeurs en onwettig toeslagen stopzette en terugvorderde. Hoe de dienst informatie achterhield in rechtszaken en de Tweede Kamer misleidde. In 2020 kreeg het duo er ook nog een Tegel voor, de belangrijkste journalistieke prijs. Een hoogtepunt in een journalistieke carrière die liep van De Groene Amsterdammer en het Avro Radiojournaal naar het Algemeen Dagblad en RTL Nieuws, waar hij achttien jaar zou werken. Als chef van de politieke redactie zette hij het programma op de kaart door drie jaar achtereen de Miljoenennota voortijdig te onthullen. Tot groot chagrijn van het kabinet dat zijn feestje op Prinsjesdag keer op keer in duigen zag vallen. “Dat ging dus helemaal nergens over,” zegt Klein. Grinnikend: “De eerste keer liep ik op met een collega en dacht: verdorie, we hebben die Miljoenennota nou wel, maar over drie kwartier hebben we uitzending. Wat gaan we doen? Waar beginnen we? Vervolgens opende het journaal minutenlang met onze primeur, waarin we eigenlijk niets te melden hadden.” “Het was ook jezelf naar binnen vechten in Den Haag, want RTL was de outcast. Ik dacht: dat gaan we hier dus sowieso even veranderen. Ik heb gezegd: we gaan twee dingen doen, we gaan nieuwsjagen en we gaan met iedereen de concurrentie aan tot ze er helemaal gek van worden.” De straatvechter van de commerciëlen geeft nu ruim vijf maanden leiding aan de deftigste nieuwsrubriek van de vaderlandse televisie: Nieuwsuur. “Zo zeggen sommigen dat.” Wijzend op een kast vol journalistieke prijzen: “I can’t possibly comment. Het is waar wat mijn voorganger zei: Nieuwsuur staat als een huis.” “Ehm…” “Er zijn dingen die beter kunnen.” “We zijn bezig met de NOS een gezamenlijke onderzoeksclub op te zetten. Ik hoop dat we, meer nog dan nu, een gestructureerde horzel in de pels van de macht worden. Dat is de essentie van de journalistiek. Voor mij is de norm: vertel me iets wat ik nog niet weet, een inzicht, een nuance, een nieuw feit, een nieuwe onthulling, een andere blik op de wereld. Daar slagen we nog niet iedere dag in.” “Niet vaak, maar het komt voor, natuurlijk komt het voor. Ik probeer de redactie voor te houden: geen zelfgenoegzaamheid, want dat leidt tot stilstand.” “Als je mij vraagt: kunnen sommige dingen bij Nieuwsuur warmer of prettiger, dan is het antwoord: ja. Daar probeer ik het gesprek met de redactie over aan te gaan. Laat af en toe een normaal mens aan het woord en geen instituut. Aan de visuele kant valt er ook nog wel het een en ander te winnen.” “Ingewikkelde verhalen kun je soms beter uitleggen met beeld en graphics of in een reportage. We moeten de zaken helder uitleggen. De oud-hoofdredacteur van The New York Times zei altijd: als je iets schrijft over Tsjaad, denkt de lezer alleen: where the fuck is Tsjaad? Laat zien waar het ligt. Dat zijn dingen die ik graag zou willen.” “Dat is waar ik naar streef.” “Alles moet raak zijn, dat is de gedachte. Alles moet afgewogen en goed doordacht zijn. Je feiten moeten op orde zijn. Dat geldt natuurlijk voor elk journalistiek medium, maar zeker ook voor Nieuwsuur. Wij leggen onszelf hoge standaarden op.” “Daar ben ik blij om.” “O nee, oprecht niet. Er was een vacature voor een onderzoeksjournalist en ik heb tegen hem gezegd: als je wil, moet je nu gaan praten. Geloof het of niet: ik heb me er verder niet bemoeid, want dat leek me niet zo netjes. Als er geen klik met de club was geweest, was het niet doorgegaan.” Klein is een noorderling. Een man die bij voorkeur grote woorden mijdt. Hij werd geboren in Emmeloord, in de Noordoostpolder en verhuisde aan het einde van de lagere school naar het Friese Gorredijk, een dorpje tussen Drachten en Heerenveen. Zijn vader was vertegenwoordiger in schoonmaakartikelen, zijn moeder deed secretariaatswerk bij een plaatselijk bouwbedrijf. Thuis op tafel lag de NCRV-gids. Hij was op de havo een jongen die niet wilde deugen, zegt hij zelf. “Een lastige puber. Ik liet me niets zeggen. Door mijn ouders niet, door God niet, door de kerk niet en door de staat niet. Het schoolbandje vond ik leuk, en het cabaret, maar verder? Ik was alleen maar aan het spijbelen. Het is een godswonder dat ik die havo gehaald heb.” Geen idee wat hij met zijn leven aan moest. Lezen, lezen, lezen, muziek en film en dat was het wel. Totdat er op school iemand kwam praten van de Leeuwarder Courant: oud-hoofdredacteur Laurens ten Cate. “Die hield zo’n inspirerend verhaal dat ik dacht: shit, dat moet ik gaan doen. Ik heb me meteen gemeld op de School voor Journalistiek in Kampen, omdat je in Utrecht uitgeloot kon worden. Dat risico wilde ik niet lopen.” “Een gevoel van vrijheid.” “Zelfs in Kampen. Het is een prachtbaan. Je kunt mensen bellen en zomaar alles vragen. Of het nou politici zijn, sporters of muzikanten. Ik dacht: wie ben ik dat ik deze wereldberoemde meneer of mevrouw mag spreken? En dan ga je er een stukje over tikken en krijg je er nog voor betaald ook.” “Iedereen zegt het, dus dan zal het wel zo zijn. Je kunt ook zeggen: er lag een oud rapportje van de Ombudsman uit 2017 dat wij hebben gerecycled. Maar goed: we zien nog steeds de doorwerking ervan. We hebben een systeemfalen blootgelegd. Er komt nog een parlementaire enquête.” “Het kwam per ongeluk op mijn weg. Ik werd via LinkedIn benaderd door de advocaat van een groep gedupeerde ouders, maar vond het niet zo netjes om ermee aan de slag te gaan, omdat ik wist dat Jan Kleinnijenhuis er al over had gepubliceerd in Trouw. Maar die zei: ik kom niet verder, misschien kunnen we samen iets.” “Eigenlijk niet. Dat kwam pas toen we overal tegen werden gewerkt en er stukken bleken te worden achtergehouden in rechtszaken. Op een gegeven moment groeit zo’n zaak boven je hoofd en gaat het een eigen leven leiden. De Belastingdienst was een staat in de staat.” “Ik ben niet naïef, maar… Heeft het me verrast? Nou nee, eigenlijk toch niet.” “Ik ben al dertig jaar bezig de overheid te steunen in zijn gevecht om volwassen te worden. In transparant zijn en open.” “Dat we te veel wegkijken. Dat we problemen het liefst negeren.” “Ik vind het ingewikkeld om vakbroeders de maat te nemen. Laat ik het omdraaien: er zou wel wat meer interesse mogen zijn voor buikpijndossiers. Voor de vraag hoe iets zit of hoe beleid uitpakt. Maar het is ingewikkeld. Voordat je van zo’n zaak alle ins en outs kent ben je al een jaar bezig.” “Waar blijft je stukkie?” “Ik had niets beters te doen in mijn leven. Nee, nou ja, haha, ik weet het niet.” “Het begon met verwondering: wat is dit? Waarom is er niks gedaan met dat rapport van de Ombudsman uit 2017 waarin al stond dat er zoveel mensen in de puree zaten? Waarom wil niemand het daarover hebben? Vervolgens komt er irritatie als je de hele tijd van het kastje naar de muur wordt gestuurd. In het voorjaar van 2019 sprak ik voor het eerst de mensen zelf. Ik dacht: allemachtig, het zal je maar gebeuren. Als het mij was overkomen, had ik niet geweten hoe ik die vorderingen had moeten betalen, terwijl ik een goed inkomen heb. Wat doet dat met mensen? Dat greep me wel naar de strot.” “Ze hebben het niet vaak tegen me gezegd, maar ik wist wel dat er geluld werd: daar heb je Jan en Pieter weer. We waren heel lang alleen. Er is weinig solidariteit in de journalistiek. Je moet goed kunnen incasseren.” “Door de moord op Peter R. Maar ook door bedreigingen van fotografen, cameramensen en verslaggevers. Er is een verruwd maatschappelijk klimaat.” “De journalistiek functioneert nog steeds. Ik weet het niet. Er spelen veel factoren een rol. Een splijtend onderwerp als corona heeft enorm polariserend gewerkt. De mensen zijn op drift geraakt. Er is discussie over de feiten. Er is argwaan jegens de overheid en media die worden gezien als spreekbuis van die overheid.” “Ik vind dat een complexe vraag.” “Het gaat om verschillende dingen: kloppen onze checks and balances? Kloppen de feiten? Gaan we mee in een bepaald frame of stappen we eruit? Is er een voldoende kritische blik op wat als feit wordt aangenomen of door de overheid wordt aangedragen? Ik vind dat we transparant moeten zijn over wat we wel en niet weten. Daar heeft het de journalistiek wat aan ontbroken. Het was toch vaak: we slingeren het verhaal de wereld in en hallo kijker en lezer, dit is waar u het mee heeft te doen. Dat kan niet meer.” “En dat is ingewikkeld.” “Dat lijkt mij ook niet. Je hoeft niet gelijk voor iedereen opzij te gaan, maar we waren in het verleden onvoldoende bereid om echt open te zijn. En soms lieten we ook onvoldoende perspectieven zien op onderwerpen. Wat mis je als je nooit in de regio komt of op het platteland? Wat gebeurt er als alle journalisten in een links-liberale bubbel zitten en het voortdurend met elkaar eens zijn?” “Er zijn nog steeds veel mensen die met plezier een krant lezen of naar nieuwsprogramma’s kijken. Maar ja: er is ook een deel waarbij we geen goed meer kunnen doen. Daar schuilt gevaar in: een soort vervreemding, gevoed door een politiek klimaat waarin de journalistiek permanent ter discussie wordt gesteld en wordt aangevallen. Dat vind ik zorgelijk. Ik weet niet of dat goed komt.” “Ik ervaar dat zelf niet als concurrentie.” “Dat ze erop aangesproken zijn? “Die neiging heb ik nog steeds. Ik ben nogal van de afdeling persvrijheid en de vrijheid van meningsuiting. Maar tegelijkertijd hebben we een omroepbestel waarin je geacht wordt een aantal journalistieke codes te onderschrijven. Er is een club toegelaten die het bestel van binnenuit aan het ondermijnen is. Dan kun je dit verwachten.” “Hoezo? Waar ik me echt zorgen over maak is dat bij Ongehoord Nederland journalisten van de publieke omroep worden omschreven als knechten van de macht. Dat vind ik schandelijk. Arnold Karskens, die er de baas is, zou beter moeten weten, maar hij grijpt niet in. Dat neem ik hem kwalijk. Dat is schadelijk voor de journalistiek. Er zal een loslopende gek zijn die het gelooft.” “Ja, sorry, hahaha.” “Volgens mij had ik die niet nodig. Ik was een beetje atypische ambtenaar. Ik vond het alleen maar leuk als er ophef was. Het was leerzaam om de binnenkamer van de macht te zien. Je begrijpt beter hoe ambtelijke en politieke processen werken. Na negen maanden bedacht ik dat het niet mijn rol is. In de tussentijd heb ik veel mensen gezien die gedreven werken voor de publieke zaak. Hele slimme mensen ook.” “Moet ik daar een opvatting over hebben?” “Dat is een ander verhaal. Wat stel je daar tegenover als journalistiek? In zijn algemeenheid is het ons-kent-ons groot in Den Haag. Daar zit kwetsbaarheid in, maar uiteindelijk gaat het om je taakopvatting als journalist. Ik kan me uit mijn tijd op Financiën niet herinneren dat er heel actief werd doorgevraagd op dossiers. Dat ik dacht: waarom stel je die ene vraag niet? Je mag toch ook wel een beetje autonoom zijn als journalist.” “Uitgaan van eigen kracht. Fouten toegeven, maar wel vanuit autonomie en soevereiniteit. We hebben een mooi vak. Sta ervoor. Dan is er een keertje tegenwind op sociale media. Nou en? Ik ben voor onverstoorbaarheid. Op enig moment gaan de deuren altijd open, al moet je procederen tot in Europa.” “Dat is, vrees ik, een beetje groter geworden dan het is. Maar ik heb ook mijn emoties en temperament. Weet je: toen ik nog chef was van de politieke redactie van RTL in Den Haag, dan zat ik soms in een vergadering en dacht: zak er maar in. Wat doe ik hier? Je hebt je huiswerk niet op orde, je hebt je stukken niet gelezen, je zit hier alleen maar meningen te ventileren. Of als beginnend adjunct. Zit je met een paar chefs aan tafel en denk je: jullie willen gewoon niet, jullie hebben geen zin in de ochtendvergadering. Liep ik woedend weg. Dat is ook onmacht.” “Ik probeer me tegenwoordig te matigen. Het gaat me om de gretigheid en de hongerigheid. Iets willen als club. Ik denk dat dat het beste werkt in een journalistiek klimaat waarin je lol maakt, maar ook elkaar af en toe de hersens inslaat. Op een veilige manier. Ik hou ervan als het open is. Dan kan er veel worden gezegd, van beide kanten.” “Klopt.” “Er is ook altijd een privéleven geweest. Ik heb ook gezorgd voor mijn kinderen, ik heb ook vrienden. Maar goed: helemaal gezond is de verhouding tussen werk en privé bij mij niet.” “Altijd gedaan. Ik denk niet dat ze een trauma hebben overgehouden aan mijn werk. Maar het is lastig. Ik zag mijn kinderen wel naar me kijken als ik tijdens corona de hele dag aan het bellen was in de achtertuin: die is gek. Opeens kreeg ik een prijs. Dachten ze: heeft die ouwe toch iets goeds gedaan.”||https://www.parool.nl/ps/hoofdredacteur-nieuwsuur-pieter-klein-ik-hoop-nog-meer-een-horzel-in-de-pels-van-de-macht-te-worden~be7e0b44/
2022-07-16||Anne-Marie Grijzenhout van Café Nol: ‘Mijn opa was, hoe zeg je dat netjes, een patser’||De oma van Anne-Marie Grijzenhout vond, als oprichter van Café Nol in de Westerstraat, dat het interieur er net zo uit moest zien als haar eigen woonkamer. Kroonluchters, rode vloerbedekking, witte kanten gordijnen en rode lampjes. Oma en opa – hij heette Nol, over de naam van het café hoefde niet lang te worden nagedacht – woonden op eenhoog, boven de zaak. Het café werd geopend in 1966, de inrichting is nog steeds ongewijzigd. Zelf woont Anne-Marie Grijzenhout om de hoek. “Ik hoor wel eens zo’n rondleider voorbijkomen met groepen toeristen. Die zegt dan: als u omhoogkijkt en van die witte gordijntjes bij de ramen ziet hangen, daar wonen nog de echte Jordanezen. Hallo, denk ik dan, ik ben wel een andere generatie. Mijn huis is niet meer zo ingericht.” Maar nog even over die rode vloerbedekking. Die wordt om de drie maanden vervangen, vanwege het intensieve gebruik. Het is vier uur ’s middags, de zaak wordt schoongemaakt, dus Anne-Marie Grijzenhout zit op het terras van café De Blaffende Vis, de overburen in de Westerstraat. “Vroeger heette het Café Arie, toen zaten de Heinekenontvoerders hier. Het blijft een volksbuurt, waar wel eens iets gebeurt.” Een paar panden naast De Blaffende Vis zit een andere zaak waar iets is gebeurd: de Jumbo die in februari door buurtbewoner Glennis Grace op stelten werd gezet. “Dat viel niet lekker, iedereen hier kent elkaar, we waren pissig. Het personeel van de Jumbo kreeg allemaal bloemen en taarten. Sloeg eigenlijk nergens op, want die verkopen ze zelf ook. Maar goed, het ging om het gebaar.” “Mijn opa was, hoe zeg je dat netjes, een patser. Reed in een grote Amerikaanse auto waar hij een platenspeler in had laten zetten – alleen had dat geen zin, want bij iedere hobbel op de weg sloegen die plaatjes af. Op zijn revers droeg hij een diamanten vraagteken, hij liep rond in pakken. Twee of drie keer per week ging hij naar de kapper om zijn haar te laten föhnen. Hij wilde graag laten zien hoe goed het ging.” “Ik zeg altijd dat ik de dochter ben van een aannemer en een horecatijger. Mijn vader had een aannemersbedrijf en mijn moeder stond met haar moeder achter de bar in Café Nol. Daarna stond ik er met mijn moeder en later met mijn dochter.” “Nu staat mijn dochter Lisa met haar partner Timon op de vloer. Eerst wilde ik hier niet werken en zat ik bij een horecazaak op het Leidseplein, tussen City en Palladium. Het is daar zo veranderd dat ik niet eens weet wat er nu in dat pand zit.” “Ik begon hier één dag per week te werken, om een collega te vervangen die met zwangerschapsverlof ging. Het zou vier maanden duren. Dat is nu 26 jaar geleden. Zo’n café gaat onder je huid kruipen, je leert de mensen kennen. Uiteindelijk heb ik het café tien jaar geleden gekocht van mijn oom en tante. Het duurt een paar jaar tot de klanten je kennen, tot ze grappen met je kunnen maken. In het begin sta je achter de bar, ze bestellen bij je, maar je blijft op een eiland staan. Bij een nieuwe baan duurt het altijd even tot je weet hoe het werkt.” “Je moet heel hard werken hier. Het komt erop neer dat we zoveel mogelijk drank in een zo kort mogelijke tijd moeten verwerken. We hebben gasten die op woensdag of zondag komen, die willen hier niet staan als vissen in een ton. Op donderdag hebben we livemuziek en vrijdag en zaterdag is een gekkenhuis, dan kun je bijna niet lopen, zo druk is het.” “Het is alles wat je verwacht van een café. Leuke mensen, gezellig, een gemoedelijke sfeer, jong en oud en ieder milieu is welkom. Maar wat nou de truc is? Als ik dat zou weten, opende ik er honderd. Je hebt controle over drie dingen: de muziek, de mensen die er werken en je deurbeleid. Als je al vier vrijgezellenfeesten van meiden binnen hebt, wordt het een kippenhok. Hetzelfde bij groepen mannen, dan zeg je tegen het vijfde vrijgezellenfeest: sorry, nu even niet. Als er alleen jongeren binnen zijn, wil je er wat ouderen bij.” “Hoe hipper Amsterdam wordt, des te drukker krijgen wij het. Uiteindelijk willen onze klanten gezelligheid, een drankje en muziek van André Hazes. Dat is het. Hoeveel speciaalbiertjes kun je drinken? Of vegetarische bitterballen eten? Iedere zaak die nu wordt overgenomen, krijgt datzelfde trendy sausje. Ze gaan allemaal op elkaar lijken.” “Een nieuwe tent met 150 verschillende soorten hummus. Ik denk dan: huh, wat is dit nou weer? Maar het zit vol, dus het zal goed zijn. Alleen: je kunt hip uit eten gaan, maar wat doe je daarna? Mensen willen toch die gezelligheid. Het sfeertje, het drinken en meezingen, het samenzijn.” “Bij ons weet je wat je krijgt, het is al meer dan vijftig jaar hetzelfde. Als klanten vragen wat voor bier we hebben, zeg ik: Amstel, Amstel en Amstel. En we hebben één soort witte wijn. Ze hoeven hier niet om chardonnay te vragen.” “Dat is simpel: we zijn de enige. De rest is weg of overgenomen. Bij het Rembrandtplein heb je Bolle Jan, die zitten een beetje in hetzelfde segment, maar dat is niet in de Jordaan. Le Bastille zit nog bij het Leidseplein, alleen hebben die zich aangepast aan de toeristen. Minder Nederlandse muziek, de ouderwetse foto’s zijn van de muur gehaald. Ik begrijp het ook wel, op die locatie ben je afhankelijk van buitenlandse toeristen. Die krijgen wij niet.” “Ze komen soms wel, maar ik vergelijk het met als ik op vakantie ben en in een Turks café zit waar ze alleen Turkse muziek draaien: iedereen zingt mee, maar ik versta er niets van. Dan ben ik ook weg na anderhalf uur. Zo is het voor toeristen die hier komen. Na een half uur vragen ze een nummer aan van The Rolling Stones, wat ze niet krijgen, en dan gaan ze weg.” “Uit de rest van Nederland komen ze wel. Ik denk zelfs dat je op zaterdagavond bijna geen Amsterdammers bij ons binnen vindt, zo druk is het met mensen die een weekendje Amsterdam doen. Veel Volendammers, Brabant, Limburg, Groningen, ze komen overal vandaan. Wij noemen dat: die komen een avondje Nollen. Om acht uur gaan we open en dan komen ze meteen binnen.” “Ik denk het wel. Direct en sarcastisch. Niet iedereen kan ermee omgaan. Maar we hebben de mazzel dat ze het vaak niet snappen. Achter de bar maken we een opmerking waar wij om moeten lachen en de gast snapt niet wat er gebeurt.” “Een dorp in de grote stad. Bij de slager of de bakker weten ze mijn voornaam, ik ken al mijn buren. Ik heb het dan over de echte Amsterdammers, hè? Niet eentje die zegt: ik woon hier al twintig jaar, dus nu ben ik ook een Amsterdammer geworden.” “Dat weet ik niet, daar heb ik nooit gewoond. Als ik in De Pijp ben vind ik het leuk, maar ik heb geen idee hoe het is om daar te wonen.” “Een Amsterdammer. Als je zegt dat je een Jordanees bent: dat klinkt alsof het gaat om een soort buitenaards wezen van een andere planeet. Het is gewoon een Amsterdamse volksbuurt, net als de andere.” “Een ander zal ja zeggen. Ik zeg nee. Of de buurt veranderd is: dat hangt af van hoe jij meebeweegt met de flow van ontwikkelingen die je altijd hebt in een stad. Je kunt je hakken in het zand zetten en roepen dat vroeger alles beter was. Alleen beweert iedere generatie dat. Mijn ouders zeiden het al tegen mij en nu zeg ik het tegen mijn dochter. Waar het om gaat: wat zijn jouw mogelijkheden om mee te bewegen? Dat het anders is, maakt het niet altijd slechter.” Na de zomervakantie keert Robert Vuijsje terug met Door de ogen van...||https://www.parool.nl/amsterdam/anne-marie-grijzenhout-van-cafe-nol-mijn-opa-was-hoe-zeg-je-dat-netjes-een-patser~b476e0c3/
2022-07-16||Waarom vindt de een het heerlijk om in de stad te wonen en de ander juist helemaal niet?||De een gedijt prima in de stad, terwijl de ander er hopeloos vastloopt. Met hun Centre for Urban Mental Health onderzoeken professor klinische psychologie in de psychiatrie Claudi Bockting en hoogleraar ontwikkelingspsychopathologie Reinout Wiers waarom dat zo is. Bockting: “Wat we willen met het centrum is samen met verschillende disciplines werken aan een verklaringsmodel voor mentale problemen, dus vanuit alle kanten en op allerlei niveaus kijken welke factoren hierbij een rol kunnen spelen. Dat is nog best ingewikkeld, we werken hiervoor met wat ‘complexe systeembenadering’ wordt genoemd.” “De meeste psychische aandoeningen zijn namelijk niet het resultaat van één factor, zoals een specifiek gen of een omgevingsfactor, maar van heel veel verschillende. En voorheen waren we eigenlijk niet goed in staat om dat te bestuderen, daar heb je kennis en modellen voor nodig uit andere wetenschapstakken die gewend zijn om met veel verschillende en ook onbekende factoren te werken. Denk bijvoorbeeld aan het onderzoek naar het zwarte gat in het midden van ons melkwegstelsel.” Wiers: “Mentale aandoeningen zijn bij uitstek een complex systeem; denk aan het brein, genetische verschillen, vroege ervaringen, enzovoorts. Er is geen magic bullet die alles verklaart, wij willen dat samenspel van factoren leren begrijpen.” “Denk bijvoorbeeld aan hoe een gen dat een bepaald eiwit aanmaakt zich verhoudt tot bijvoorbeeld discriminatie waar iemand mee te maken krijgt – een totaal ander niveau dus, wat het ook wel meteen een ingewikkeld verhaal maakt. Maar tegenwoordig kunnen we dus meer dan alleen maar constateren dat het een ingewikkeld verhaal is.” Wiers: “De UvA heeft dit onderwerp als haar grootste ‘onderzoekszwaartepunt’ aangewezen en zo de samenwerking mogelijk gemaakt tussen drie faculteiten: Maatschappij en Gedragswetenschappen, Geneeskunde en Natuurwetenschappen, waar dit centrum uit voortgekomen is. Dus wij werken intensief samen met bijvoorbeeld neurowetenschappers en wiskundigen, en allerlei andere experts.” Bockting: “En we zoeken elkaar echt op. We zitten bijvoorbeeld elke woensdag op het Institute for Advanced Study – ‘mental Wednesday’ noemen we dat – letterlijk naast iemand die alleen maar bezig is om complexe systemen te onderzoeken. Die is helemaal niet met de inhoud bezig, maar alleen maar met modellen loslaten en dan kijken welke kant het systeem opgaat. Alle de promovendi in ons centrum doen ook allemaal interdisciplinaire projecten.” Wiers: “Binnen psychologie aan de UvA is de netwerkbenadering ontwikkeld, die zorgt voor een heel andere kijk op mentale problemen. Voorheen dachten we, je hebt een hersenziekte die zich uit door bepaalde symptomen, en daar werd dan een interventie op ingezet – het idee van één onderliggende latente factor. Met netwerkanalyse ga je ervan uit dat het ene symptoom het andere symptoom veroorzaakt, dus veel meer het idee van een dynamisch netwerk, wat ook veel dichter bij de klinische praktijk staat.” Bockting: “Ja, maar ook weer niet. Denk bijvoorbeeld aan iemand die even iets minder goed slaapt, die zich daardoor ook minder goed kan concentreren, die dan door de zomerhitte nog wat slechter gaat slapen, daardoor steeds meer gaat piekeren, meer irritaties ervaart, zich daar schuldig om voelt, en voor je het weet zit die persoon in een cascade van negatieve dingen.” “Heeft zo iemand dan ook nog opeens te maken met een reorganisatie, dan kan dit zomaar escaleren tot een psychische stoornis. Dan kun je onderzoeken op welke aangrijpingspunten en op welk moment je nu het beste een interventie kunt doen om deze persoon te helpen.” Wiers: “De nadruk voor deze eerste vijf jaar van het centrum ligt op fundamentele onderzoeksprojecten, maar tegelijkertijd wilden we ook van het begin af aan toegepaste interventieprojecten doen, al zijn die nu nog relatief kleinschalig. In de tweede vijf jaar willen we ons echt richten op interventies gebaseerd op al dat onderzoek.” Bockting: “We bestaan pas drie jaar maar we hebben nu eigenlijk al enorm veel projecten, waaronder ook gezamenlijke initiatieven om te zoeken naar nieuwe aangrijpingspunten met de ggz, gemeente, 113 Suïcidepreventie, Leger des Heils, opvangcentra, enzovoorts.” “Overigens ziet een deel van onze onderzoekers binnen ons centrum ook nog steeds cliënten, en die komen ook met allerlei nieuwe ideeën en invalshoeken. In dat opzicht staan we dus zelf ook nog steeds met onze voeten in de klei.” Bockting: “Nou, we werken bijvoorbeeld samen met 113 Suïcidepreventie, om mentoren op school te ondersteunen die te maken krijgen met een leerling die terug op school komt na een poging. Niet alleen om die leerling individueel te begeleiden, maar ook copycatgedrag op school te voorkomen; we zien namelijk dat zo’n suïcidepoging zich kan verspreiden op school. Dat is dus een voorbeeld van wetenschappelijke inzichten vertalen naar een gezamenlijk interventieproject op een hoger niveau.” “Nog een voorbeeld: we zien veel jongvolwassenen met depressie. Een van de dingen waar we naar aan het kijken zijn is of we met een pilletje de samenstelling van de darmhuishouding kunnen beïnvloeden en daarmee depressie kunnen verminderen, iets heel anders dus dan met een ‘gewoon’ antidepressivum. We zijn er ook achtergekomen dat veel mensen vastlopen omdat ze geen goede toegang hebben tot de schuldsanering, dat is weer een interventie op een heel ander niveau dus.” Bockting: “Fietsen! In Amsterdam zie je dat mensen zich met een enorme snelheid door de stad begeven op de fiets. Aan de ene kant natuurlijk heel positief; beweging is ook goed voor het mentale welzijn, maar die grote snelheid kan ook zorgen voor stress en ongelukken. Voor andere weggebruikers kan dit extra stress genereren, dat ze zich niet veilig voelen.” Wiers: “Er wordt in het centrum ook onderzoek gedaan naar dat soort schalingseffecten, die overigens niet alleen negatief zijn: een stad is vaak efficiënt wat betreft vervoer en geeft allerlei economische voordelen. Maar gaat dus ook gepaard met een toename aan veelvoorkomende mentale problemen.” Bokcting: “Het is trouwens niet zo: hoe groter de stad, hoe groter de problemen. Die relatie is non-lineair. Maar als een stad echt heel groot is, dan lijkt dat wel een versnelde impact te hebben op het stressniveau van de inwoners, een beetje zoals een R boven de 1 bij Covid-19.” “Overigens denken wij dan, leuk al die verbanden, maar wat is de kip en wat is het ei? En: waar kun je op ingrijpen en wat kun je eraan doen? Daarvoor slaan wij dan weer aan het data verzamelen en analyseren. Het mooie is dat we daarvoor tegenwoordig veel meer technologie tot onze beschikking hebben, zoals apps en wearables (op het lichaam gedragen meetapparaatjes zoals een smartwatch), maar ook toegang tot stedelijke nationale en internationale data, waarmee we echt ‘in het wild’ kunnen meten.” Bockting: “Dat is inderdaad precies de kip-eidiscussie die wij voeren: is er een relatie tussen de samenstelling van de bevolking in een stad en mentale problemen, of loop je in een bepaalde wijk gewoon een veel hogere kans op mentale problemen te ontwikkelen? Of, gaat het misschien om de mate waarin je mogelijkheden hebt om je situatie te veranderen?” “Mensen met een lagere sociaal-economische status bijvoorbeeld hebben vaak minder kans op het vinden van een huis, of wonen vaker in een omgeving met veel lawaai, of met veel mensen in een klein huis. Dat is nu precies wat we willen bestuderen, de clou: hoe werken deze factoren op elkaar in, en waar kun je dan het beste ingrijpen?”||https://www.parool.nl/amsterdam/waarom-vindt-de-een-het-heerlijk-om-in-de-stad-te-wonen-en-de-ander-juist-helemaal-niet~b82497c4/
2022-07-16||Wéér een nieuw gesprek over seks, maar geen levend personage te bekennen||Hoeveel bibliotheken kunnen er inmiddels gevuld worden met boeken over ‘de onbenoemde aspecten van seksualiteit’? Is de rebelse trots waarmee auteurs hun seksuele interesses bespreken niet eerder een toonbeeld van preutsheid dan van durf? Zou dát niet het werkelijke hoogtepunt van de seksuele revolutie zijn: dat alle aspecten van seks, van plastisch tot spiritueel, zonder pretenties van taboedoorbreking worden beschreven? Deze vragen roept Paren of de kunst van de slaapkamer al op als we nog maar in het woord vooraf zitten, waarin schrijver, kunstenaar en debuterend romancier Dirk Vis (1981) een korte verklaring en leeswijzer geeft. ‘Lezen is sexy,’ verzekert hij – en iedere leeslust verdampt acuut. Maar het zou flauw zijn om het boek op de gewichtige inzet te beoordelen. Of op de begrippenparen, ‘twee ogenschijnlijk tegengestelde termen’, waarmee de hoofdstukken beginnen, zoals ‘meervoudig~uniek’ of ‘instappen~opvangen’. Of op de fragmenten die het verhaal onderbreken: anekdotes, feiten, verzinsels, theorieën, wetenschappelijke inzichten over seks en liefde. Of op de foto’s en illustraties in het beeldhoofdstuk Flying Fuckers, ‘het verhaal van een gevleugelde yoni en fallus die elkaar over wijd uiteenlopende eeuwen en continenten telkens weer weten te vinden’. Paren of de kunst van de slaapkamer is namelijk óók – misschien wel in de eerste plaats – een verhalende roman over een driehoeksverhouding in snikheet New York. Die verhaallijn is, al met al, verrassend conventioneel. De meeste hoofdstukken worden vanuit de eerste persoon verteld, door de indringer in de gelukkige, maar wankele relatie. Soms lezen we, vanuit de derde persoon, over de geliefden Bird (vrouw) en Steven (man, schoolvriend van de ik-persoon). Ze zoeken naar liefde, naar verheven, transcendentale seks, naar een verbinding van lichaam en ziel die de individuele obsessies overstijgt. Vis is op zijn best als hij juist níét over de geliefden of over levensveranderende orgasmes schrijft, maar over alledaagse taferelen en ervaringen: ‘De voetgangers in de Upper East Side negeren mij exact zoals ze elkaar negeren: ik begin me thuis te voelen.’ De observaties en levenslessen over energie, extase en geluk, over golven, stromen en zweven spreken veel minder sterk tot de verbeelding – omdat de drie personages dat zelden doen. Het zijn vehikels voor hoogdravende, soms ronduit zweverige seks- en liefdesscènes en -theorieën. Dat maakt hen eindeloos veel minder prikkelend dan welk volbloedpersonage met doodgewone huis-, tuin- en keukenseks ook.||https://www.parool.nl/kunst-media/weer-een-nieuw-gesprek-over-seks-maar-geen-levend-personage-te-bekennen~b4c0a912/
2022-07-16||Toenemende kelderbouw zet Amsterdamse buurten op scherp: ‘De advocatenbrieven stromen binnen’||“De slaapkamer wordt naar de kelder verplaatst,” zegt de eigenaar van een benedenwoning in de Zocherstraat, naast het Vondelpark. Hij is bijna elke dag aanwezig in de bouwput, waar aannemersbedrijf Kistemaker aan de kelder werkt. De contouren van het eindresultaat zijn al zichtbaar. Huib – we noemen hem even zo, want hij wil niet met zijn naam in de krant, omdat kelderbouw nu eenmaal gevoelig ligt in Amsterdam – krijgt 72 vierkante meter erbij. Een jaloersmakende verdubbeling van zijn woonoppervlak. In de kelder, die opvallend hoog en licht is, worden naast een slaapkamer, ook een grote badkamer en een werkkamer voor zijn vrouw gerealiseerd met een slaapbank voor logés. Onder een van de ramen komt een meditatiehoekje met planten. Het stel heeft geen kinderen en de extra ruimte is niet écht nodig, zegt de veertiger, werkzaam als zelfstandig adviseur. Zijn vrouw werkt op onregelmatige tijden, als de kelder af is kan ze overdag ongestoord slapen in een koele, stille ruimte. Daar kijken ze naar uit. Maar de kelder is vooral een slimme investering. “We hebben hier heel hard voor gespaard en een hypotheek is ook nog wel te krijgen,” zegt hij. En later: “Ik ben zelfstandig ondernemer, deze nieuwe kelder is ook mijn pensioen.” De straat ligt in een van de ‘kelderhotspots’ van Amsterdam: de chique Vondelparkbuurt. Hier, maar ook in De Pijp, de Helmersbuurt en rond het Museumplein wordt lustig gebouwd. In vrijwel elke straat staan hekken om grote bakken met schroot en toiletcabines die de al schaarse parkeerplekken bezetten. Alles gaat gepaard met immens veel lawaai: bakstenen worden gesplitst met slijptollen, objecten worden in de grond geramd, grote aggregaten zoemen constant, laadwagens rijden af en aan. Wie rondloopt in deze straten ziet dat Amsterdammers ruimte zoeken in eigen huis. Zij bouwen uit in de tuin, of op het dak: een serre of een ‘optopper’, zoals dat dan heet. Een deel gaat de grond in. Pasquale Karsten, bouwcoördinator, is ook aanwezig in de Zocherstraat. Hij vertelt dat zijn werkgever, Kistemaker, hier alleen al twaalf panden heeft onderkelderd. En dat in een straat van net driehonderd meter lang. Het bouwen van een kelder is ingrijpend en duur: al snel drie ton voor 70 vierkante meter. Maar door de imponerende vierkantemeterprijzen in deze buurten van ruim achtduizend euro kunnen particuliere woningeigenaren, en investeerders, met gemak de enorme bouwkosten terugverdienen als zij hun huis verkopen, of zelfs een behoorlijke winst maken. Kistemaker werkt dan ook primair in Amsterdam. Karsten: “We krijgen ook weleens verzoeken uit de regio Hoorn. Als mensen dan horen dat een kelder drie ton kost, slaan ze steil achterover. Maar in Amsterdam geldt: wat je in jouw huis stopt, krijg je er ook weer uit.” Ook de steeds rotter wordende palen waar veel Amsterdamse woningen op steunen, zorgen ervoor dat er meer kelders worden gebouwd. In veel oude wijken nadert de houdbaarheidsdatum van de houten funderingen. Kelderbouw en funderingsherstel gaan bijna altijd hand in hand. Quinten Mul, gepensioneerd bouwkundige, moest de fundering van zijn woning in de Tweede Jan Steenstraat herstellen en diepte gelijk een gloednieuw souterrain uit. Enkele jaren daarvoor had hij het pand, na vele jaren huren, kunnen kopen. “Het is zoveel meer waard geworden. Nu zijn we rijk. Dat is bizar.” Daarnaast heb je Amsterdammers, zoals Max uit Oud-West, niet zijn echte naam, die groter willen wonen, maar niet moeten denken aan een verhuizing. “Ik woon hier al twintig jaar en ik wil hier blijven. Met mijn gezin.” Max en zijn vrouw zochten aanvankelijk een nieuwe woning, om ruimte te bieden aan hun twee kinderen. Na een lange zoektocht zonder resultaat besloten ze hun bescheiden souterrain uit te bouwen. Het project zal binnen niet al te lange tijd worden voltooid. Hij heeft te maken met hevige weerstand van zijn buren, die niet willen dat hij een kelder bouwt onder zijn gezinswoning, en krijgt een constante stroom van advocatenbrieven binnen van een expatstel dat naast hem woont. “De buren reageren nooit op onze voorstellen, maar dienen altijd achteraf bezwaar in. Dat gebeurt zo laat mogelijk, om het hele proces te vertragen. Maar ja, ik ben nu eenmaal begonnen. Je kan een kelder niet half afbouwen, als het niet lukt heb ik een heel groot probleem.” Het is een bekend verhaal in de wijken waar de bouwwoede heerst: voor huiseigenaren mag een kelder, serre of optopper lucratief zijn, voor de buurt is de verbouwing vaak een lijdensweg. In de snelgroeiende stad hebben buren nu eenmaal snel last van elkaar. Wie zijn huis wil uitbreiden, moet derhalve niet alleen financiële reserves hebben, maar ook een hoop geduld en kan rekenen op hevige kritiek van geïrriteerde, boze en bezorgde buren. Pieter van Buul, jurist bij de gemeente, houdt zich voor stadsdeel West bezig met dit soort bouwactiviteiten. Hij ziet dat er bijna altijd iemand in bezwaar gaat nadat de gemeente een vergunning voor een kelder heeft afgegeven. “Mensen zijn bang dat er iets met hun eigen bezit gebeurt, bijvoorbeeld waterschade. De onderliggende motivatie is vaak: ‘Ik vind het niet fijn dat het gebouwd wordt’.” Die angsten bestaan niet zonder reden. Scheuren in naastgelegen panden, verzakkingen, of te hoge en te lage grondwaterstanden. Het komt allemaal voorbij met kelderbouw. Het ultieme nachtmerriescenario voltrok zich in 2012 in de woning van Quinten Mul en zijn vrouw. “We waren gezellig aan het koken toen de politie aanbelde. We moesten zo snel mogelijk het pand verlaten.” Ze werden uit hun woning in de Tweede Jan Steenstraat gehaald vanwege acuut instortingsgevaar. Ook de bewoners van tien andere woningen werden geëvacueerd. Een ontwikkelaar had het pand naast Mul gekocht om het vervolgens te renoveren, inclusief de transformatie van het souterrain tot woonruimte. Mul: “Een bouwvakker had alarm geslagen. De hele achtergevel lag er uit en werd niet meer ondersteund. Toen hebben ze gezegd: dit is levensgevaarlijk.” Mul en zijn vrouw sliepen drie nachten elders. De bouwput werd snel volgestort met zand om de boel te stabiliseren. De woning van Mul zakte hierdoor wel scheef. “Mijn deur naar het balkon is nooit meer goed dicht gegaan.” In veel wijken groeit de weerstand tegen de bouwwoede. Diverse bewoners in West en Zuid bundelen hun krachten om te protesteren tegen de overlast in hun buurt of straat. Zij mengen zich in het politieke debat. De gemeente is inmiddels strengere voorwaarden gaan stellen aan verbouwen. Donderdag nog werd bekend dat voor verbouwingen en uitbreidingen van woningen in de Valeriusbuurt en het Museumkwartier verdere beperkingen gaan gelden. Kelderbouw blijft, onder voorwaarden, mogelijk. Hele wijken worden geplaagd door buurtconflicten. Een van de laatste vuurtjes: de buurt die zich hevig verzette tegen de bouw van een zwembad onder een pand aan de Egelantiersgracht in de Jordaan. Gemeente-ambtenaar Van Buul: “Bewoners nemen de maximale ruimte die ze kunnen krijgen als ze gaan uitbouwen. Dat wordt ze niet in dank afgenomen.” Volgens Willem Boterman, stadsgeograaf aan de Universiteit van Amsterdam, is deze frustratie vergelijkbaar met wat je ziet bij de bakfiets of flitsbezorgers. “Daarbij zie je een ergernis dat mensen hun eigen behoeftes prioriteren ten koste van het algemeen belang.” Boterman: “Maar iedereen is bezig met zijn eigen belang. Middenklassegezinnen willen hun huis optimaliseren, het moet perfect zijn. Er is weinig ruimte voor als het niet klopt. Ze hebben heel veel geïnvesteerd. Dan heb jij net je uitbouw gemaakt, gaat je buurman opeens een kelder bouwen. Je ziet daarbij minder tolerantie.” Dit ervaart ook Max uit Oud-West, die onderkeldert voor zijn gezin. Tijdens de ruzies met zijn buren krijgt hij te horen dat hij het alleen maar doet voor het geld. “Wij worden als boeman gezien, dat is heel raar, wij zorgen ervoor dat huizen blijven staan en dat gezinnen in de stad kunnen blijven.” De gemeente breekt zich het hoofd over de overlast en onderlinge conflicten, maar wil kelderbouw ook niet afschieten, zegt jurist Van Buul. “We zien dat bewoners meer ruimte nodig hebben, bijvoorbeeld vanwege gezinsuitbreiding. Ze willen graag in de wijk blijven, maar kunnen zich daar geen grotere woning veroorloven.” Hij heeft meegewerkt aan een gemeentelijk onderzoek waarin de voor- en nadelen van kelderbouw onder de loep werden genomen. Een van de voordelen, zo concludeert de gemeente, is dat kelders kunnen fungeren als ‘katalysator voor noodzakelijk funderingsherstel, die bekostigd kan worden met het toevoegen van woonruimte’. De concrete aanleiding voor dit onderzoek was een conflict in de Helmersstraat uit 2016. “De moeder aller kelders,” zegt Van Buul tijdens een wandeling door de buurt. “Toen werd voor ons voor het eerst echt duidelijk welke belangen en emoties er allemaal ontstaan als buren er samen niet uitkomen.” Mondige bewoners waren het niet eens met de bouwplannen van hun buren. De ruzie liep uit de hand en buren stonden tegenover elkaar in de rechtbank. Wat het probleem was? “Ze gunden het elkaar niet meer: ‘Jij mag niet in mijn muur hakken’.” Om gehoor te geven aan de vele overlastklachten in West is een ‘toezichthouder bouwdynamiek’ in het leven geroepen: Rob Bos, een boomlange ex-agent. Hij fungeert, inmiddels ook in Centrum en Zuid, als aanspreekpunt en houdt in de gaten of er niet meer parkeervakken worden ingenomen dan toegestaan, of stoepen nog beloopbaar zijn en bemiddelt in conflicten. Bos: “Bewoners op de Oude Waal in het centrum moesten van de gemeente hun fundering opknappen. De buurt vond het allemaal verschrikkelijk. Ik heb toen een hoorzitting op straat gehouden.” Communicatie is volgens Bos en zijn collega’s ‘superbelangrijk’: “Als je geen idee hebt wie er aan het verbouwen is, ervaar je meer overlast.” Van Buul vertelt dat de gemeente plannen maakt om Amsterdammers beter op hun rechten te wijzen als hun buren een kelder bouwen. “Die weten vaak niet welke stappen zij kunnen nemen.” Ook zijn de regels waaraan moet worden voldaan om een kelder te kunnen bouwen steeds strenger, om de overlast en schade te beperken. De kelder van Max in Oud-West is bijna af, na 2,5 jaar bouwen, inclusief vertragingen en tegenslagen. “Zou ik het nog een keer doen? Nee. De gemeente heeft mij nooit gesteund. En als er iets bij de buren gebeurt, een trilling of een probleem met elektriciteit of een waterleiding, wordt alles bij ons neergelegd. Meermaals zijn bouwwerkzaamheden stilgelegd, waarna negen van de tien keer bleek dat het probleem niet door ons kwam.” Max: “Ik hou me aan de regels, er hangen geluidsmeters, mijn aannemer houdt zich aan de werktijden, maar mijn buren staan nog steeds schreeuwend op de bouwplaats.” Deze publicatie is tot stand gekomen met steun van het Fonds Bijzondere Journalistieke Projecten.||https://www.parool.nl/amsterdam/toenemende-kelderbouw-zet-amsterdamse-buurten-op-scherp-de-advocatenbrieven-stromen-binnen~b7024b2c/
2022-07-16||Klotsende grachten, dansende huisjes – een dagje als toerist door de grachten||De huizen langs de Amstel, daar tegenover de Stopera en hotel De l’Europe, worden door de Amsterdammers in de harten gesloten. Liefdevol noemen zij dit rijtje schots en scheve panden ‘de dansende huisjes’. Amsterdammers fietsen erlangs, soms zelfs voor om, om op precies deze plek te genieten van het mooiste dat hun stad te bieden heeft. Bovenstaande zinnen horen eigenlijk tussen aanhalingstekens te staan. Het is, enigszins gecomprimeerd, de tekst die toeristen op de grote rondvaartboten te horen krijgen als ze over het allerlaatste stukje Amstel varen. Dit is het beeld dat buitenlanders tijdens een bezoek aan de stad voorgeschoteld krijgen. Maar vraag de gemiddelde Amsterdammer waar de dansende huisjes te vinden zijn en vrijwel niemand zal zeggen: ‘Amstel, tegenover de Stopera. Dat weet toch iedereen?’ Voor de goede orde: de term ‘dansende huisjes’ bestaat wel. Het lijkt geen verzinsel van de rondvaartbedrijven. Wie zoekt op internet, stuit op allerlei op toeristen gerichte websites. De dansende huisjes van de Amstel zijn daar een plaatje op een T-shirt of een puzzel van duizend stukjes. In de toeristische subcultuur zijn de huisjes dus een ding. Maar in de praktijk: Amsterdammers die speciaal naar de Amstel afreizen om zich te staan vergapen aan het rijtje langzaam verzakkende huizen? Nooit van gehoord. Wat maakt het uit, kun je denken. Want veel fantasie is er niet voor nodig om de pandjes te zien dansen. Als ze nog niet algemeen zo bekendstaan, zou het helemaal geen slecht idee zijn om dat begrip in de toekomst over te nemen. Ook opvallend: de huisjes waar die gemiddelde Amsterdammer vooral langsfietst, staan er vanaf het klotsende water bezien veel mooier bij dan je je vanaf straatniveau realiseert. Gezeten in een rondvaartboot, zo’n klassieke langwerpige sigaar, sluipt er eenheid in de huisjes. ­Eenheid door verscheidenheid. Ze stralen je tegemoet – en maken je stiekem ook best een beetje trots een Amster­dammer te zijn. Het voorbeeld van de dansende huisjes past naadloos in het beeld van de stad dat oprijst vanaf een rondvaart door de grachten, de grootste attractie van Amsterdam. Inderdaad: niet het Rijksmuseum, niet het Anne Frank Huis – nee, de rondvaart­bedrijven van de stad voorzien gezamenlijk al jaren in het meest gekozen tijdverdrijf voor toeristen en bezoekers en voor, welja, her en der verdwaalde Amsterdammers die de stad ook wel eens vanaf het water willen zien. Het gaat om miljoenen klanten, vóór corona dan tenminste. Van alle toeristen die de stad bezochten in 2019 stapte bijna dertig procent in een rondvaartboot. Natuurlijk, de epidemie en de lockdowns brachten de branche een keiharde klap toe. Net zoals het Rijksmuseum, de Zaanse Schans en de Heineken Experience ernstig te lijden hadden van de maatregelen en het wegblijven van de toeristen. Ter illustratie: in 2019 kochten alleen al bijna tweeënhalf miljoen mensen een kaartje bij Lovers Canal Cruise, blijkt uit een overzicht van de vijftig grootste dag­attracties door toeristisch onderzoeks­bureau Respons. Stromma kwam aan 1,25 miljoen en dan zijn er nog de minder grote rondvaartbedrijven die dag in dag uit met bezoekers door de grachten varen. Vanaf het water is de stad schitterend. Het is een cliché, dus het is waar. Maar tegelijk biedt zo’n rondvaartboot vooral een hypertoeristisch perspectief. Een dinsdag lang door de stad varen met een reeks rondvaartboten geeft je als geboren en getogen Amsterdammer het gevoel te gast te zijn in een stad die je vaag wel kende, van tele­visie of zo, maar die ergens ook wel nieuw voor je is. Dat zit ’m in de manier waarop je kijkt, in de verhalen die je te horen krijgt, maar voor een belangrijk deel ook in het gezelschap waarin je verkeert. Bezoekers, grotendeels van over de landsgrenzen. Amsterdammers lijken er nauwelijks voor te porren, een beetje als Parijzenaars die je met geen stok de Eiffeltoren opkrijgt. Bij gelegenheden misschien, of als er bezoek over is uit het buitenland. Aan boord deze dinsdag slechts een enkele Amsterdamse vader of moeder met een kind. Voor het overige: Engels is de voertaal, maar ook Duits en Spaans klinken veelvuldig in de rondvaartboten. Neem alleen al de eerste rondvaart van de dag, halverwege de ochtend vertrekkend vanaf het water voor CS. Aan boord is plek voor iets meer dan zestig man. Maar de dag moet nog een beetje beginnen; met 26 passagiers is de boot prettig gevuld. Joe en Jane Cornelius uit het Amerikaanse Tennessee, in matching truien van Hard Rock Café Nashville, hebben ogenblikkelijk contact met een naastgezeten stel uit de naastgelegen staat Arkansas. Voor de rest vooral Duitsers aan boord, zes stelletjes tegelijk. En, naast de verslaggever, één Nederlander: de 77-jarige ­Martin Koopman uit Lelystad. Oude ­vrienden uit Canada zijn over. “Ze wilden Amsterdam graag zien, ik dacht: dan ­moeten we een rondvaart gaan doen.” Het is best interessant. Al was het maar omdat een rondvaart je dwingt om naar je eigen stad te kijken door de ogen van een bezoeker. Wat zie je dan van de stad? En wat betekent dat voor het beeld dat bezoekers hebben van Amsterdam? Komt dat beeld overeen dat wij Amsterdammers zouden kunnen hebben? Een hele dag op de Amsterdamse rondvaartboten zou antwoord moeten bieden op die vragen. Om te beginnen: een hele dag op rondvaartboten is uiteindelijk vooral een uitputtingsslag. Steeds die min of meer dezelfde rondjes, allemaal met de klok mee, langs steeds maar weer diezelfde plekken, met steeds maar weer diezelfde begeleidende verhalen. Een rondvaart is bulkvermaak. Het kon ook eigenlijk niet anders: wie miljoen passagiers vervoert, doet dat doorgaans niet op kleine bootjes. Waar vroeger nog een gids aan boord was die wetenswaardig­heden vertelde over hetgeen de mensen aan boorden zagen, komt die informatie tegenwoordig in de meeste gevallen uit de ­oortjes die iedereen aangereikt krijgt bij het instappen. Op de modernere boten kan worden gekozen voor toeristische informatie in wel negentien talen. Daarbij is er ook commentaar in het Nederlands en in het Engels, specifiek toegespitst op kinderen. Aan boord van de rondvaartboot van Blue Boat, die vertrekt vanaf de Heineken Experience, wordt het Nederlandstalige commentaar verzorgd door ‘Ron en Nel’, een schippersechtpaar dat in behoorlijk plat Amsterdams vertelt over de huizen aan de grachten. De meeste aanwezigen aan boord ontgaat de humor, maar voor de enkele Nederlandse opvarende is het grappig gedaan. In zijn algemeen moet gezegd dat de informatie redelijk correct is, maar niet altijd. Ook is het niet altijd even herkenbaar. Bijvoorbeeld op de rondvaartboot die vaart langs de Stopera, volgens het commentaar aan boord zo genoemd omdat tijdens de bouw buurtbewoners in opstand kwamen en ‘stop de opera’ riepen. Dat hier ook nog het stadhuis is gevestigd, vertelt het verhaal niet. Even verderop wordt de informatie te vroeg afgespeeld: terwijl de boot langs de Walter Süskindbrug vaart, de houten brug naast de Hermitage, vertelt het bandje dat links de Magere Brug te zien is. Iedereen aan boord draait het hoofd en maakt foto’s van de brug, die straks thuis de plak­boeken ingaat als de skinny bridge. Het zijn de verplichte nummers, waar alle rondvaartboten langs varen. Het eiland Vlooienburg, waar tegenwoordig het Waterlooplein te vinden is. De woonboten worden uiteraard besproken, de Brouwersgracht, en alle tuit-, trap- en klokgevels die de stad rijk is. Bijna zonder uitzondering wordt even vaart geminderd als op de Reguliersgracht zeven bruggen achter elkaar te zien zijn. Het is mooi, maar het doet zo vanuit een rondvaartboot ook wel een beetje geënsceneerd aan. Desalniettemin komt Amsterdam uit een rondvaart tevoorschijn als een sympathieke stad, een plek waar moderne inwoners ontspannen leven in een historisch decor. Als de zon schijnt en lunchtijd aanbreekt, nemen overal mensen – echte Amsterdammers – plaats op de kades. Bungelend met de benen eten ze hun broodjes of een beker soep. Het oogt een beetje alsof iedereen hier vakantie heeft, de relaxtheid straalt er vanaf. En wat vinden de de échte toeristen aan boord er eigenlijk van? Michael Derain uit Canada zegt te hebben genoten, van het begin tot het eind. Nooit eerder was hij in Nederland. “In iedere grote stad waar ik voor het eerst ben, stap ik om te beginnen vaak op zo’n toeristenbus. Dat is eigenlijk niet altijd even leuk, maar het geeft je wel een eerste indruk. In Amsterdam kun je zo’n eerste indruk opdoen vanaf het water en dat is veel mooier.” Zijn reisgenoot Pamela Turner is het met Derain eens. “We zijn gisteren aangekomen en zitten in een hotel bij het Erasmuspark. Geen idee wat dat voor buurt is. Maar nu we de stad vanaf het water hebben gezien, wordt het tijd de rest van de dag door de stad te gaan wandelen. Van wat ik vanaf het water heb gezien, is het een fijne stad.”||https://www.parool.nl/ps/klotsende-grachten-dansende-huisjes-een-dagje-als-toerist-door-de-grachten~bfd61486/
2022-07-16||De Vergulden Eenhoorn is een paradijs met twee gezichten (7)||Lou Reed zong het al: there’s only one good thing about a small town, you know you want to get out. Toen ik op mijn zeventiende op een kamer in De Pijp ging wonen, wist ik meteen: ik ga nooit meer weg uit Amsterdam – en vooral ook nooit meer terug naar de Betuwe. Desondanks wil ik de laatste tijd steeds vaker de paden op, de lanen in. Liefst in combinatie met een glas wijn en een bord fantastisch eten, want je moet het niet opeens gaan overdrijven, qua natuur. Gelukkig zijn er in de stad genoeg plekken waar ik me weer heel even op het platteland kan wanen. De Vergulden Eenhoorn bijvoorbeeld: een boerenhof­stede uit 1702 aan de Ringdijk, die wordt gerund door het team van Hannekes Boom. De boerderij is inmiddels door nog meer nieuwbouw omgeven dan toen deze krant er in 2015 een bezoek bracht. Maar zodra je het tuinhek doorstapt, zie je alleen nog een weelderige tuin (met jeu-­de-boulesbaan), een verdwaalde tractor (zonder protesterende boer) en overal terrassen en zitjes. Je kunt er behalve logeren ook lunchen en dineren, en ­borrelen in strandstoelen die verspreid door de tuin staan. Je bestelling plaats je door de bediening een appje te sturen. Kortom: een stadse versie van de Hof van Eden. Het restaurantgedeelte is gevestigd in de voormalige stal en is donker maar knus, met veel balken en een haardvuur. We nemen plaats op het terras, dat vol rugzakjespubliek zit – beduidend ouder dan de wat hippere bezoekers in de rest van de tuin – maar waar wél een gemoede­lijke boerenbruiloftsfeer heerst. Op de kaart staan veel niet al te dure vegetarische gerechten, maar je kunt bijvoorbeeld ook een côte de boeuf voor twee personen bestellen. Opvallend: ze lijken hier geen last te hebben van personeels­tekort: de bediening is jong, snel en overvloedig aanwezig. In de keuken zijn wél problemen. Tussen onze voor- en hoofd­gerechten moeten we bijvoorbeeld drie kwartier wachten. Dat wordt uitstekend op­gelost door twee glazen wijn van de rekening te halen. Storender is dat de keuken bemand lijkt te worden door Dr. Jekyll en Mr. Hyde: sommige gerechten zijn zeer indrukwekkend, andere zo slecht dat ze ­bijna onmogelijk door dezelfde chef bedacht kunnen zijn. Zo overtreft het vegetarische voorgerecht alle verwachtingen. Dumplings van knolselderij met geitenkaascrème, yuzu, gember, jalapeño’s, hazelnoot en gel van duindoornbes klinkt redelijk ­riskant – zoveel smaken op één bord, dat gaat per slot van rekening zelden goed. Het blijkt echter een meesterlijk en perfect uitgebalanceerd spel van smaken en structuren. Het contrast met het andere voorgerecht kan bijna niet groter zijn: we krijgen vijf te gare scheermesjes met blokjes waterige tomaat, gepresenteerd op een bord dat om onduidelijke reden bomvol als zaagsel ogend broodkruim ligt. Erbij matig brood met een te vluchtige grilstreep, dat waarschijnlijk is bedoeld om door de kruiden­boter te halen, ware het niet dat die volledig is ingedroogd. Wat een ellende. Wel weer oké is de soufflé van witlof met gebakken zuurkool, citroengel en beurre blanc. Het doet te winters aan en de beurre blanc had dikker gemogen, maar de smaken gaan ook nu mooi hand in hand. Ook van harte aanbevolen: de groene salade erbij die is aangemaakt met een zoete dressing. Van dat laatste ben ik normaal gesproken geen fan, maar op deze wat nostal­gische plek past het wel. Helaas is de mosselrisotto met doperwten en asperges aan de andere kant van de tafel weer gemaakt door Mr. Hyde. Het bord lijkt nogal lang onder de warmtelamp te hebben gestaan, want de bovenkant is ingedroogd. Verder zien we anderhalve verschrompelde asperge op een grote, papperige brei die een heleboel mist, maar vooral smáák. Dan nog maar een glas wijn. De wijnkaart lijkt een beetje een ­ratjetoe, maar er zijn meer dan genoeg prima flessen van onder de vijftig euro. Aanrader: de zachte garnacha met flink veel roodzwart fruit van het Spaanse Amalia voor vijf euro per glas. Bij de desserts slaat de keuken door in crumbles, gelletjes en moussejes. Zo komt de gekaramelliseerde chocolademousse met granaatappel, crumble van brownie en ook nog sponscake. Het ziet er misschien imposant uit, maar al die ditjes en datjes kunnen niet verhullen dat de basis gewoon niet best is; de ­vettige mousse mist chocolade­smaak en lucht. Toch zou ik vooral een keer bij De Vergulden Eenhoorn gaan eten. Al was het maar voor die paradijselijke tuin, de snelle bediening, de boerenbruiloft­sfeer en vooral: de liefde voor groenten van Dr. Jekyll. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/de-vergulden-eenhoorn-is-een-paradijs-met-twee-gezichten-7~bb602ff0/
2022-07-16||Catalina (28): ‘Van deze broek heb ik er inmiddels 31 aangeschaft’||“Het is vrouwelijk, classy, vrolijk en strak. Mijn vriendje noemt me soms Claire omdat ik er nogal kakkerig kan uitzien. Maar er moet wel altijd iets hots in zitten.” “Ik heb een vintage jasje aan dat ik heb gekocht op Vinted. De broek is van Corel, een oud merk van de moeder van een vriend van mij dat vroeger bij de Bijenkorf hing, maar al lang geleden is gestopt. Pasgeleden vond ze heel veel oude voorraad terug en toen heeft ze een aantal sales gedaan. Omdat het voelde als now or never, en omdat deze broeken precies zijn wat ik zoek, heb ik er inmiddels, hou je vast, 31 aangeschaft. De ketting, met echte parels, heb ik van mijn vriendje gekregen, maar de oorbellen zijn dan weer hartstikke nep, van de Zipper. Oorbellen blijven altijd in mijn haar hangen en raak ik kwijt, dus geef er ik niet veel geld aan uit. De bril is van Ray-Ban en hoort echt bij mij. Dit is al sinds mijn zestiende mijn favoriet.” “Mijn obsessie met Fran Fine van The Nanny is heel groot. Vroeger vond ik haar al fantastisch, maar op latere leeftijd ben ik me gaan verdiepen in haar outfits. Die bleken allemaal van sicke designers als Moschino te zijn, Fine’s stylist tailleerde ze voor haar. Ik zou er vaker uit willen zien als zij, maar durf nog niet all the way te gaan met korte rokjes en strak getailleerde jasjes. Ik heb het idee dat dat hele vrouwelijke hier wordt gezien als tuttig of té sexy – in Milaan of New York is het veel gebruikelijker.” “Zo met jezelf op straat pronken vind ik sowieso niet echt iets Nederlands. Mijn vader komt uit Colombia. Vrouwen zijn daar veel vaker aan het paraderen en ownen de straat een beetje – maat 36 of 46, dat maakt niks uit. Hier voelt het alsof veel mensen terughoudender zijn en zijn outfits een stuk subtieler. Ik kan dan zo blij worden van de paradijsvogels die de stad kleurrijk maken.”||https://www.parool.nl/ps/catalina-28-van-deze-broek-heb-ik-er-inmiddels-31-aangeschaft~bec4f67b/
2022-07-16||Ze blijft nog een jaar, misschien wel twee, want: ‘Wie gaat me vervangen?’||Daar zat ze dan. In een bakfiets in het Vondelpark, samen met haar collega van eveneens eind zestig, verkleed als mevrouw Helderder en haar dochter Aagje, het meisje dat nooit vies mag worden, uit Pluk van de Petteflet. “We hadden veel bekijks met onze té roze kleding.” Verderop in het park zaten twee andere collega’s verkleed als sportvissers, met hengels en viskoffers, aan de rand van de vijver. “Ze zagen er zo goed uit dat ze door de politie officieel gewaarschuwd werden, omdat het verboden is om te vissen in het park.” Na twee magere jaren hadden ze eindelijk weer met het complete lerarenteam een vossenjacht georganiseerd. Overal in het park zaten, verstopt tussen ‘gewone mensen’, groepjes verklede leraren die door de kinderen moesten worden ontdekt. Waar is Wally, maar dan live. De juf had hartelijk moeten lachen om de conversaties die eraan vooraf waren gegaan. “De jonge garde opperde om een bel mee te nemen om de spellen te laten rouleren. Dat loopt gewoon vanzelf, zeiden wij als oude rotten. Ze keken ons vol ongeloof aan. We vragen gewoon wat extra ouders, zeiden we, en dan komt het vanzelf goed. Net als met de spellen, die halen we uit het archief: steprace, snoephappen, dat soort dingen. En natuurlijk verliep het op de dag zelf zo soepel als wat.” Nu ook de laatste juf van haar lichting, van begin jaren negentig, na dit jaar vertrokken is, begint de juf te twijfelen of ze nog zal doorgaan. “Mijn complete peergroep is weg. Ik ben, zonder dat ik daarom heb gevraagd, het geweten van de school geworden. Naast mijn werk voor de klas worden er nu al voortdurend dingen aan me gevraagd: hoe moet dit, waar ligt dat, wat doen we hiermee? Ik snap het wel, maar het is ook best vermoeiend.” “Er is een nieuwe groep van dertigers, die net als wij destijds de school overnemen. Zij doen alles weer op hun eigen manier. Het is een natuurlijk proces, waarbij ik plaats moet maken.” De jonge collega’s hebben het leuk samen. Ze waren laatst zelfs doorgezakt in een café na een avond vergaderen. Allemaal tekenen van verbinding, ­volgens de juf. Al zag ze ook een andere tendens die haar minder aansprak: de ik-­cultuur. “Veel jonge juffen en meesters zijn meer bezig met hun eigen carrière en minder met de schoolcultuur en samen iets opbouwen. Ik heb vaak meegemaakt dat nieuwe, jonge collega’s na een paar jaar weer weggingen. Om voor de afwisseling te werken op een andere school of een jaar te reizen voor hun zelfontplooiing. Dan denk ik echt: waar gaat het heen met het onderwijs en de maatschappij?” En toch blijft ze. Nog een jaar, of misschien wel twee. “Laatst dacht ik, wat ga ik dan de hele dag doen als ik niet meer werk? En wie gaat me vervangen, ook zoiets. Het houdt me enorm bezig. Ik heb met mezelf afgesproken dat ik in ­september bij mezelf naga of ik er nog energie van krijg of dat het me leegtrekt.” Dit is de laatste aflevering van De klas in. Alle afleveringen teruglezen kan hier. Luister ook naar onze podcast Amsterdam wereldstad.||https://www.parool.nl/ps/ze-blijft-nog-een-jaar-misschien-wel-twee-want-wie-gaat-me-vervangen~bf888c79/
2022-07-16||‘Ik had geen idee dat mijn broer zo leefde’||Ze stapten samen de woning in. Zijn zus keek een paar seconden naar de zojuist gereinigde plek van overlijden. Het werd haar al gauw te veel. Ze draaide zich om en liep met tranen in haar ogen naar buiten. Haar broer probeerde zich sterk te houden. Ik liep met hem naar de woonkamer om de intensiteit van het moment te verbreken. “Ik had geen idee dat mijn broer zo ­leefde,” vertelde hij vol ongeloof. De staat van de woning kwam helemaal niet overeen met het beeld dat hij van zijn broer had. “Als we dit hadden geweten, hadden we hem direct geholpen.” Hij refereerde aan de erbarmelijke omstandigheden van het appartement. Dit had niemand ooit achter hem gezocht. In de hoek van de woonkamer lag een dun kussen dat als matras werd gebruikt. De betonvloer eromheen was zwart uitgeslagen. Alles wat hij consumeerde, werd lukraak in de woning gesmeten. Wattenstaafjes, sigaretten, vieze sokken, etens­resten... Er lag van alles en nog wat. Toen we in de woonkamer in gesprek raakten, pakte de opdrachtgever zijn telefoon erbij. Hij liet een foto zien van het lege stuk vloer midden in de kamer. Er waren verschillende brieven en foto’s te zien. “Mijn broer had voor iedereen een handgeschreven brief achtergelaten.” Ik schrok ervan. Eerder op de dag was ons verteld dat het een natuurlijk overlijden betrof. Nu hoorde ik ineens dat hij zelfmoord had gepleegd. Het maakte het geheel des te triester. De zware, donkere sfeer in de woning werd hierdoor tien keer zo intens. Alsof ineens al het licht uitging. De kinderlijke woorden in zijn brieven waren gevuld met woede. De opstapeling van pijnlijke en traumatische gebeurtenissen uit zijn jeugd hadden hem ertoe gedreven zijn eigen leven te nemen. ‘Ik ga nu een laatste dosis crystal meth innemen’ schreef hij ter afsluiting. Zijn lichaam werd twee weken na overlijden aangetroffen. Hij was nog maar tweeënveertig jaar oud en liet twee kin­deren achter van zeven en vier jaar. Nu werd gevreesd voor het leven van een andere broer. Ook die kampte met ernstige verslavingsproblematiek. Er moest ingegrepen worden. Hij vroeg de politieagenten die zijn broer hadden aangetroffen om hulp. Hij wou voorkomen dat ook zijn andere broer zo zou eindigen. “Je kunt niks doen,” was het antwoord. Zijn broer werd als ‘wilsbekwaam’ beschouwd en daarmee was het een gesloten zaak. Wilsbekwaam? Dat zei men vast ook over zijn overleden broer. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/ik-had-geen-idee-dat-mijn-broer-zo-leefde~b9af03b6/
2022-07-16||Het Amsterdam van journalist Jonas Kooyman: ‘Gasten uit het buitenland neem ik mee naar Albina in de Albert Cuypstraat’||“Ik ben opgegroeid in Oud-Zuid, maar mijn ouders zijn allesbehalve chic. Ze waren juist alternatief en hebben in de jaren tachtig voor weinig een bouwval aan de Van Eeghenstraat gekocht. Ik heb zo’n typische ninetiesjeugd gehad: playbacken op de Spice Girls en kattenkwaad uithalen op straat. Toen zag je nog veel ingeslagen autoruiten in de Cornelis Schuytstraat, veroorzaakt door verslaafden die radio’s stalen. Nu is die straat een soort mini-P.C. Hooft geworden waar de nouveau riche hoogtij viert en de Birò’s je van je schoenen rijden.” “Mijn favoriet is nu Europizza in Noord. Niet alleen vanwege het verrassende menu, van pizza’s met miso tot kreeft op toast, maar ook om de lekkere natuurwijn. Er komen veel creatieve types op af met heerlijke outfits; later op de avond gaat de muziek harder en mag er gedanst worden. Maar als de stad wil laten zien aan gasten uit het buitenland, neem ik ze mee naar Albina in de Albert Cuypstraat, een Surinaams-Chinees eethuis waar ik al kom sinds mijn zevende. Sindsdien is er niets veranderd aan het zalmroze interieur en de tl-verlichting. Het eten is goed en altijd bizar snel klaar. Ik bestel er graag roti.” “Toen ik tien jaar geleden in de Hoofddorppleinbuurt kwam wonen, was het een slaperig buurtje. Inmiddels hebben de yuppen het gevonden en is het een lightversie van De Pijp. We hebben een Marqt, een Juicebrothers en een specifiek type mens lijkt de buurt te domineren: de witte dertiger met een VanMoof en een baan in de marketing. Ik doe er overigens net zo hard aan mee. Tijdens corona ben ik in de geschiedenis van mijn huis gedoken. Ik wist dat hier tot de oorlog een Joodse man woonde die is gedeporteerd. Het lukte me een ver familielid te vinden die me meer kon vertellen. Ik ben zelf Joods en ergens vind ik het wel mooi dat het huis nu weer een Joodse bewoner heeft.” “Ik heb de laatste tijd een obsessie voor truien van kasjmier, dat vind ik de ultieme ­chique loungeware. Ik vind ze bij Episode aan het Waterlooplein. Daar heb ik ook ooit een vintage oranje trui van Uniqlo uit de jaren negentig gescoord, maar dat is meer een trui voor wildkamperen in stijl.” “De hummus van Sir Hummus aan de Ruysdaelkade geeft me altijd het idee dat ik in Tel Aviv zit. Mijn moeder is Israëlisch en ik ben opgegroeid met hummus – ja, ik spreek het uit met een g, niet met een h. Het allerlekkerste daar vind ik de hummusbowl met een bruin ei, een fluffy pita en zhug, een spicy Jemenitische saus.” “Als het heel warm is, pak ik de fiets naar de botensteiger bij de Nieuwe Meer. Er is een fijn grasveld en het is er rustig en heel groen. Met een beetje fantasie waan je je aan een groot meer in Scandinavië.” “Zelf was ik in de jaren negentig nog kind, maar wat had ik graag het nachtleven van toen willen meemaken. Het was een optimistische en hedonistische tijd, waar paradijsvogels alle ruimte hadden om te floreren. Ik las dat je in de hoogtijdagen van de Supperclub oesters kon slurpen van de naakte bediening die aan tafel kwam. Ik zou met de mensen van toen terug willen naar die tijd.” “Ik kom graag in metropolen als New York en Berlijn en kan soms mopperen over hoe klein Amsterdam aanvoelt. In Eye ervaar ik wél dat grotestadgevoel: het gebouw, het uitzicht, de films, de kunst. Als twintiger heb ik een tijdje bij Exposed gewerkt, de jongerenclub van Eye. Wij mochten de openingen van tentoonstellingen organiseren. Dat werden soms wilde avonden, met dj’s en performances. Na de film vind ik het heerlijk om bij zonsondergang op het pontje te staan en na te filosoferen over wat ik heb gezien.” “Soms heb je zo’n dag waarop je te veel te maken krijgt met grote Amsterdamse ego’s. Dan ga ik graag naar de spa in het Fashion Hotel, net buiten de ring in West. Het is totaal niet fancy, maar ze hebben een heel fijn zwembad in de kelder, met stoombad en sauna. En het is een fantas­tische plek om tussen de budgettoeristen rustig de krant te lezen.” “Vlak bij bedrijventerrein Schinkel ligt Huis te Vraag, een verstopte begraafplaats die tot de jaren vijftig in gebruik was. Hij wordt beheerd door een echtpaar dat op het terrein woont. Het is een rustige plek om even te wandelen en ik fantaseer graag over de mensen die daar liggen, over wat voor leven ze hebben gehad.” Luister ook naar de Paroolpodcast Amsterdam wereldstad||https://www.parool.nl/ps/het-amsterdam-van-journalist-jonas-kooyman-gasten-uit-het-buitenland-neem-ik-mee-naar-albina-in-de-albert-cuypstraat~ba638c28/
2022-07-16||De compensatievader schudde doldriest met zijn billen||Zwijgstront. Dat hadden ze. De door Kees van Kooten briljant gemunte term voor ruziestilte was ingetreden toen zij bruusk opstond van het terras en hun dochter – een kleuter met snotdruppel die als een pareloorbel aan haar neusje bungelde – aan de hand meesleepte richting speeltuin. De man in pak had lukraak een briefje van vijftig op hun tafeltje gesmeten en stommelde erachteraan. Nu stonden ze daar terwijl het meisje naar de schommel sjokte. “Kijk, ze gaat op de schommel,” mompelde pa. “Ja Frits, dat zie ik,” siste ma. Dikke lucht walmde om hen heen. De vader begon wild te zwaaien richting het snotpareltje dat met een verveeld bekkie heen en weer zwierde. Na minuten die decennia leken te duren doorbrak de moeder eindelijk de stiltepoep: “Ik ga het wél doen. Ook al vind jij het onzin. Het liefst wil je dat ik alleen maar híér sta. Zoals ik al vier jaar middagen lang hier sta. Terwijl jij naar de zaak gaat. Want dat is héél belangrijk. Nou, ik ben ook belangrijk. Ik ga meer werken. Ik ben ook iemand, Frits. Ik ben óók iemand.” Ach, hoeveel zwijgstront is er niet over Nederland uitgestort als gevolg van de wie-doet-watdiscussies in het gezin. Ik heb ze geregeld gezien. Hogeropgeleide moeders die eindeloos hun carrière probeerden te bevechten omdat zij minder verdienden dan manlief en dus ook maar beter minder uren konden maken. Volgens manlief. En ja, ik weet dat er deeltijdprinsesjes zijn die het primadepima vinden veel thuis te zitten, maar dat deze week uit onderzoek van EenVandaag bleek dat maar liefst één op de drie kerels vindt dat een vrouw minder moet werken als er kinderen komen, geeft te denken. Precies op het moment dat de moeder uitriep dat zij óók iemand was, ging Frits’ mobieltje. “Het is de zaak, hè,” zei ze mismoedig. In één beweging drukte Frits de beller weg. “Ik hoef niemand te spreken. En ik snap jou gewoon niet. Ik wou dat ík zoveel vrije tijd had. Weet jij trouwens waar de toiletten zijn?” De vrouw liet een vermoeidheidszuchtje ontsnappen. “De speeltuin heeft geen toiletten. Dan zou je hebben geweten als je hier weleens had gezeten.” Even keek Frits gepijnigd, toen begon hij rond te hopsen als een beer die een paringsdans doet. “Ik ben het monster, ik ben het monster,” schreeuwde hij terwijl hij door de zandbak richting dochter stampte. “Papa, wat doe je raar? Waarom ben je hier?” De compensatievader schudde doldriest met zijn billen. “Ja, waarom ben je hier?” piepte moeder. Frits danste door en riep: “Ik ben hier. Bij ons kind. Waar ik de afgelopen jaren ook heel graag bij wilde zijn. Maar ik heb mijn verantwoordelijkheid genomen. Ik heb voor ons gezorgd.” Haar stem schoot een akelige hoogte in. “O en ik niet?” Maar Frits hoorde haar niet meer omdat hij zijn lange lijf over de glijbaan had gevouwen. “Woehoe!” De vrouw beet op haar lip. Hier was het laatste woord nog niet over gezwegen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/de-compensatievader-schudde-doldriest-met-zijn-billen~b0ba5df6/
2022-07-16||Weg uit Nederland vanwege corona: antivaxers in Portugal. ‘Ze hebben onze bedrijven kapotgemaakt’||“Neem je de flesjes water mee?” Vanuit de studio die ze klaarmaakt roept Manda den Elzen naar haar man, die handdoeken uit de voorraadruimte pakt. Het is een klusje dat de Nederlanders intussen geroutineerd doen voordat de nieuwe gasten komen: stofzuiger erdoorheen, schone lakens, glazen en water op de nachtkastjes. En dan is het verblijf klaar, met uitzicht op de olijfboomgaard en de Portugese vallei. Intussen lopen beneden tientallen schapen over het veld, terwijl vliegen loom op de zomerbries voorbijzeilen. Het is inderdaad bijna het tv-programma Ik vertrek, grappen Den Elzen en haar partner Jasper Groenewegen over hun nieuwe verblijf in het Portugese binnenland. Ze verkochten hun huizen in Nederland en trokken naar Zuid-Europa om op een stuk land van 18 hectare een gastenverblijf op te zetten en olijfolie te maken. Dat ging met de bekende problemen: zo bleven ze door een ontbrekende clausule in het contract maandenlang in onzekerheid of de koop wel doorging, terwijl hun huizen in Nederland al verkocht waren. De bureaucratie in Portugal bleek stroperiger dan verwacht, maar uiteindelijk lukte alles. Het verschil met een aflevering van het televisieprogramma zit hem in de reden voor vertrek. Kort gezegd wilden de 55-jarige Den Elzen en de 49-jarige Groenewegen weg vanwege de coronamaatregelen in Nederland. Ongevaccineerd en zeer kritisch op het overheidsbeleid, voelden zij zich er steeds minder thuis. Dus besloten ze hun langgekoesterde droom om ooit naar het zuiden van Europa te trekken voor een bed and breakfast vervroegd uit te voeren. In Nederland hadden ze goedlopende bedrijven: Groenewegen als aannemer en Den Elzen als teamcoach. Toen in maart 2020 de coronacrisis losbarstte, kenden ze elkaar een jaar of zeven, acht – ongeveer even lang als dat ze ondernemer waren. Hun omzet had juist een hoogtepunt bereikt, maar van de ene op de andere dag verdwenen alle opdrachten. Den Elzen probeerde nog haar trainingen online te geven, maar na een eerste sessie met zestien mensen tegelijk was het haar duidelijk dat het daarmee niet ging lukken – via Zoom was te weinig zichtbaar van de interactie binnen een team: de manier van bewegen, de blikken onderling. “Toen Wiebes (toenmalig minister van Economische Zaken) in het begin van de crisis de gevolgen van de maatregelen doodleuk een ondernemersrisico noemde, heb ik mijn schoen naar de televisie gegooid. Wiebes met zijn staatssalaris, terwijl al die mensen hun bedrijven kapot zagen gaan,” zegt Den Elzen, terwijl ze buiten schoongewassen lakens ophangt. De frustratie zit nog altijd diep: toen minister Kuipers van Volksgezondheid waarschuwde voor een nieuwe coronagolf in de zomer, kreeg ze gelijk het gevoel dat haar keel werd dichtgeknepen. Groenewegen schudt zijn hoofd. “Ze hebben onze bedrijven echt helemaal kapotgemaakt. Het eerste jaar zijn we tienduizenden euro’s aan omzet misgelopen.” Voordat hij aannemer werd, werkte Groenewegen bij de overheid in de IT. Dat was ten tijde van de Mexicaanse griep in 2009, en hij zag toen al hoe de overheid plannen maakte om de uitbraak in te dammen. Op het moment dat vergelijkbare plannen werden aangekondigd bij de uitbraak van het coronavirus, had hij daarom al een idee hoe strikt de boel op slot zou kunnen gaan. Even dacht Groenewegen nog dat het zou meevallen, toen Rutte in het begin over groepsimmuniteit sprak. Maar daarna kwamen de lockdowns alsnog. Groenewegen ziet er een bewuste strategie achter, gericht op het controleren van mensen. De twee wilden het coronavaccin nooit nemen. In hun vriendengroep zijn Groenewegen en Den Elzen niet de enigen die er zo over denken. Ze vertellen over een bevriend stel, dat met kinderen en al naar Roemenië reed omdat daar op dat moment veel verzet tegen het vaccin was. Hier onder de olijfbomen in de Portugese zon lijken alle coronamaatregelen net als gezichtsmaskers en een avondklok ver weg. Maar wat Den Elzen en Groenewegen in eerste instantie niet hadden voorzien, was dat juist Portugezen zeer getrouw de overheidsmaatregelen volgden tijdens de pandemie, en dat deze maatregelen ook nog eens zeer streng waren. In de eerste periode van de corona-uitbraak mochten Portugezen hun huis amper uit. Met hun overtuiging dat de pandemie bewust gepland en voorbereid is, behoren de twee Nederlanders tot een groep die relatief zeer klein is in Portugal: de zogeheten negacionistas, ofwel ontkenners. Wie rondvraagt, merkt dat er wel meer buitenlandse negacionistas naar deze regio zijn gemigreerd vanwege de coronacrisis, al zijn er geen getallen beschikbaar. Al sinds de hippietijd trekken mensen om sociaal-economische redenen vanuit het noorden van Europa naar de pittoreske groene valleitjes rondom Coimbra. Elk dorpje kent wel een hippiemarkt, waar gemigreerde andersdenkenden van alle leeftijden zelfgemaakte spullen verkopen: van limonade tot CBD-olie uit marihuanaplanten. Wie op zo’n marktje links en rechts een praatje maakt, komt weinig mensen tegen die gevaccineerd zijn. Het past in de levensstijl van natuurgeneesmiddelen en wantrouwen tegenover de overheid. Geen wonder dus dat coronasceptici zich op hun gemak voelen in deze delen van Portugal. “Dat buitenlandse coronamigranten hiernaartoe komen, is bekend,” vertelt gasthoogleraar in de rechten Martinho Lucas Pires over de telefoon vanuit Lissabon. “Ze zijn er zeker. Maar de ironie is dat wij hier juist helemaal niet zo van negacionistas houden.” Pires wijst op de strikte wijze waarop Portugezen zich aan de overheidsmaatregelen hielden – wat er onder andere voor zorgde dat het land een van de hoogste vaccinatiegraden van de wereld kent. Pires: “Zoals jullie in Nederland protesten tegen de coronamaatregelen hadden, protesteerde men hier juist tegen negacionistas.” De hoge vaccinatiegraad in Portugal is wereldwijd in het nieuws geweest. Pas bij het vaccineren van jonge kinderen ontstond iets bredere twijfel onder de Portugezen. Bij de laatste parlementsverkiezingen, afgelopen januari, was het coronabeleid amper een thema. De enige partij die zich profileerde als vaccintwijfelaar, ADN, behaalde geen enkele zetel. Desondanks ziet Pires duidelijk waarom mensen vanuit Nederland en andere Noord-Europese landen naar Portugal komen. Naast het feit dat het relatief goedkoop is om in de binnenlanden een stuk land of woning te kopen, heeft Portugal na de economische crisis van 2008 maatregelen genomen om buitenlanders aan te trekken. Zoals een belastingvoordeel tijdens de eerste tien jaar van het verblijf. Daarnaast is Portugal een paradijs voor mensen die in cryptovaluta hebben geïnvesteerd. Door een bindend advies van de belastingdienst jaren geleden, toen de bitcoin nog maar net bestond, wordt zowel op het bezit als op de verkoop van cryptovaluta nul belasting geheven. Momenteel onderzoekt de Portugese overheid of ze dit wil veranderen, maar vooralsnog is dat niet gebeurd. Mensen met een alternatieve levensstijl, die niet altijd evenveel meegaan met het overheidsbeleid rondom het coronavirus, zijn ook geregeld mensen die in cryptovaluta hebben geïnvesteerd vanwege hun wantrouwen tegen de overheid en het bancaire systeem. “Het zijn een aantal factoren die samen de perfecte storm hebben veroorzaakt,” zegt Pires. “Het brengt geld en talent naar Portugal, waar we zeker de voordelen van zullen zien in de komende jaren.” Dat de Portugezen zelf niet zo happig zijn op coronaontkenners, ziet Pires niet direct als een probleem. “Er is een verschil in de manier waarop Portugezen elkaar behandelen en hoe ze zich tegenover buitenlanders opstellen. Portugezen zijn al gauw nederig, omdat we ons armer en minder voelen. Buitenlanders worden voorgelaten, er wordt minder kritisch naar hen gekeken.” Daarnaast zou het Pires niet verbazen als nieuwkomers zich kapot schrikken van de bureaucratie, de traagheid waarmee veel officiële instanties werken. Daar staat tegenover dat het land geen grote problemen kent. “Voor wie geld heeft dan,” zegt Pires. “Dan heb je het hier heel goed. Het is veilig, de ziekenzorg functioneert goed, evenals het openbaar vervoer.” Voor Groenewegen en Den Elzen was de reden voor hun vertrek toch vooral dat zij uit Nederland weg wilden. Ze zochten meer ruimte, waar zij in een bubbel kunnen leven ver van de coronamaatregelen. Vooral wilden ze klaar zijn voor nieuwe wereldproblemen die ze voorzien: hier hebben ze eigen water, ze verbouwen groente. Eén ding was het stel in ieder geval duidelijk: in Nederland zouden ze boos oud worden, en daar hadden ze geen zin in. En zoals de Portugezen de buitenlanders iets meer ruimte geven voor andere ideeën, zo gaan de Nederlanders hier als nieuwkomers toch meer mee met de overheidsmaatregelen dan in Nederland. “In de Albert Heijn deed ik echt nooit mijn mondkapje op, ik vertikte het gewoon. Maar hier deed ik hem toch even voor toen het verplicht was in de winkel.” Buiten hun alternatieve denkwijze over het coronavirus, hebben de twee hun leven in Portugal opmerkelijk snel opgepakt. Met onder andere het geld uit de verkoop van hun huizen hebben ze in pakweg een jaar een functionerend bedrijf opgezet. Afgelopen jaar hebben ze 1.500 liter olijfolie geproduceerd en verkocht. Terwijl ze staan te vertellen over hun leven, komt een auto aangereden met gasten voor een van de studio’s. Het is een Oekraïens stel dat iets te vieren heeft, te zien aan de fles champagne die ze hebben meegebracht. Het stel ziet zichzelf voorlopig niet teruggaan naar Nederland. En dat ze ook hier als extreem kunnen worden gezien, daarvan zijn ze zich uiteraard bewust. Aangezien hun inkomsten voornamelijk uit het toerisme komen, zijn ze voorzichtig geworden in hun uitspraken. “Je wilt de gasten niet afschrikken. Je hebt immers geen idee hoe zij erover denken, dus vermijd je het onderwerp liever,” zegt Den Elzen.||https://www.parool.nl/wereld/weg-uit-nederland-vanwege-corona-antivaxers-in-portugal-ze-hebben-onze-bedrijven-kapotgemaakt~b60c0b3f/
2022-07-16||Haar ‘foute’ opa wist alles beter. Net als de buurman die nu Poetin verdedigt||Ze dacht toen ze het nieuws over Oekraïne hoorde aan haar grootvader die in de oorlog ‘fout’ was geweest. Daar werd destijds over gezwegen en de hele familie was naar een ander gedeelte van het land verhuisd, waar niemand verwijtende blikken had of rotopmerkingen maakte. Haar grootvader was al zestig jaar dood en toch kon ze hem nog goed voor de geest halen. Een lieve man die voor haar plaatjes van honden uitknipte die zij in een schrift plakte. Later hoorde ze van haar vader wat een schoft opa eigenlijk was geweest. En nadien had ze altijd gedacht: heb ik zijn genen? Ook was ze bang geweest dat een van haar kinderen opa’s karakter had en nu was ze bang dat een van haar kleinkinderen iets naars had geërfd, want die bleef maar oorlogsspelletjes op zijn computer spelen en genoot als hij weer wat kapotgeschoten had. Haar moeder had nooit iets willen weten van de misdaden van haar vader en zei alleen maar: “Hij had de verkeerde vrienden.” Haar buurman zag ze langs haar raam lopen. Die vond ze raar en soms vervelend, hoewel ze altijd beleefd tegen hem glimlachte. Ze had hem horen oreren hoe Oekraïne door de Russen onder de voet zou worden gelopen, dat die Zelenski een clown was en Rutte een misdadiger die voor een tribunaal berecht zou moeten worden. Was opa ook zo’n man? Waarom dachten buurman en opa altijd dat zij het beter wisten dan anderen? En waarom wilden zij anderen daarvan overtuigen en twijfelden ze nooit? Waarom twijfel ik altijd? vroeg ze zich af. Ze schaamde zich voor het antwoord: omdat ik mezelf niet zo slim vind. Haar man had eens gezegd dat dat niet zo was. “Je durft niet te laten zien dat je intelligent bent.” Nee, ze begreep veel niet. Was opa slim? Volgens haar vader niet en die had ook met hem gebroken. Waarom dacht opa zoals hij dacht? Ze ging naar buiten om boodschappen te doen. Bij het bankje was haar buurman aan het praten met iemand die ze niet kende. Ze hoorde: “Poetin wordt onderschat. Hij doet het eigenlijk best goed.” “Heb je dat filmpje van dat kindje gezien dat ’s ochtends nog leefde, lachte en vrolijk was, en even later was gedood door een Russische bom?” wilde ze zeggen. Maar ze hield haar mond en knikte vriendelijk naar beide heren. ‘Misschien zijn dat mijn grootvaders genen.’ Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/haar-foute-opa-wist-alles-beter-net-als-de-buurman-die-nu-poetin-verdedigt~b91be687/
2022-07-16||Hoe keihard de thrillers van S.A. Cosby ook zijn, ze raken ook een gevoelige snaar||Beauregard ‘Bug’ Montage is automonteur met een hang naar snelheid en probeert een wankel bestaan overeind te houden met illegale autoraces. Huurachterstand, bril voor zijn zoon, studiekosten dochter, tehuis voor zijn moeder – als het water hem aan de lippen staat, laat Bug zich overhalen om nog één keer mee te doen aan een overval. Ooit stond hij te boek de beste vluchtautobestuurder van de oostkust. Kan niet misgaan. Gaat mis. Gaat heel erg mis. En nog erger en nog erger, in de thriller Een laatste uitweg waarmee S.A. Cosby in 2020 internationaal doorbrak. Ook in de opvolger Razorblade Tears – een nog grotere hit, die volgend jaar in Nederlandse vertaling verschijnt als Vlijmscherpe tranen – is sprake van een ongekende geweldsspiraal als de politie aanklopt bij Ike ‘Riot’ Randolph. Vijftien jaar is hij uit de gevangenis, zestien jaar heeft hij niemand meer gedood, sindsdien zelfs geen boete voor te snel rijden; hij runt een goedlopend hoveniersbedrijf. Maar dan blijkt zijn zoon te zijn vermoord. Zijn zoon, van wie Ike vervreemd was geraakt, én diens man, wiens vader Buddy Lee ook zijn handen van zijn zoon heeft afgetrokken. Twee homofobe vaders, de een zwart, de ander white trailer trash, beiden gestraft voor zware misdrijven – die samen de jacht op de moordenaar(s) openen. Overpeinzing bij de hakselaar: je eerste lijk aan mootjes hakken is walgelijk, je tweede vermoeiend, je vijftiende gewoon spiergeheugen. Maar hoe keihard de thrillers van Cosby ook zijn, ze raken ook een gevoelige snaar. Hij zet zijn personages neer in al hun trauma’s en worstelingen – en met grote harten waarin het verlangen om het juiste te doen het aflegt tegen die andere passie. Zoals Bug Montage bij de voorbereiding van de ‘klus’ beseft dat hij meer lijkt op zijn criminele vader dan hij had willen geloven: ‘Hij was niet zoals Anthony Montage. Dus vanwaar die opwindende onrust in zijn lijf, alsof er een dikke wesp achter zijn ribben gevangen zat?’ “Ik gebruik actie en geweld als honing om mijn lezers naar grotere thema’s te lokken,” zegt S.A. (Shawn) Cosby (48) vanuit zijn woonplaats Shacklefords, een dorpje niet ver van Matthew County waar hij zelf in een trailer en in grote armoede opgroeide. Hij schrijft hoe het is om als Afro-Amerikaan te leven in een staat waar na de Amerikaanse Burgeroorlog lang de Ku Klux Klan huishield. Hoe moeilijk het is om als Afro-Amerikaan aan de criminaliteit te ontstijgen. “Ik heb in mijn jeugd zo veel arme mensen gezien die de verkeerde keuzes maakten. Daarom vind ik het belangrijk om in mijn boeken te laten zien dat de goede keuze er vaak niet is in een omgeving waar racisme de norm is. Dat maakt het moeilijk de beste versie van jezelf te zijn. Ik zie iemand als Bug als Sisyphus uit de oude Griekse mythe, die telkens opnieuw dat rotsblok die steile berg moet op duwen.” Daarom heeft hij niet het voorbeeld gevolgd van de Afro-Amerikaanse schrijver Chester Himes, die Missouri verruilde voor New York om daar zijn Harlem detectives te schrijven over twee zwarte politiemannen. Bewust is zijn eigen staat de setting van zijn boeken. ‘Southern noir’ worden Cosby’s thrillers genoemd. “Zo veel boeken met Afro-Amerikaanse personages in het Zuiden waren er niet toen ik als kind het lezen ontdekte,” zegt Cosby vanonder de pet die zijn ogen goeddeels afdekt. “We hadden geen geld om leuke dingen te doen, maar de bibliotheek was gratis en je mocht zoveel boeken lenen als je wilde. Ik las van Agatha Christie tot hardboiled thrillers, maar ook autobiografieën. En de Griekse mythologie, daar was mijn moeder ook dol op. In dat arme plattelandsstadje was ik de enige 12-jarige die wist wie Herodotus en Afrodite waren. Het heeft mijn horizon verbreed. Maar je wil toch ook graag lezen over mensen met wie je je meer verbonden voelt.” Het bewustzijn groeit, zegt Cosby, maar tot voor kort was er in de rest van de Verenigde Staten weinig besef dat in het Zuiden zo veel Afro-Amerikanen wonen. “Ik ontdekte dat er mede-Amerikanen zijn die denken dat het Zuiden wordt bevolkt door louter witte racisten die zijn blijven steken in tijden van burgeroorlog. Maar er is een grote multiculturele samenleving, met mensen van onder meer inheemse en Spaanse afkomst. Ik had gedacht dat mijn boeken door die setting maar een select publiek zouden aanspreken. Ik ben nog steeds in shock door de nationale en internationale respons.” Het succes heeft zijn leven overhoop gegooid. Eerst waren er banen van 9 to 5, later ging hij werken binnen de begrafenisonderneming van zijn vrouw Kimberly Redmond Cosby. “Toen we gingen trouwen zei ze: waarom kom je niet bij mij werken, dan ben ben je flexibeler en heb je meer tijd om te schrijven. Ik vond het best moeilijk om haar steun te accepteren. Ik zei: maar wat als het niet lukt met dat schrijven? Haar antwoord: wat als het wél lukt?” Toen hij zijn eerste royalty’s ontving voor Een laatste uitweg, was het bedrag substantiëler dan hij had durven dromen. “Ik zei tegen mijn vrouw: we kunnen een nieuwe auto kopen. Zij: I told you so!” En nu kan hij zich fulltime wijden aan zijn boeken, is hij bevriend geraakt met schrijvers die hij als kind bewonderde. “En blijkt dat hele book thing veel intenser dan ik dacht. Ik krijg emotionele fanmails, en het zakelijke aspect had ik ook onderschat. Onderhandelingen over buitenlandse rechten, distributie, filmplannen, contracten en papierwerk. Soms is het overweldigend voor iemand die schrijven belangrijker vindt.” Nog meer dan bij Een laatste uitweg laaien de emoties bij lezers op over Razorblade Tears. Hij was zelf nerveus toen hij aan het boek begon met een plot waarin de lhbtq-gemeenschap een belangrijke rol heeft. En waarin hij een inkijk geeft in de homofobie binnen de Afro-Amerikaanse gemeenschap. Ben je zwart én gay in een klein plattelandsstadje, zo laat hij een van zijn personages zeggen, dat zit je gevangen tussen een leeuw en een alligator. En: zwarte mensen haten gays meer dan racisten. Ike en Buddy Lee vinden elkaar In hun verdriet om de gemiste kansen met hun zoons. “Ze maken samen in hun jacht op de moordenaars een reis – een redneck en een zwarte homohater, ik was bang dat de lezers ze niet genoeg tijd zouden geven en zouden afhaken. Maar gaandeweg groeit hun bewustwording. Uiteindelijk is het een verhaal over verlossing. Over met nieuwe ogen naar de wereld gaan kijken. Ik ben een groot fan van de actie die het verhaal voortstuwt. Ik wist: als ik die actie en emotie samen kan brengen, ben ik waar ik wil zijn. En ik wist dat ik mijn hart op de goede plaats had.” Het geweld in Ike en Buddy Lee is diepgeworteld. “Ze hebben alleen dat, ze hebben geen woorden om hun verdriet of berouw te uiten. Er is geen grens aan tot wat ze in staat zijn. Toch worden ze gedwongen met elkaar te praten – alleen al omdat je in het Zuiden uren onderweg bent om ergens te komen. Ze leren met elkaar te communiceren.” En zo krijgt Buddy Lee naast begrip voor de levensovertuiging van zijn zoon ook een flinke les over white privilege. Want hij, die alcoholistische redneck uit die trailer, blijkt altijd nog een streepje voor te hebben op de zwarte hovenier die met zijn zaken op orde en zijn keurige gezinnetje meer te vrezen heeft van de politie. “Met Buddy Lee wilde ik laten zien hoe witte Amerikanen hun privilege niet herkennen en hun racisme niet erkennen. Zoals ik met Ike laat zien hoe, ik schaam me het te zeggen, conservatief zwarte gemeenschappen op het platteland zijn als het gaat om homoseksualiteit. Ik wil er niet de hele tijd op hameren, maar ik wil wel eerlijk zijn en de confrontatie aangaan.” Beide thrillers hebben ook een sterk vader-zoonthema – dat is persoonlijk, zegt Cosby. Zijn ouders trouwden jong en hadden het zwaar. “Er gebeurden veel slechte dingen. Mijn moeder was gehandicapt, mijn vader kreeg een drankprobleem. Ze gingen uit elkaar toen ik klein was en mijn vader verdween uit mijn leven. Toen hij gestopt was met drinken, nam hij contact op. Ik was eerst heel argwanend, dat gevoel van het gewonde kind van vroeger heb ik in vooral in Een laatste uitweg verwerkt.” Zijn moeder, vorig jaar overleden, was degene die hem stimuleerde te gaan schrijven en heeft zijn succes nog meegemaakt. En zijn vader – het contact is hersteld en Een laatste uitweg is geïnspireerd door het verwerkingsproces en aan hem opgedragen – heeft zijn boeken in de kast staan. “Hij kan niet goed lezen. Maar, zei hij tegen me, jouw boeken zijn een deel van mij. Ik kan niet onder woorden brengen hoe gelukkig me dat maakt.”||https://www.parool.nl/kunst-media/hoe-keihard-de-thrillers-van-s-a-cosby-ook-zijn-ze-raken-ook-een-gevoelige-snaar~bf6b3ba14/
2022-07-16||Geschiedenis van het broeierige Sicilië zit verhaal van geheime liefde enigszins in de weg||Van de eenwording van Italië tot en met de Tweede Wereldoorlog: Bittere koffie is wat je noemt een epische roman. Hoofdpersoon is Maria Marra, die op jonge leeftijd het hof wordt gemaakt door Pietro Sala, een rijke, knappe man uit een invloedrijke familie. Omwille van haar familie stemt Maria met het huwelijk in, maar hoewel er ook al meer banden waren tussen de Marra’s en de Sala’s, botert het niet echt tussen de families. Vooral Pietro’s zussen hebben het op Maria voorzien; met hun afgunstige en roddelzieke aard en kleine treiterijen proberen ze Maria het leven zuur te maken. Zo krijgt ze steevast koffie zonder suiker geserveerd. Maar zonder een kik te geven leert Maria de bittere koffie te drinken, een metafoor voor hoe ze omgaat met de tegenslagen in het bestaan. En dat zijn er de nodige. Pietro blijkt zijn beruchte reputatie eer aan te doen: hij houdt er meerdere minnaressen op na en houdt van gokken, drinken en cocaïne. Hoewel hij zich in het begin van hun huwelijk nog van zijn lieve kant toont, neemt hij met het verstrijken van de jaren meer en meer afstand van zijn gezin. Intussen moet Maria noodgedwongen juwelen en andere bezittingen verkopen om zijn schulden te kunnen voldoen. Als zij op een dag in zijn kast een soort eregalerij aantreft van portretten van zijn minnaressen, voelt zij zich niet schuldig meer dat ze eigenlijk meer van haar joodse jeugdvriend Giosuè houdt, en ze begint met hem een geheime relatie die vele jaren duurt en zelfs een dochter voortbrengt. Bittere koffie dompelt je onder in Siciliaanse sferen. Van de eenwording van Italië en de armoede en grote emigratie die dat tot gevolg had op het eiland, tot de opkomst van het fascisme, de invoering van de rassenwetten en de bombardementen op Palermo tijdens de Tweede Wereldoorlog: de lezer krijgt aardig wat mee van de geschiedenis van dit broeierige, zintuiglijke eiland. Zo geeft de schrijfster even hartelijk een inkijkje in het Siciliaanse mondaine leven, als in de gebruiken rondom Allerzielen of de mensonterende werksituatie in de talrijke zwavelmijnen op het eiland. Hoewel de hoeveelheid informatie op sommige momenten het levens- en liefdesverhaal van Maria enigszins in de weg zit, maakt die dit boek ook tot een sfeervolle, rijke roman waar je je helemaal aan moet overgeven.||https://www.parool.nl/kunst-media/geschiedenis-van-het-broeierige-sicilie-zit-verhaal-van-geheime-liefde-enigszins-in-de-weg~b9036bd9/
2022-07-16||Niets wordt emotioneel uitgebuit, en daardoor maakt Kokosjkins reis nog meer indruk||Kokosjkins reis, van de Duitse schrijver Hans Joachim Schädlich, gaat over de 95-jarige Amerikaanse Rus Fjodor Kokosjkin die op zijn leven terugkijkt. Kokosjkin, hij was botanicus en schreef een boek over grassen, besluit in 2005 nog één keer naar Europa te gaan om de plekken te bezoeken van voor zijn ‘vlucht’ naar de Verenigde Staten in 1934. Op zijn reis wordt hij vergezeld door zijn Tsjechische vriend Jacub Hlavácek (hoe ze elkaar ooit ontmoetten komt ter sprake in de roman, het heeft met grassen te maken). Een bekende, wat uitgekauwde literaire truc – zie bijvoorbeeld de roman Gloed van Sándor Márai – om zo iemand zijn levensgeschiedenis te laten vertellen. Die geschiedenis behelst nogal wat. Zijn vader, lid van de eerste en enige democratische regering van Rusland, wordt in 1918 in Sint Petersburg door de bolsjewieken vermoord, waarna Fjodor met zijn moeder eerst naar Odessa vlucht, en daarna naar Berlijn. In Berlijn studeert hij biologie. Na de machtsovername van Hitler voelt hij zich ‘onzeker, verloren, bedreigd en bang’, en weet hij in Praag een studiebeurs te bemachtigen voor een universiteit in de Verenigde Staten. Dag Europa. De reis door Europa in 2005 wordt in de roman afgewisseld met hoofdstukken die zich afspelen op het cruiseschip Queen Mary, waarop hij terugvaart naar de Verenigde Staten. Ook weer een literair procedé. Het (herleven van het) verleden alternerend ingeruild voor het heden, want op het cruiseschip gaat het over wat in 2005 actueel was, zoals de aanleg van een gaspijpleiding van Rusland naar Europa. Maar hij voelt zich ook aangetrokken tot een vijftig jaar jongere reisgenote, wat zijn eigen sterfelijkheid onderstreept. (Hij kan niet meer vluchten, hij zit vast op het schip.) Wat vooral opvalt in Kokosjkins reis is de afstandelijkheid die Kokosjkin houdt ten opzichte van de gebeurtenissen die hij heeft meegemaakt. Schädlich schrijft het allemaal vrij sec op, laat veel onbenoemd, en buit niets emotioneel uit. Waardoor het geschrevene gek genoeg nog meer indruk maakt omdat hij het de lezer zelf laat uitzoeken. Als hij in Praag afscheid neemt van een geliefde, vraagt zijn vriend Hlavácek: “Hebt u Aline ooit teruggezien?” “Nee.” En na dat nee wordt er niet meer op teruggekomen. Maar je voelt als lezer wel van alles achter dat ene woord. Knap gedaan.||https://www.parool.nl/kunst-media/niets-wordt-emotioneel-uitgebuit-en-daardoor-maakt-kokosjkins-reis-nog-meer-indruk~b270ea28/
2022-07-16||Opinie: ‘Waarom is er zo weinig handhaving in het openbaar vervoer? Gemeente en GVB: let op uw saeck’||Ik heb deze week het Raadsdebat gevolgd omtrent de bezuiniging op het openbaar vervoer in Amsterdam. Pijnlijk te constateren dat het fijnmazige netwerk van bus, tram en metro toch echt op de schop gaat. Jammer dat de verantwoordelijk wethouder Melanie van der Horst in de gesprekken met het rijk niet heeft doorgepakt. Eerst wordt Amsterdam autoluw gemaakt met de belofte dat het ov een duurzaam alternatief is en nu wordt het ov zomaar uitgekleed en zullen kaartjes duurder worden. Nergens hoor ik iets over de gemiste inkomsten voor het GVB inzake zwartrijden. Ik neem elke dag de tram en metro en zie allerlei trucs om gratis te kunnen reizen en nauwelijks handhaving. In trams zonder conducteurs is reizen zonder kaartje veelvuldig te zien. Bijna elke dag zie ik in metrostations nooddeuren ingetrapt die dan uren open blijven staan. Hoe vaak zijn er meelopers bij de zogenaamde controlerende poortjes? Hoe vaak worden de poortjes gewoon opengetrapt? Als betalende reiziger frons je alleen nog je wenkbrauwen en betaal je netjes de ritprijs. Zelfs cameratoezicht wordt niet ingezet om zwartrijders te beboeten. Servicepersoneel van het GVB staat er vaak gewoon bij als dit gebeurt, maar zij mogen geen boetes uitschrijven. Misschien de volgende keer een vraag aan de wethouder: Waarom is er zo weinig handhaving in het OV? Dat probleem was er ook al voordat de coronacrisis uitbrak en nu zal personeelsgebrek als excuus worden gebruikt. Maar dit zijn natuurlijk allemaal beleidskeuzes bij gemeente, GVB en Vervoersregio. Amsterdam en GVB: let op uw saeck.Colin Jones, Amsterdam Op de Westermarkt ligt sinds 1987 het Homomonument. Het bestaat uit drie roze driehoeken van graniet, symbolen voor heden, verleden en toekomst, met elkaar verbonden door granietstroken zodat het samen één hele driehoek vormt. Het is een herdenking aan alle homoseksuele vrouwen en mannen die slachtoffer werden van vervolging en discriminatie. Ik liep er gisteren langs en zag de toeristen die er zaten en bewonderend keken naar de neergelegde bloemen aan de waterkant en de tekst lazen. Maar tot mijn verbijstering ook dat de gemeente binnen het monument een vaste afvalbak had geplaatst, dat er aan de waterkant op de strook twee mobiele toiletten waren geplaatst en een wildplakzuil (die moest wijken bij de werkzaamheden voor de ‘rode loper)’ slordig op de andere strook was gezet. Amsterdam moet zich schamen om zo om te gaan met dit monument.Henk Jan Gortzak, Haarlem Dieren doen er alles aan om hun jongen te beschermen. Deze generatie mensen, die er nog iets aan kan doen staat erbij en kijkt hoe we onze leefomgeving kapotmaken en onze kinderen een leefbare aarde ontzeggen. Toch ergens een verkeerde afslag in de evolutie genomen.Harmen Hart, Amsterdam||https://www.parool.nl/columns-opinie/opinie-waarom-is-er-zo-weinig-handhaving-in-het-openbaar-vervoer-gemeente-en-gvb-let-op-uw-saeck~b197f94c/
2022-07-16||‘Kun je vragen of iemand een onderkomen voor me heeft? Ik wil vluchten’||Bijna dagelijks krijg ik berichten op Instagram met een inhoud waar ik even van moet slikken. Daarom open ik de laatste tijd mijn mailbox niet meer. Ik heb het gevoel iedereens privépsycholoog te worden (terwijl ik het zelf ook nog allemaal moet uitvogelen), en ik merk dat ik soms de rest van de dag moeilijk los kan komen van de ontboezemingen die ik te lezen krijg. Een paar weken terug waagde ik me er weer eens aan. ‘Beste Lale, ik betrap mezelf telkens na een verhitte ruzie met mijn ouders in jouw mailbox. Ik typ een uur lang een tekst en verwijder het daarna snel weer, ik heb de ballen er namelijk niet voor om het uiteindelijk daadwerkelijk te versturen. Diezelfde ballen heb ik in meer situaties niet, terwijl ik ze hard nodig heb.’ Zo begon het bericht van Fatima (niet haar echte naam) uit Amsterdam-West, 18 jaar en net geslaagd voor de havo. Eén mail veranderde in hele boekdelen, en de mails stroomden dagenlang, wekenlang binnen. Ze gaf niet op, tot ik uiteindelijk reageerde en me genoodzaakt voelde om in persoon met haar af te spreken. Het werd een middag vol tranen. De ene alinea van haar brief was nog schokkender en hallucinanter dan de andere. Ze had te maken met huiselijk geweld, zou worden uitgehuwelijkt aan een man waar ze niets van moest hebben. Ze ging gebukt onder ontelbaar veel regels en controle, zo veel dat ze niet eens in het geniep de regels kon verbreken en haar gang kon gaan (waar ik die ruimte vroeger soms wel had). Haar vader volgde haar óveral met de gps-tracker die ze verplicht bij zich moest dragen, zodat hij er zeker van kon zijn dat ze niets deed waar hij zich voor zou schamen. Het meest simpele genot des levens wordt haar ontnomen: Fatima is verliefd op Tim, maar die liefde kan alleen via digitaal contact blijven bestaan. Dat het ooit in alle vrijheid echte tastbare liefde wordt, is voor haar een haast ongrijpbare droom. Ze wil heel graag vrijheid door op zichzelf te gaan wonen, maar haar vader dreigt haar zonder daar doekjes om te winden met geweld en zelfs moord. Dat hij de gevangenis niet vreest heeft hij onomwonden aan haar duidelijk gemaakt. Ze weet dan ook zeker dat haar vader, buiten dat hij zich beroept op het geloof of de cultuur als verantwoording voor zijn gedrag, mentaal niet in orde is, aangezien hij haar moeder ook slecht behandelt. Maar zo ver was u inmiddels ook al, denk ik. Stalkgedrag, dreigementen, geweld, een regime waar onmogelijk ruimte is voor het verbreken van regels en geen licht aan het einde van de tunnel; dat is de werkelijkheid van Fatima. Om een studiebeurs van Duo te krijgen moet ze bewijzen dat haar ouders haar geen geld geven, maar degene die haar die verklaring moet geven staat niet aan haar kant. ‘Lale, kun je alsjeblieft in je netwerk vragen of iemand een onderkomen voor me heeft? Ik wil vluchten.’ Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/kun-je-vragen-of-iemand-een-onderkomen-voor-me-heeft-ik-wil-vluchten~b77cd30d/
2022-07-16||Hersenoperatie doen bij wakkere patiënt? ‘Ik vond het bijna crimineel’||‘Ik heb in mijn carrière vele momenten van inzicht beleefd, maar mijn grootste eurekamoment was ergens in 2010. De Belgische hersenchirurg Pierre Robe was net aangesteld bij het UMC Utrecht en vroeg aan mij en collega’s of we wakkere hersenoperaties konden doen. Dat wil zeggen dat de patiënt wakker blijft tijdens de operatie.” “Ik dacht eerst dat hij niet goed bij zijn hoofd was. Ik vond het ook bijna crimineel. Zelf had hij het in zijn opleiding geleerd, en de techniek later in Amerika geperfectioneerd. Dankzij hem ben ik erachter gekomen dat je hersenoperaties wakker kunt uitvoeren, omdat er in de hersenen geen pijnreceptoren zitten. De schedel en de hersenvliezen, die wel extreem gevoelig zijn, kun je gewoon lokaal verdoven.” “Robe vertelde over een patiënt met een grote tumor en stelde voor om deze patiënt wakker te opereren. Toen niemand zijn vinger opstak dacht ik: dan doe ik mee. We zijn inmiddels twaalf jaar verder en in die tijd hebben we tegen de vijfhonderd mensen wakker geopereerd. Bij zo’n operatie heb je als patiënt de regie in handen en help je mee te bepalen wat wel en niet kan. Als de patiënt bijvoorbeeld merkt dat ze niet meer kan praten of denken, dan ligt daar de grens waar je op moet houden.” “Deze vorm van opereren heeft vooral voordelen. Je houdt als patiënt de regie, communiceert met het team, en na afloop ontwaak je ook nog eens beter uit de operatie. Ik was een van de eersten in Nederland die dit als klinisch neuropsycholoog deed, en het heeft inmiddels een enorme vlucht genomen. Het wordt steeds meer een standaardprocedure.”||https://www.parool.nl/wereld/hersenoperatie-doen-bij-wakkere-patient-ik-vond-het-bijna-crimineel~be5a2f60/
2022-07-16||Zitjes voor de dorstige mens: zo ontstond in Amsterdam de terrascultuur||Het terras is niet weg te denken uit Amsterdam. Maar tot anderhalve eeuw geleden was een bankje op het stoepje naast de deur meestal het beste dat een café te bieden had. Weliswaar had het in 1870 geopende bierhuis Die Port van Cleve aan de Nieuwezijds Voorburgwal tot 1886, toen de plek werd bebouwd, ’s zomers achter het gebouw een populair ‘zitje’, zoals de tafeltjes en stoeltjes buiten bescheiden werden genoemd. Maar langs de straat waren er geen terrassen. Dat lag niet aan een gebrek aan cafés. Die waren er genoeg. Het caféleven speelde zich binnen af. Ook in de zomer. De stad was geen plek om op straat te zitten. Vooral omdat er nog geen trottoirs waren – pas in 1861 besloot het gemeentebestuur tot de aanleg daarvan – en het dus niet mogelijk was op veilige afstand van het verkeer ontspannen te zitten. Bovendien stonk het op straat. Zolang bedrijven en huishoudens afval en ontlasting in de grachten loosden, bleef een dorstig mens daar op een warme zomeravond liever uit de buurt en ging de kroeg in. Wie behalve bier ook frisse lucht wilde, kon beter de randen van de stad opzoeken. Wandelen naar de Berebijt aan de Amsteldijk, naar het terras van het Kalfje aan de Amstel of met een bootje oversteken naar de tuin van het Tolhuis aan de overkant van het IJ. En wie zich een tramritje naar Zandvoort niet kon veroorloven, raadde Het Nieuws van den Dag in 1877 het strandje bij herberg Zeeburg aan de Zuiderzee aan: ‘een waar lustoord voor kinderen en groote menschen’. Rond 1880 kwam er nieuwe horeca bij in de stad. Grote bierhallen en café-restaurants, niet zelden gefinancierd door brouwerijen als Heineken, die meeliftten op de economische bloei van de stad en – niet te vergeten – op de start van het toerisme. Ook de massaal bezochte Wereldtentoonstelling van 1883, op wat nu het Museumplein is, gaf de horeca een enorme impuls. ‘We zagen als het ware de stad en de maatschappij veranderen. Amsterdam was een suffe stad geweest, maar het werd nu een levende stad,’ herinnerde dichter en politicus Herman Gorter zich veertig jaar later. De horeca deed met allure een grotere jas aan. Naar Parijs’ voorbeeld, waar brede boulevards met al even brede trottoirs waren aangelegd waaraan zich brasseries met terrassen vestigden. De Amsterdamse aanpak was een stuk bescheidener, maar daar waar met de demping van grachten en sloop van panden ruimte voor wegen, warenhuizen en kantoren werd geschapen – aan het IJ, Damrak, Rokin, Dam, Leidseplein, Rembrandtplein – zagen ook hotels en café-restaurants hun kans. Op z’n Frans, met tafeltjes en stoeltjes voor de deur. Al gauw waren de terrassen ’s zomers niet meer weg te denken. De voormalige Botermarkt, het huidige Rembrandtplein, werd na de sloop van de Boterwaag in 1874 het uitgaanscentrum van de stad. Café-restaurant Mille Colonnes, in 1880 geopend door Heineken, was een fameuze plek aan het plein. De verlichting en spiegelwanden in de benedenzaal verduizendvoudigden de gietijzeren zuilen en de bezoekers. Voor het café zaten de klanten al gauw ook buiten, zelfs als het niet volop zomer was: ‘Gisteravond, 17 maart, zaten bezoekers van Mille Colonnes voor het café op den trottoir van het Rembrandtplein (...) als waren we in het hartje van den zomer,’ aldus het Algemeen Handelsblad in 1884. Ook het Leidseplein veranderde. De terrassen van het begin jaren tachtig geopende Café Hollandais en Café Americain in het American Hotel waren er de trekpleisters. Hollandais (in 1909 gesloopt voor een uitbreiding van het Hirschgebouw) was een verzamelplek voor Amsterdamse politici, Americain trok een wat artistieker publiek. Het Nieuws van den Dag vond dat de terrassen het plein een buitenlands aanzien gaven: ‘Als er ooit een sprekend teeken is van een veranderd leven bij de voorname Amsterdammers dan dit. Vroeger stopten dezen zich in hunne huizen weg, onttrokken zich aan het oog.’ Dat was scherp gezien. Mannen en vrouwen uit de betere kringen die het voorheen te ordinair hadden gevonden om en public te gaan eten en drinken, deden dat nu wel in de nieuwe café-restaurants en op terrassen. Kijken en gezien worden, het mocht voortaan. De nieuwe trottoirs hadden ruimte gegeven aan voetgangers die gingen winkelen, etalages kijken, flaneren of op een terras wilden zitten. De stad was attractiever geworden. De Amsterdammer met tijd en geld bekeek de vernieuwde stad en de voorbijgangers vanaf het terras. Maar de terrassen hieven de standsverschillen niet op. Al zetten ook in de nieuwe arbeidersbuurten cafés hun tafeltjes en stoeltjes hier en daar buiten. Zoals in de Indische Buurt, waar twee café-eigenaren in de Celebesstraat en de Borneostraat al meteen na de opening van hun cafés in 1902 een vergunning voor een terras aanvroegen. Het terras had de stad veroverd. Dit is een ingekorte bewerking van het originele artikel uit het zomernummer van Ons Amsterdam, dat in het teken staat van het terras: onsamsterdam.nl||https://www.parool.nl/amsterdam/zitjes-voor-de-dorstige-mens-zo-ontstond-in-amsterdam-de-terrascultuur~bc3757bf/
2022-07-16||Charlotte Groeneveld alias The Fashion Guitar: ‘Laatst stond ik bil tegen bil met Naomi Campbell, echt een pinchmoment’||Het Parijse verkeer werkt niet mee met haar strakke planning, uiteindelijk levert een Uber haar dertig minuten te laat af bij het chique Park Hyatt hotel en heeft ze tijd voor een telefoongesprek. Dior coutureshow vers achter de kiezen. Die ochtend is Charlotte Groeneveld om zeven uur met een nachtvlucht uit New York geland, heeft snel haar koffer met onder meer Chanelsamples gedropt, ­douchen en door naar een fitting om front row te zitten in een gloednieuwe Diorlook. Onderweg ook even kolven in een doucheruimte op ­Newark (‘zo’n deprimerende plek’), acht maanden ­geleden kreeg ze haar derde kind. Vanavond staan er nog drie afspraken. Wat doet een mens zichzelf aan, zou je denken, maar Charlotte Groeneveld (37) voelt zich bevoorrecht. Twaalf jaar geleden startte ze haar blog The Fashion Guitar, (vernoemd naar haar lievelingsfoto van Karl Lagerfeld waarop hij met het instrument in de lucht springt), dat gestaag groeide. Inmiddels wel on hold, want het fenomeen is alweer passé, maar meer dan een half miljoen mensen verslinden haar dagelijkse beslommeringen via Instagram. Ze groeide op in Oegstgeest, woont sinds acht jaar met haar gezin in New York, daarvoor vijf jaar in Londen. “Na mijn studie communicatiewetenschappen aan de UvA dacht ik in Londen in de financiële wereld te belanden, maar thank god dat het ­anders is gelopen. Ik zag mensen om me heen bloggen en besloot het ook te proberen. Vanaf dag één heb ik er met volledige toewijding non-stop aan gewerkt. Burberry verkocht destijds trenchcoats met een neonriem, ik kocht een oversized vintage Burberry en een coole riem bij H&M en zette de foto’s op mijn blog. Zo ­begon het. Ik had weinig geld, geen rijke ouders of ­modeconnecties, niets. Op een dag viel er ineens een uitnodiging voor een Burberryshow op de deurmat, mijn hart ontplofte. Toen is de bal gaan rollen. Verder hebben mijn werkethiek en het gebrek aan sterallures of bitchiness me ook zeker verder geholpen. Ik werk me uit de naad en ik neem niks voor lief.” “Het is een moordend schema ja, maar ik wil zo kort mogelijk van huis zijn vanwege de kinderen, dus ik ben zeer efficiënt ingesteld. Vanochtend op de valreep ook nog even mijn benen ­geschoren en hoppa door naar Dior. Tijdens dit telefoongesprek draag ik twee wireless borstpompen in mijn beha. Amazing voor op reis. Ja, daar deel ik ook gerust een foto van, mijn ­account is een afspiegeling van mijn werk en ­leven. Dit hoort er ook bij.” “Ik moet je teleurstellen, it’s just me. Veel collega’s hebben een team, maar ik red het met mijn agent, Socialyte in New York. Mijn man Thomas van Haren (36) helpt me met financiële ­zaken en fotografeert me sinds de pandemie. Daarvoor werkte ik met twee vaste streetstyle en back­stage fotografen die al ter plaatse ­waren. Ik heb ook nooit een driver ­gehad, of me na elke show in een taxi omgekleed. Gedoe.” “Ik wist zelf ook niet wat me overkwam. Derek kom ik overal tegen, van Kemio had ik eerlijk gezegd nog nooit gehoord. Het pr-team van Marc wilde graag dat ik een look droeg van de monogramcollectie, met die enorme plateauzolen uit de show eronder, maar ken je de trappen van The Public Library? Spekglad. Het had flink geregend, ik durfde ze niet aan. Dus heb ik mijn favoriete roze vintage Marc Jacobsjurk maar weer aangetrokken. Soms vraag ik me weleens af waarom een ontwerper míj uitkiest voor zo’n exclusief event. Heel even maar hoor, I love it. Tijdens een Burberryfeestje in Londen stond ik laatst bil tegen bil met Naomi Campbell, echt een pinchmoment.” “Elk seizoen is het weer afwachten voor welke shows, events en trips je wordt uitgenodigd. Dat is de nare kant van mijn werk. Voor 95 ­procent weet je waar je staat, maar het kan ­voorkomen dat je van de lijst voor de Cruiseshow bent ­geschrapt. Dat kan allerlei oorzaken hebben, maar je neemt het toch persoonlijk: heb ik iets niet goed gedaan, ben ik gezakt op de ladder? Ik zat bij Dior naast een editor van een Amerikaans digitaal platform, die me vertelde de hele nacht gepiekerd te hebben over een invite die niet was gekomen. Die man was 55 en moet nog steeds met teleurstellingen omgaan, geen geruststellend vooruitzicht.” “Ik denk het niet. Ik zie vrouwen, en tegenwoordig ook mannen trouwens, van 75-plus die een miljoenenbereik hebben. Ik woon in de Upper East Side van Manhattan, heel saai, veel gezinnen en veel oude mensen, en ik word vaak aangesproken door bejaarde vrouwen die me herkennen. New Yorkers zijn goed op de hoogte. Ik hoop dat ik dit werk altijd mag blijven doen.” “Er zijn niet altijd tracking links aan mijn ­account verbonden. Op basis echter van de ­engagement die ik heb met mijn volgers, en de vragen die ze stellen over bepaalde producten, wéét ik dat mijn publiek ook klant is. Ik heb maar 558.000 volgers, niet eens zoveel, sommige meiden hebben er zes miljoen, maar belangrijker dan aantallen zijn leeftijd en koopkracht. Ik verkoop in verhouding misschien minder tassen, maar wel duurdere, omdat mijn volgers met me zijn meegegroeid. Het is een fijne community jonge vrouwen met een liefde voor mode en high end merken. In het begin konden we het ­allemaal niet betalen, nu wel. Of we ­sparen ervoor. Degenen die al die luxe te ­onzinnig of materialistisch vonden, zijn onderweg ­afgehaakt. Dat snap ik ook.” “Ik heb overigens dit keer mijn Hermèstas thuisgelaten, die wordt hier in Parijs zo uit je handen gerukt. Ik ken meiden die dat is overkomen. Ik voel me in New York veiliger dan hier, al is Amerika op dit moment ­natuurlijk wel een shitshow.” Zeker, eerst een pr-afspraak, daarna om twaalf uur de coutureshow van Chanel. Een dag later ga ik voor Valentino naar ­Rome. De Chanel Cruiseshow in Monte ­Carlo heb ik helaas moeten missen. Ik wilde wel, maar bij Chanel vonden ze het nog te vroeg na mijn bevalling. Ze zeiden: ­‘Charlotte, je bent nog met verlof, geniet ­ervan’. Heel lief, sommige teams van ­modehuizen voelen als familie.”||https://www.parool.nl/kunst-media/charlotte-groeneveld-alias-the-fashion-guitar-laatst-stond-ik-bil-tegen-bil-met-naomi-campbell-echt-een-pinchmoment~be303e98/
2022-07-16||Opinie: ‘Boeren zijn geen arme toeslagenouders’||Terwijl de boeren het land platleggen omdat de overheid zich aan democratisch genomen besluiten en wetten wil houden, kijkt de rest van Nederland stil toe. Het verhaal en de retoriek rond de boeren klinkt inmiddels sterk als dat van de arme Groningers met verzakte huizen of als dat van de toeslagenouders: jarenlang kapot gemangeld door een falende overheid. Daar kan je bijna niet anders dan met een begrijpende blik sympathie voor opbrengen om vervolgens van de politiek te vragen of ze niet al te zuinig willen zijn bij het zoeken naar een passende oplossing. Tijdens de coronacrisis sprong de overheid toch ook bij om bedrijven in nood te redden? Mensen en dus ook politici hebben een sterke neiging om op het oog vergelijkbare problemen op te lossen zoals ze die in het verleden ook oplosten, zeker wanneer er sprake is van stress. Wanneer we gestrest zijn kiezen we bovendien ook nog eens graag voor het behouden van wat we al hebben. Aangezien de spanning hoog is en we net uit een periode komen waarin veel maatschappelijke onrust is afgekocht met grote hoeveelheden belastinggeld, staan alle psychologische seinen nu dus op groen om er weer een zak geld tegen aan te gooien terwijl je daar rationeel gezien best wat vraagtekens bij kan zetten. Boeren zijn geen arme toeslagenouders maar ondernemers die soms zeer rijk zijn, en als ondernemer draag je risico’s. Ook is de ‘stikstofcrisis’ geen acute crisis zoals corona was. Dat er een probleem was met de stokstofregels is al meer dan een decennium bekend, ook bij de financiers van de boeren. Zeker, er werd ten langen leste tegen geprocedeerd maar dat betekent niet dat je niet aansprakelijk bent voor de genomen ondernemersrisico’s tijdens die gerechtelijke procedures. Bovendien, stel nu eens dat de melk- en veehouders hun zin krijgen en de stikstofbeperkingen gaan van tafel. Dan nog zijn er talloze andere aan zekerheid grenzende risico’s die hun industrie bedreigen. Denk bijvoorbeeld aan de snelle opkomst van vleesvervangers, de verwachte forse stijging van veevoerprijzen door de groeiende wereldbevolking en tegenvallende oogsten als gevolg van klimaatverandering, het toenemende aantal bacteriën dat dieren ziek maakt en resistent is voor antibiotica en dan zijn er nog de tientallen start-ups die verwachten voor 2030 tegen concurrerende prijzen vlees te kunnen kweken in bioreactoren. Let wel, dat laatste is dus vlees dat geproduceerd kan worden zonder stikstof, zonder veevoer, zonder dierenleed, zonder antibiotica, zonder zoönosen en met slechts 10 procent van de huidige CO2-uitstoot, waarin op termijn zelfs ongezonde vetten vervangen kunnen worden door heerlijk gezond omega-3. Moet de Nederlandse overheid ook gaan bijspringen om onze boeren uit te kopen als deze ‘crises’ totaal onverwacht onze boeren bedreigen? Het is misschien vervelend om te horen, maar het is naïef om te denken dat het afblazen van de stikstofregels de intensieve veeteelt gaat redden. Als boer zou je eigenlijk blij moeten zijn met een overheid die wil betalen voor een bedrijf zonder toekomstperspectief. Of wij, de stille niet-boeren, daar zo blij mee moeten zijn is een ander verhaal. Er zijn innoverende ondernemers, ook in Nederland, met veel duurzamere toekomstperspectieven, die je hiermee in de wielen rijdt. Bovendien wordt er onder een sociale vlag een enorme hoeveelheid publiek geld overgedaan aan ondernemers die zich weigeren te houden aan wetten en democratisch genomen besluiten. Democratie en rechtsorde zijn kwetsbare instituten gebouwd met vertrouwen en niet met geld. De prijs die we als stille toekijkers betalen zou weleens veel groter kunnen zijn dan we nu bevroeden. Misschien wordt het tijd dat de stille niet-boer ook eens van zich laat horen.||https://www.parool.nl/columns-opinie/opinie-boeren-zijn-geen-arme-toeslagenouders~bdca2252/
2022-07-16||Opinie: ‘Je verplaatsen in minder-opgeleiden is extra belangrijk in tijden van crises’||Veel krantenlezers zullen het wel weten. Mensen met minder onderwijs leven pakweg zes jaar minder lang dan mensen die een hogere opleiding hebben genoten. Het wordt nog schrijnender als je beseft dat het met het verschil in aantal gezonde levensjaren nog ernstiger gesteld is. Overigens mogen we opleiding hier ook vervangen door sociale klasse of sociaal-economische status. We zien vaak hetzelfde verschil. Vooral in tijden van crises is het van belang dat we oog krijgen voor hun situatie, want de crises zullen vooral hen treffen. Het verbaast ons keer op keer dat keiharde gegevens over sociale klasse en gezondheid niet een sterker gevoel van onrechtvaardigheid oproepen in de maatschappij. We zien bijvoorbeeld nooit vacatures waarbij diversiteit ook gekoppeld wordt aan opleidingsniveau van ouders als een indicator van sociale klasse. Dit in tegenstelling tot de VS waar soms wordt gewerkt met de term first generation college graduate, een positieve term om aan te geven dat de ouders niet hoog opgeleid zijn. Soms is zelfs sprake van zéér expliciete discriminatie, zoals RTL Nieuws onlangs meldde. Nikki werd toegang tot een populair studentencafé in Utrecht geweigerd omdat ze een mbo-opleiding voor schoonheidsspecialist volgt. Haar vriendinnen die een hbo-opleiding volgen waren wél welkom. En soms wordt de hele groep mensen met minder opleiding weinig vleiend weggezet als ‘tokkie’. Deze negatieve beelden laten zich moeilijk rijmen met enkele feiten. Ten eerste dragen velen van hen op geweldige wijze bij aan onze maatschappij. Mensen met een relatief lage opleiding besturen ons in het openbaar vervoer, zorgen voor onze koffers op Schiphol, en er is een gerede kans dat ze ons ooit zullen verzorgen in het ziekenhuis of verpleeghuis. Ten tweede is een ‘hogere opleiding’ ook vaak een gevolg van kansen krijgen. Onderzoek in de sociale en gedragswetenschappen laat zien dat onderwijzers en leraren minder prestaties verwachten van kinderen uit lagere sociale klassen. Het gevolg is dat kinderen van minder opgeleide ouders vaak minder kansen krijgen aangereikt, waardoor verwachtingen zich al snel omzetten in realiteit. En ten slotte zijn er vele andere factoren waardoor kansen minder groot zijn. Minder opgeleide ouders kunnen hun kinderen gemiddeld genomen minder inspireren tot een hogere opleiding, want (gebrek aan) ervaring is zéér belangrijk. Minder opgeleide ouders zijn ook minder in staat om kinderen te ondersteunen met prijzige bijles of aansluiting te zoeken bij beter opgeleiden die meer betalen voor de clubs waar ze lid van zijn. En minderopgeleide ouders zijn minder in staat de kinderen een rustige omgeving voor studie te bieden en waarbij een ‘eigen kamer’ eerder uitzondering dan regel is. Waarom niet méér waardering? Er zijn tal van verklaringen, maar één van de belangrijkste verklaringen is het gebrek aan contact tussen mensen met verschil in opleiding. Vooral een-op-eencontact is belangrijk, maar ook individuele verhalen kunnen een verschil maken. Mensen die het goed hebben, zijn geneigd hun welvaart te verklaren door inzet, talent of succes. Impliciet denkt men vaak dat mensen in minder goedbetaalde beroepen daar zijn terechtgekomen door minder inzet, talent of succes. Verder denken is vaak niet in het belang van de hoogopgeleide persoon en daardoor zijn deze impliciete beelden vaak zeer hardnekkig. Zonder contact is er weinig kans op correctie. In de tijden van crises is het juist extra belangrijk dat we verder denken. Empathie voor, en vooral het zich verplaatsen in minder-opgeleiden, wordt cruciaal. De coronacrisis was al extra moeilijk voor minder-opgeleiden, maar de inflatiecrisis, de energiecrisis en andere crises die het leven duurder maken, zal de minder opgeleiden onevenredig sterk onder druk zetten. Met een overheid die eigen verantwoordelijk belangrijk vindt, wordt het extra belangrijk ons af te vragen hoe we ervoor kunnen zorgen dat ‘we’ ons meer verplaatsen in mensen met minder opleiding. (Met ‘we’ richten we ons inderdaad vooral op de relatief hoogopgeleide krantenlezer). Misschien helpt het om redenen te bedenken waarom zij minder kansen hadden dan jij. Misschien helpt het om te denken aan de eigen bijles die jou wél verder heeft gebracht. Misschien helpt het als je denkt aan de persoon die voor een schamel salaris zorgt voor de koffers op Schiphol. En als dat allemaal niet helpt, denk dan aan alle onderbetaalde mensen in de zorg die vrijwel niets anders doen dan zich verplaatsen in anderen.||https://www.parool.nl/columns-opinie/opinie-je-verplaatsen-in-minder-opgeleiden-is-extra-belangrijk-in-tijden-van-crises~b20871da/
2022-07-16||Het reces is begonnen – welke Amsterdamse politici vielen op, wie moet harder aan de bak? ||De coalitie van PvdA, GroenLinks en D66 is vandaag precies 45 ­dagen aan de macht. De nieuwe gemeenteraad zit er een paar maanden langer. Hoogste tijd voor vakantie, dus. En voor een kleine tussenbalans. Wie vielen de laatste maanden op in de Amsterdamse politiek? Raadsel: Juliet Broersen (Volt). Het opvallendste geluid van Broersen in de raad donderdag was haar ringtone. Zelfs bij het debat over verschraling van het ov bleef de pan-Europese partij stil. Na drie maanden is het nog steeds onduidelijk waar Volt voor staat. De vakantie kan Broersen ­beter gebruiken om tot keuzes te komen. IJverig: Süleyman Koyuncu (Denk). Moties en amendementen dient hij ruimschoots in, tien zijn er sinds maart aangenomen. Debatteren over uiteenlopende onderwerpen schuwt hij niet. Winstwaarschuwing: de meeste moties ­indienen maakt je niet meteen het effectiefst. Afwezig: Jazie Veldhuyzen (Bij1). Al een paar maanden laat de scherpe Veldhuyzen commissies en de raad aan zich voorbijgaan. Op sociale media heeft hij aangegeven het mentaal zwaar te hebben. Hopelijk helpt de zomer hem om tot rust te komen. Lukt dat niet, dan moet Bij1 een (tijdelijk) nieuw gezicht naar voren schuiven. Draait warm: Farley Asruf (PvdA). In de PvdA/GroenLinkshoek is het ‘gezellig’. Lekker babbelen, elkaar bemoedigend aankijken, veel onderlinge grapjes. Namens de grootste partij van de stad liet Asruf deze week zien dat politiek bedrijven meer is dan sentimentele maidenspeeches. Hij pareerde aanvallen van zo’n beetje de scherpste raadsleden Kevin Kreuger (JA21) en Daan Wijnants (VVD) én was kritisch naar D66-wethouder Melanie van der Horst. Chapeau. Vakwerk: Diederik Boomsma (CDA). Amsterdam en de democratie mogen dankbaar zijn dat deze 44-jarige golden oldie nog in de raad zit. ‘Het beste raadslid van Nederland’ is door­gegaan met waar hij al ruim acht jaar mee bezig is: met dossierkennis goede oppositie voeren op vrijwel alle onderwerpen. Kopzorgen: Shula Rijxman (D66). Als wethouder heeft ze nog weinig laten zien. Perikelen bij de NPO, waar ze bestuurder was, achtervolgen haar. Ze stuurde onhandige appjes en liet een D66-raadslid het woord voor haar doen. Het is onduidelijk waarom zij naar de stad moest komen. Goed verstaanbaar: Myron von Gerhardt (VVD). De jonge politicus gaat stevig in het debat en voert goede oppositie. Hij wist onder meer wethouder Reinier van Dantzig te ontlokken dat bouwambities de komende jaren niet gehaald worden. Het goed verstaanbaar maken uit zich overigens ook in volume, vaak net iets te hard. Aan de bal: Ilana Rooderkerk (D66). De fractievoorzitter is goed begonnen. Problemen, zoals onveiligheid op het IJburg College? Zij staat vooraan om kritische vragen te stellen. Of neem de abortuskliniek die een bufferzone wil. Rooderkerk haalt verhaal – en schuwt dualisme niet. Dit is de laatste Republiek Amsterdam van het politieke seizoen. De rubriek keert terug in september. Politiek verslaggever David Hielkema belicht in ‘Republiek Amsterdam’ een politiek onderwerp uit de stad. Reageren? d.hielkema@parool.nl.||https://www.parool.nl/amsterdam/het-reces-is-begonnen-welke-amsterdamse-politici-vielen-op-wie-moet-harder-aan-de-bak~b9282f72/
2022-07-16||Interim-burgemeester Ank Bijleveld: ‘De Floriade heeft Almere verdeeld’||“Daar zijn mijn zusje en ik geboren. Mijn moeder vertelde dat de winters zo streng waren dat ze met de kinderwagen over de IJssel kon lopen. Die was helemaal bevroren. Ik heb dat later nooit meer zo meegemaakt.” “IJsselmuiden hoort nu bij de gemeente Kampen. Een heel protestants gebied, maar wij waren katholiek. Mijn vader werkte er als beroepsmilitair, Kampen had toen nog een kazerne. Wij verhuisden elke keer mee met mijn vaders werk. Na IJsselmuiden werd het Woudenberg, en toen mijn vader naar de Koninklijke Militaire Academie ging in Breda, gingen we naar Oosterhout.” “Toen mijn zusje en ik naar de middelbare school gingen, zijn we op één plek gebleven, in Wijchen, bij Nijmegen. Mijn vader werd een binnenslaper, zoals dat heet: doordeweeks op de kazerne, of in Duitsland bijvoorbeeld, in het weekend thuis.” “Op de KMA heeft mijn vader trouwens leren zwemmen van Leen Pfrommer, de schaatscoach. Die was ook militair. Ik dacht nog: kan die je niet beter leren schaatsen, maar mijn vader had nooit leren zwemmen. Vroeger kreeg je geen zwemles op school. Mijn moeder is een schippersdochter, die kan nog steeds niet zwemmen.” “Almere is veel mooier dan mensen denken. Heel groen. Ik zei het laatst nog bij een bijeenkomst: de stad is 46 jaar. Dat is jonger dan ik! Heel bijzonder. Het begon met Almere-Haven, toen kwam het stadshart, de stad is zo hard gegroeid dat de rest wel mee moet groeien. De politiecapaciteit, handhaving, het onderwijs. Mensen onderschatten dat je goede verbindingen nodig hebt, en goede voorzieningen. Daar is de systematiek in Nederland niet op ingericht. Je wordt gefinancierd op het verleden, niet op wat je bent, dus Almere loopt altijd achter de feiten aan.” “Dat kan een prachtig gebied worden. Pampus wordt een mooie nieuwe wijk met veel water. Die wijk ligt trouwens in Almere, dus eigenlijk moet het Almere Bay Area heten. Je kunt niet ontkennen dat veel Almeerders binding hebben met Amsterdam, een van mijn chauffeurs komt uit Amsterdam, en sowieso is dit de Metropoolregio Amsterdam. Maar die term Amsterdam Bay Area – nog los van het Engels, waar ik nooit voor zou kiezen – is niet door een Almeerder bedacht, denk je wel?” “Een Turkse kleermaker uit De Pijp, die heel veel aandacht kreeg in Amsterdam maar niet in Nederland mocht blijven. Het Parool maakte er echt een knuffelkleermaker van. Ik behandelde dit dossier als Kamerlid. Ik kan me de debatten nog goed herinneren. Mijn eerste asieldossier, ik had het overgenomen van een collega die het te ingewikkeld vond. Het werd te persoonlijk.” “Ik woonde in Twente, waar veel textielindustrie is, en dus ook heel veel kleermakers. Vergelijkbare gevallen werden wel echt uitgezet. Ik dacht: gelijke monniken, gelijke kappen.” “De vergeten slag! De grootste op Nederlands grondgebied, en daarom vond ik het geweldig dat we er met de start van 75 jaar bevrijding aandacht aan hebben besteed. Iedereen kent de slag om Arnhem, A bridge too far, maar niemand wist dat deze Slag om de Schelde bepalend was geweest voor het langzame verloop van de bevrijding van Nederland.” “Ik snap dat je het over de film wilt hebben. Een goede en mooie film. Jij doelt op de tweet die ik stuurde, dat ik bij die film zat tijdens de val van Kabul. Tja, soms spreek je iets van tevoren af en weet je niet wat er op die dag gebeurt. Ik vond de aandacht daarvoor nogal overdreven. Ik was gewoon bereikbaar, meer dan sommige andere leden van het kabinet.” “Die is prachtig! Ben je er al geweest? Dat moet! Toen ik begon als burgemeester, was het mijn taak om de evenementenvergunning af te geven. Daarmee kon de Floriade opengaan op 13 april. Dertien...! Een ongeluksgetal, realiseer ik me nu. Als je in april een tuinbouwtentoonstelling opent, weet je: dan staan de planten nog niet in bloei. Dat staan ze in mijn eigen tuin ook niet. Maar het was wel belangrijk dat we na tien jaar opengingen.” “Almere heeft heel veel pech gehad met corona, daarom waren er ook geen sponsoren, waar wel op werd gerekend. Er waren landen die niet konden komen.” “Het is de enige wereldtentoonstelling die Nederland heeft. De Euromast hebben we eraan overgehouden destijds, nu blijft er een mooie, duurzame woonwijk over: Hortus. Het is heel innovatief, met prachtige toepassingen, maar na corona willen mensen wel iets met hun familie doen, met vrienden, dingen inhalen die ze niet konden doen, en naar dingen die ze al kenden, zoals de Efteling. Naar iets onbekends toe gaan is moeilijk. Daar hebben we heel veel pech mee.” “De Floriade heeft de stad verdeeld. Dat wordt een grote opgave voor het nieuwe college, dat donderdag aantrad, om die verbinding weer te maken met de stad. Ik vind het tragisch dat dit de laatste wereldtentoonstelling wordt in Nederland als het rijk het niet anders gaat aanpakken. Er moet gemeenschappelijk geld in, want op deze manier kan ik de organisatie geen enkele gemeente aanbevelen.” “Een geuzennaam. Ik heb ’m gekregen van CDA-watcher PG Kroeger toen ik minister van Defensie was. De militairen vonden het wel mooi.” “Tragisch. Dit gaat om een incident in 2015, waar Nederlandse vliegers een IS-bommenfabriek hebben gebombardeerd. Dat was ook de bedoeling, maar de afterblast was zo groot, dat er burgerslachtoffers zijn gevallen. Zeventig of meer, dat weten we niet precies, in elk geval veel. Er was meer munitie opgeslagen dan bekend was, dat was internationaal inlichtingenwerk, het onderzoek ernaar loopt nog.” “Wat het probleem was, is dat de Kamer door mijn voorganger verkeerd was geïnformeerd. Daar was ik ministerieel verantwoordelijk voor. Daar kun je van alles van vinden, maar dat is zoals het is. Ik heb er toen voor gekozen om dat in een brief aan de Kamer te melden. Dat kon niet anders, vond ik, maar dat had daardoor wel een enorme lading.” “Minister zijn is niet voor bange mensen. Je weet als je begint een aantal dingen, ik wist dat er eindelijk weer geïnvesteerd zou worden, maar je zou ook een dossier moeten hebben van welke problemen nog zouden kunnen opspelen. Desnoods mondeling. Dit wist niemand.” “Ik heb best veel moties van afkeuring gekregen, ik heb ze opgestapeld. Het eerste debat was wel heftig. Het begon om vijf uur, en duurde uiteindelijk tot één uur ’s nachts. Kamerleden kunnen tussendoor weg, maar ik stond maar in dat vak K. Zonder eten, dus na elven ging het beduidend minder. Dat is het leven van een minister, zeker van een minister van Defensie. Het gaat altijd over dood en leven, en over mensen, en daar moet je voor durven staan.” “Dus niet de 1 meter 50 die Mark Rutte ervan maakte! Die zei een keer in een tv-programma, toen het ging over anderhalve meter afstand houden: ‘Dat is dus één minister van Defensie!’ Serieus.” “Ik heb jaren gevolleybald, dat kan best met mijn lengte. Ik ben spelverdeler: achter in het veld, laag bij de grond, goed om de bal op te vangen.” “Daar woon ik met veel plezier, en daar blijf ik ook wonen. Naar Almere verhuizen hoeft als interim-burgemeester niet. Ik overnacht hier regelmatig in een hotel. Tussen de Duitse toeristen die voor de Floriade komen, maar ik heb ook al met Oekraïners in een hotel gezeten. Goor is heel anders dan Almere: een oude stad, die al meer dan 750 jaar stadsrechten heeft, met veel naoberschap en ingesleten tradities.” “Er zitten twee kanten aan. De protesten gaan veel te ver. Ik heb net hier de trekkers laten weghalen, en ook naar het huis van een bewindspersoon gaan kan echt niet. Ik ben enorm vóór het recht op demonstreren, maar dan wel op een manier die iedereen heel houdt.” “Maar dit dossier had veel beter begeleid moeten worden. We weten al jaren dat er iets aan de stikstofuitstoot gedaan moet worden, er is ook veel geld vrijgemaakt, maar zo’n kaart publiceren met waar je allemaal niets meer mag doen, dat helpt niet. De minister van Landbouw had geen goed perspectief voor de boeren, dat moet er wel naast liggen. Ik mag hopen dat bemiddelaar Johan Remkes eerder begint. Half augustus is veel te laat, hij is nú nodig.” “Met mijn vriendinnen! Zo eens in het kwartaal spreken we af: dan gaan we iets kunstzinnigs doen en daarna bijpraten en heel veel wijn drinken. Laatst had ik onze gemeentesecretaris en de griffier uitgenodigd voor een etentje bij mij thuis. De griffier had helpen koken, de gemeentesecretaris schonk de wijn in. Toen we in de tuin stonden, zei de griffier: goh, wat een prachtig beeld staat daar. Nou, zei ik, dat heb ik gemaakt!” “Een groot ego, en dat maakt veel kapot in deze wereld. Het lijkt me geen makkelijke tijd om nu minister van Defensie te zijn. Ik heb altijd gewaarschuwd voor Poetin, voor wat hij opbouwde aan de grens in Kaliningrad. Ik ben veel in de Baltische staten geweest waar je de dreiging aan den lijve voelt, en heb destijds vaak met de Zweden en de Finnen gesproken die veel meer aan weerbaarheid van burgers doen dan wij.” “Dat heeft me altijd verbaasd aan de Nederlanders: dat gevoel van vanzelfsprekendheid dat we vrij zijn. Ik heb een keer uitgelegd: de raketten die in Kaliningrad op de grond staan opgesteld, kunnen 5500 kilometer ver schieten. Dat is hier, hè? Heel wonderlijk.” “De Russen hebben geprobeerd de OPCW te hacken, de organisatie die toeziet op het gebruik van chemische wapens, precies in de tijd van de gifgasaanvallen in Syrië. We hebben die Russen naar de uitgang begeleid, maar hun laptops zijn achtergebleven. Daardoor wisten we wat ze gedaan hadden. Dat ze de dopingautoriteit Wada hadden gehackt en beïnvloed voor hun eigen spelers – daarom zijn de Russen ook uitgesloten van de Spelen. We weten ook dat ze de Amerikaanse verkiezingen hebben beïnvloed.” “Dan denk ik: hoe argeloos kun je zijn als je naar zo’n ego op het Kremlin kijkt? Ik heb vaak voor de Russen gewaarschuwd. Het is heel akelig om gelijk te krijgen.”||https://www.parool.nl/nederland/interim-burgemeester-ank-bijleveld-de-floriade-heeft-almere-verdeeld~b45ee7ae/
2022-07-16||Zonder werkdruk tel je niet mee: op naar een nieuwe balans||Het lijkt wel alsof het tegenwoordig onmogelijk is een normale baan te hebben waarbij je niet zwaar gebukt gaat onder ondraaglijke werkdruk. Vrijwel iedereen lijkt te klagen over onhoudbare werkstress, een dreigende burn-out en verpletterende overbelasting op het werk. Werkdruk kan ik me prima voorstellen bij verpleegkundigen of politieagenten, maar tegenwoordig heeft ook elke badmeester of buschauffeur de mond vol van werkdruk. En niet alleen zij. Van kleuterleidster tot kapper en van accountant tot ambtenaar: zij zuchten eenstemmig onder stress op het werk. Volgens mensen die er verstand van hebben zitten anderhalf miljoen mensen tegen een burn-out aan. Het probleem is natuurlijk wel dat mensen die er verstand van hebben het probleem ook overal zien. Of suggestieve enquêtes de wereld in slingeren waarbij je onmiddellijk bij de meest ernstige gevallen van extreme werkstress en dreigende burn-out behoort als je aangeeft dat je wel eens moe bent aan het eind van een werkdag. Daarmee bagatelliseer ik het probleem natuurlijk, want vooral psychologische overbelasting door werk komt vaak voor. Jaarlijks verzuimen werknemers in Nederland elf miljoen dagen als gevolg van werkstress en dat kost werkgevers een kleine drie miljard euro. Waar komt al deze druk toch vandaan? Natuurlijk, er zijn te weinig collega’s. En veel werk is door steeds meer complexiteit, een steeds hoger tempo en steeds meer opgelegde efficiëntiedoelen zwaarder geworden. Daarnaast lopen werk en privé vaker door elkaar. Je neemt werk mee naar huis, bent continu bereikbaar en smartphone en e-mail stoppen nooit. Ik denk ook wel eens dat het niet zozeer werkdruk is, maar vooral gebrek aan controle; over hoe je je werk het meest plezierig doet, in welk tempo je dingen afhandelt en dat je gedwongen wordt onmogelijke systemen te gebruiken en zinloze administratieve klusjes erbij te doen. Of zijn we zelf misschien minder weerbaar geworden? En gewoon niet meer bereid moe te worden van ons werk naast alle andere dingen die we willen doen? Er zijn natuurlijk ook mensen die goed gedijen bij een bepaalde mate van werkdruk, omdat het hen stimuleert en naar een hoger niveau stuwt, maar daar hoor je niet vaak over. Het probleem is voor sommigen tegelijkertijd een interessante economische opsteker. De één zijn burn-out is de ander zijn bedrijfje. Vage bureautjes die je kunnen leren omgaan met werkdruk met dito wazige cursussen als ‘vitaliteit- en antistresscoaching’ of ‘time management-biofeedback’ schieten de laatste jaren als paddenstoelen uit de grond. Voor nogal wat mensen lijkt er toch iets flink mis met de plaats die werk in ons leven inneemt. We moeten op zoek naar een nieuwe balans in werkbelasting en belastbaarheid, maar ik verwacht het meeste als we de controle over de organisatie van ons werk weten terug te winnen. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/zonder-werkdruk-tel-je-niet-mee-op-naar-een-nieuwe-balans~bb7bc72f/
