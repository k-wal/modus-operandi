2022-07-14||Geweldsincident Bijlmerdreef: één gewonde||Vlak voor 22.00 uur kwam een melding bij de politie binnen over een gewonde op de Bijlmerdreef. Daar hebben agenten de gewonde man aangetroffen. Op dit moment is het nog onduidelijk hoe hij de verwondingen heeft opgelopen. De politie doet ter plekke onderzoek. Her slachtoffer is naar het ziekenhuis gebracht. Over zijn toestand doet de politie op dit moment geen uitspraken.||https://www.parool.nl/amsterdam/geweldsincident-bijlmerdreef-een-gewonde~b38310fa/
2022-07-14||Slecht geluid in Arena laat popster Ed Sheeran bijna verdrinken ||Concerten in de Johan Cruijff Arena; ze waren berucht om hun slechte geluid. Een dubbele echo van de tribunes en het gesloten dak leidden zeker in het verleden voor enkele dramatische galmavonden. Maar het stadion leerde bij. En zie, mede dankzij geluiddempende kussens tegen het dak, klonken de Rolling Stones vorige week prima. Wat Mick Jagger & co ook hielp: een stadion zonder lege plekken. Precies die factoren bezorgen Ed Sheeran een heel moeilijk begin. Dankzij zijn podiumopstelling – inclusief zes immense lichtmasten – op de middenstip is er geen plek meer voor de geluidsdempers én extra kans op rondzingend geluid. En dan is de Arena ook nog eens niet helemaal uitverkocht (voor de show van vrijdag zijn geen kaarten meer). Omdat Sheeran opent met een volledige band is de geluidsbrij drie nummers lang ondoordringbaar. Het geluid zal gedurende de avond verbeteren, maar de bijna zestigduizend fans blijven moeite houden zijn praatjes tussen de liedjes door te verstaan. Zonde. Zo horen we pas iets van Sheerans genie als hij voor Shivers zijn loopstation voor het eerst aanzwengelt. Zijn live-eenmansband werd zijn handelsmerk op het livepodium. En tien jaar na zijn doorbraak blijft het verbazingwekkend knap om te horen hoe hij alles in zijn eentje bij elkaar speelt en mixt: paar gitaarakkoorden opnemen, toetsenpartij erbij, de beats en dan het geheel op repeat. De truc werd een van de bouwstenen onder zijn astronomische succes. Wie had in 2012 bij zijn debuuthitje The A Team durven inzetten op een carrière die hem in enkele jaren naar concerten in voetbalstadions zou brengen? Sheeran memoreerde het zelf: hij speelde dat eerste succes tijden voor halfgevulde kroegen tot, na Engeland, Nederland de zanger als een van de eerste landen omarmde. Inmiddels is hij vermoedelijk de grootste popster op aarde. Gelukkig niet vanwege zijn looks – Sheeran verscheen als vanouds in baggy broek en zwart T-shirt – maar vooral dankzij een in sprinttempo uitdijende collectie megahits. Het zijn er zo veel, dat er halverwege zelfs een medley aan te pas moet komen om ze allemaal gespeeld te krijgen. Omdat Sheeran (31) ook nog een van de sympathiekste mannen van de pop is, leek alles gereed voor een memorabele avond. Maar hoewel Sheeran, die na zijn concertreeks een tijd niet zal touren, voor het eerst vlammenwerpers het podium optorste, wil het vuur in Arena maar niet ontbranden. De popster doet er alles aan. Op een ronkende loopbaan blijft hij rondjes om zijn bühne sprinten. Het zweet parelt op zijn voorhoofd. Maar echt vliegen wil het niet. Niet dat er geen mooie momenten zijn. Zo vraagt een Braziliaanse fan zijn vriend met hulp van Sheeran ten huwelijk. Na de bevestigende kus van de bruidegommen speelt Sheeran kaarslichtkraker Thinking Out Loud voor ze. Het klinkt, zeker met een heel stadion in het achtergrondkoor, prachtig. Omdat Sheeran meer liedjes heeft die je al snel van begin tot eind staat mee te zingen (het voor Justin Bieber geschreven Love Yourself, Sing en – alweer zo onweerstaanbaar mierzoet – Perfect) blijkt het slotdeel toch nog krachtig en onderhoudend. Het knapste liedje zit in de toegift: Shape of You is – zeker op zijn loopstation – popperfectie, en blijkt geschikt om een stadion tot op de achterste rij in beweging te krijgen. Zo dein je toch met een prettig gevoel de keien voor het stadion op. Maar ook met een vraag in je kop: hoe zou Sheeran in een lekker zweterig Paradiso klinken?||https://www.parool.nl/kunst-media/slecht-geluid-in-arena-laat-popster-ed-sheeran-bijna-verdrinken~bcef6044/
2022-07-14||Voetballer Esmee Brugts: ‘Ik word langzamerhand ietsjes brutaler’||Twee jaar geleden speelde ze nog in een jongensteam van FC Binnenmaas. Bij het vorige EK voetbal, in Nederland, droeg Esmee Brugts vijf jaar geleden de vlag. Om afgelopen woensdagavond tegen de handen van de onopvallend spelende Lieke Martens te klappen, haar voorbeeld, en degene wiens plek ze op dat moment in mocht nemen voor haar EK-debuut in de laatste vijftien minuten tegen Portugal. Pas achttien is ze. Een van de grootste voetbaltalenten ter wereld. En heel soms staat ze even stil bij wat er het afgelopen half jaar is gebeurd. “Ik had niet verwacht dat het zo snel zou gaan,” zegt Brugts. In februari maakte ze haar debuut, slechts vijf maanden later werd ze door bondscoach Mark Parsons gekozen in zijn 23-koppige EK-selectie. “Het is superraar om ineens met grote namen naast je te staan en te praten. Alsof je vrienden bent. Maar het zijn ook gewoon mensen, dat besef je wel na een tijdje.” En over haar snelle ontwikkeling: “Na de winterstop had ik niet verwacht dat ik mee zou mogen. Toen dat wel mocht, was het om kennis te maken, om te zien hoe het is op het allerhoogste niveau. Maar nu mag ik hier mee.” Het laten bezinken komt later. “Ik moet eventjes de tijd nemen straks, het is heel snel gegaan. Die tijd krijg ik wel na het EK.” Toen ze woensdagavond speeltijd kreeg – nummer 11, Martens, werd gewisseld voor 22 – maakte Brugts meteen indruk met gedurfde acties en energie, als ware de vrouwelijke equivalent van PSV-ster Cody Gakpo. ‘Ga acties aan’, kreeg ze als opdracht mee. Na afloop, zonder enige arrogantie: “Ik denk dat ik dat wel heb laten zien.” Mensen verwachten vaak dat ze brutaal is. “Omdat ik acties maak waarvan ze zeggen: zij is brutaal aan de bal. Maar ik ben niet brutaal als persoon. Dat kan nog wel wat meer worden, op een goede manier.” Dat was ook een van de aanwijzingen die Martens haar gaf, toen Brugts om advies vroeg in haar eerste maanden bij het team. “Zij zag dat ik nog een beetje aan het inhouden was. Dat ik wel wat vaker kon gaan schieten, omdat ik dat wel kan. Alleen, ik durfde dat nog niet echt. Nu word ik langzamerhand ietsjes brutaler, misschien. Ik ben een buitenspeler, dus ik móét acties maken.” Maar eigenlijk is Brugts vooral stil. Ook bij PSV, waar ze sinds vorig jaar voetbalt, had ze tijd nodig, vertelt ze, terwijl ze kaarsrecht op een stoel zit, twee vlechten in haar haar. “Bij mij duurt het heel lang voordat ik me echt ergens thuis voel. Bij PSV heb ik een jaar lang geobserveerd en op de achtergrond een beetje toegekeken en geluisterd. Ik vind luisteren heel fijn, voordat ik echt mijn plekje in de groep vind. Ik ben ook niet superdruk.” De eerste keer dat Brugts Martens in de selectie ontmoette, herinnert ze zich nog. “Toen was ik al helemaal stil. Ik was alleen maar aan het luisteren. Ik heb wel een handje gegeven, natuurlijk. Zij wist al een beetje wie ik was, ik denk dat ze hier bij het Nederlands elftal wel wat weten van de jeugd, dus dat vond ik wel leuk om te horen: zij is al zo ver en dan weet ze überhaupt al wie je bent.” Het was sowieso wennen bij Oranje, ook op voetbalgebied. “Trainingen zijn van een hoog niveau, aan het begin zat ik hele dagen op mijn kamer om bij te komen. Nu gaat het de goede kant op,” zei ze vlak voor het EK begon. Er is een groot verschil met de jeugdselectie. “We krijgen meer vrijheid nu, daar is het allemaal heel streng, dat is daar ook meer nodig. Hier kun je wandelen als je wil wandelen, dat mag allemaal. Je moet zelf je verantwoordelijkheid pakken.” Wat Brugts op zo’n moment kiest? “Ik zit op mijn kamer. Kijk een serie of zit op TikTok. Praten met vrienden, dat een beetje.” En ondertussen is ze blij met haar rol als invaller. Aan een plek in de basis denkt ze niet. “Zeker niet. We hebben ervaren speelsters en ik vind ook dat het zo hoort, dat je er een beetje in moet rollen. Dat vind ik zelf ook fijn.”||https://www.parool.nl/sport/voetballer-esmee-brugts-ik-word-langzamerhand-ietsjes-brutaler~b0dc1a93/
2022-07-14||Grondpersoneel KLM krijgt meer loon en mag in buitenland werken||Aan de salarisverhoging zit bovendien een ondergrens van tweemaal 80 euro. Verder is ook de mogelijkheid om tijdelijk vanuit het buitenland te werken afgesproken. De nieuwe cao gaat met terugwerkende kracht op 1 maart in en loopt een jaar. Op 1 oktober krijgen de circa 12.000 medewerkers er 2 procent loon bij met een minimum van 80 euro. Op 1 maart volgt nog zo’n stap voor deze krachten die onder meer de bagage afhandelen, bij de technische dienst werken en vliegtuigen van en naar de start- en landingsbanen begeleiden. Ook het personeel op het hoofdkantoor van KLM valt onder de cao. De laatste tijd was er veel te doen om de werkdruk van het personeel op Schiphol. Zo staakten de bagage-afhandelaars in april nog onaangekondigd. Om die werkdruk te beperken zijn ook afspraken gemaakt, laat FNV-bestuurder Birte Nelen weten. Zo komen er meer mensen in vaste dienst en worden er afspraken gemaakt over een minimale bezetting. Daarnaast verdwijnen op termijn de onderste twee stappen uit het loongebouw zodat het startsalaris omhoog gaat. Ook worden jongeren voortaan niet meer in eigen schalen ingedeeld. Bovendien hoeft het grondpersoneel niet langer te betalen voor parkeren op Schiphol en gaat de kilometervergoeding omhoog. Verder kan het kantoorpersoneel twee keer per jaar een periode vanuit het buitenland werken. In totaal mag dat acht weken. Het grondpersoneel kreeg eerder dit jaar al 5 procent loon erbij. Dat ging toen om twee uitgestelde loonstappen van 2,5 procent die door de coronacrisis nog niet waren doorgevoerd. Een deel van de KLM-medewerkers, zoals bagage-afhandelaars, vallen ook onder het Schiphol-akkoord waardoor ze tijdens de zomer 5 euro per uur extra betaald krijgen. FNV en CNV waren al sinds april in gesprek met KLM over de cao en stellen dat de onderhandelingen ‘zeker niet makkelijk’ waren. Omdat de situatie van KLM veranderde, met meer vraag naar vliegreizen, en de luchtvaartmaatschappij ook de staatssteun kon aflossen ontstond wel het gevoel dat er wat mogelijk was, aldus Nelen. Haar CNV-collega Michiel Wallaard denkt dat met de nieuwe cao ‘wat meer perspectief’ kan worden geboden na een ‘historisch donkere periode voor KLM’. De luchtvaartmaatschappij zelf denkt dat met de nieuwe cao er ‘weer rust in de organisatie kan komen’. Ook moeten de afspraken perspectief bieden voor huidige en toekomstige werknemers.||https://www.parool.nl/nederland/grondpersoneel-klm-krijgt-meer-loon-en-mag-in-buitenland-werken~b4285cd3/
2022-07-14||Nederlandse journalist Iraaks-Koerdistan uitgezet||Geerdink stond op het punt om de grens met Syrië over te steken, voor een reportage voor De Groene Amsterdammer, toen ze door de politie naar het vliegveld in de Iraakse stad Erbil werd gebracht. Geerdink kreeg niet te horen waarom ze de regio werd uitgezet. “Er is mij niks verteld. Alle politiemannen zeiden dat ze van niks wisten.” Zelf denkt ze dat ze is uitgezet omdat ze persona non grata is, vanwege haar ‘scherpe pen’. ‘Erdoğans arm is lang,’ tweette ze daar eerder over. De Koerdische regio waar ze is uitgezet staat steeds meer onder Turkse invloed, aldus de journalist. “Daardoor wordt de persvrijheid er steeds slechter. Buitenlandse journalisten werden bijvoorbeeld nooit uitgezet, en ik nu wel.” De Nederlandse consul-generaal in Erbil, Hans Akerboom, had nauw contact met de journalist en kwam naar het vliegveld om haar te ondersteunen. Geerdink werkt voor verschillende Nederlandse media en ze schrijft vaak over Koerdistan. In 2015 werd ze aangehouden in Turkije, omdat ze ervan verdacht werd propaganda te verspreiden voor de PKK, een Koerdische organisatie die ook op de terreurlijst van de Europese Unie staat. Ze werd vrijgesproken. Later dat jaar zat ze een aantal dagen vast, omdat ze in verboden gebied zou zijn geweest. Uiteindelijk is ze Turkije uitgezet. Daarna ging ze naar Irak en Syrië. In 2018 verscheen haar recentste boek: Dit vuur dooft nooit: Een jaar bij de PKK. “Het is mijn tweede uitzetting en ik heb weer aan den lijve ondervonden wat een treurnis het daar is. Ik zit hier nu weer thuis op de bank, en dat voelt wel een beetje raar. Met mij gaat het uiteindelijk wel weer oké, maar ik word hier wel journalistiek strijdbaar van.”||https://www.parool.nl/wereld/nederlandse-journalist-iraaks-koerdistan-uitgezet~bf461850/
2022-07-14||Ik zie, ik zie… een lange rij: met deze tips is het wachten op het vliegveld iets beter vol te houden ||Fysiotherapeut Marten Elzinga zegt: “Alles begint met goede schoenen. Dus kies een paar waar je normaal ook een onverwachte wandeling op kunt maken en waarvan je ook tijdens je vakantie plezier hebt. Dat scheelt meteen bagage.” Krijg je kramp, pijn of een ongemakkelijk gevoel tijdens het wachten, doe dan een strekoefening. Afhankelijk van hoeveel ruimte je om je heen hebt – en hoeveel gêne – raadt Elzinga de volgende oefeningen aan. “Als je een beetje verdekt wilt bewegen, zijn calf raises prettig. Deze oefening activeert de twee spieren die aan de achterkant van je onderbeen lopen. Sta rechtop, duw jezelf omhoog op de bal van je voet, zodat je hiel omhoog komt. Je staat nu op je tenen met gespannen kuiten. Laat je vervolgens terug zakken totdat je weer met je volledige voet op de vloer staat. Dit kun je een paar keer doen.” “Een andere onopvallende oefening is even stappen op de plaats door je gewicht van het ene naar het andere been te verplaatsen. Tegen die stijve onderrug helpt het kantelen van je bekken en ook de ouderwetse schouderrol zorgt voor wat ontspanning in je lichaam. Een meer opvallende oefening is even op de hurken zitten of kleine squats. Ook kun je staand je liezen rekken door met een been zijwaarts te stappen, waarbij je je gewicht van het ene naar het andere been verplaatst.” “Voor het strekken van je bovenbenen ga je rechtop staan, waarna je een grote stap naar voren zet. De knie van het achterste been laat je rustig naar de grond zakken en je voet van je voorste been staat recht onder je knie. Hou je bovenlichaam rechtop, duw je heupen naar voren door je achterste been uit te strekken tot je in de lies een rek voelt. Daarnaast kan het rekken van armen en je nek ook verlichting geven, evenals het draaien met de bovenrug. Dit laatste kun je zowel staand als zittend doen.” Stewardess/content creator (@thetrendattendant) Mishanou Montero reist niet alleen regelmatig voor haar werk, maar ook voor haar plezier. Zij zegt: “Als het lukt, zou ik iedereen aanraden om alleen met een trolleykoffer/handbagage te vliegen. Dat scheelt een rij bij het inchecken en bij aankomst kun je meteen door naar je vakantieadres.” Geen trolleykoffer, maar wel zware handbagage? “Zet de tas regelmatig op de grond en als je een rugzak draagt kun je je rug even verlichten door de zak op de buik te plaatsen,” aldus fysiotherapeut Elzinga. Pas wel op dat je geen andere wachtende reizigers omver duwt met je rugzak als je je omdraait. Montero: “Investeer in een Apple Airtag als je meer dan alleen handbagage meeneemt. Deze stop je in je koffer, zodat je die altijd kunt tracken, mocht er iets misgaan met de bagage. En stop voor de zekerheid een noodsetje kleding en ondergoed in je handbagage. Wel zo fijn als je eerder arriveert dan je koffer.” Het lijkt een open deur, maar je zal ze de kost geven, zij die dat toch doen. Onder het mom: dan zijn we er maar alvast. Niet doen. Montero: “Te vroeg op het vliegveld komen werkt averechts. Kijk op de site van het vliegveld wat zij aangeven. Voor Schiphol is dit momenteel maximaal vier uur van tevoren.” Elzinga: “Compressiesokken kunnen helpen tegen vermoeide benen en zorgen dat ze niet dik worden door het staan in de hitte. Tijdens het vliegen helpt het ook, dus hou ze lekker aan in het vliegtuig.” Nog zoiets wat logisch lijkt. Maar er zijn er genoeg die denken: dat halen we wel op de luchthaven. Behalve dat er vanwege het personeelstekort het nodige aan koffiezaakjes dicht of op z’n minst slecht bemenst is, ben je meteen je plek in de rij kwijt als je eruit stapt. Of het nou een snack, een boterham of fruit is, neem van thuis mee wat energie geeft en wat je lekker vindt. En vul een bidon met water voor je vertrekt. Komende dagen kan het heel warm worden en op Schiphol loopt de rij deels naar buiten. Zet een pet op, stop een minitube zonnebrand in je tas en vergeet geen water mee te nemen. Montero: “Reizen met een noisecancelling koptelefoon is zo fijn. Hiermee kun je je even helemaal afsluiten van al het lawaai en geroezemoes om je heen.” Zelf luistert ze graag naar een podcast, maar luisterboeken zijn ook een toptip voor groot en klein. Ook van tevoren films en series downloaden en kijken terwijl je wacht, doet het goed tegen de verveling. Reis je met kinderen en zijn ze klaar met hun luisterboek of wil je daar niet aan: er zijn genoeg grappige spelletjes te bedenken om ze tijdens het wachten te vermaken. Het ouderwetse ‘Ik zie, ik zie’ blijft altijd leuk, evenals woordslangspelletjes, waarbij je om de beurt een nieuw dier moet verzinnen met de laatste letter van het laatstgenoemde dier (‘rat-tijger-raaf-fazant -etc). Je kunt thuis alvast aan de slag met bijvoorbeeld ‘vliegveldbingo’, waarbij je een A4-kaart maakt met plaatjes van dingen die je op het vliegveld kunt vinden. Of speel met behulp van post-its ‘Wie ben ik’, wie weet willen andere mensen in de rij wel meedoen en maak je nieuwe vrienden. “Ideaal als je toch staat te wachten: eindelijk je telefoon opruimen,” zegt Montero. “Ik grijp dit soort gelegenheden aan om mijn foto’s te sorteren bijvoorbeeld.” Er zijn flink wat mensen die zich plots voordoen als mindervalide en daardoor uit de wachtrij kunnen om in een rolstoel te worden voortgeduwd. “Laten we deze regeling alsjeblieft voor de mensen behouden die het echt nodig hebben,” zegt Montero. “Denk aan je karma. En ik zou iedereen willen vragen om veel geduld en respect te hebben voor al het personeel op Schiphol. Zij hebben het echt zwaar en bedenk maar zo: jij zit straks met een fijne cocktail op een heerlijke plek, waar je het wachtleed zo bent vergeten.”||https://www.parool.nl/ps/ik-zie-ik-zie-een-lange-rij-met-deze-tips-is-het-wachten-op-het-vliegveld-iets-beter-vol-te-houden~bd4c6663/
2022-07-14||Draghi biedt ontslag aan als premier Italië na politieke crisis||Wat er nu gaat gebeuren is onzeker. De president kan hem vragen een nieuwe stemming te organiseren om alsnog steun van alle coalitiepartners te krijgen. Anders komen er waarschijnlijk in het najaar verkiezingen. Die stonden gepland voor volgend jaar. Draghi’s regering had eerder op de dag een vertrouwensstemming in het parlement gewonnen, maar coalitiepartij Vijfsterrenbeweging weigerde deel te nemen. Draghi had vooraf gezegd dat hij geen regering wil leiden zonder steun van de Vijfsterrenbeweging, die tot voor kort de grootste partij in het parlement was. “De coalitie van nationale eenheid die deze regering steunde bestaat niet langer,” aldus Draghi. “De voorwaarden waardoor ik door kon gaan zijn verdwenen.” M5S-partijleider Giuseppe Conte, de vorige Italiaanse premier, verklaarde dat het land te kampen heeft met een ongeziene economische en sociale crisis en dat de regering niet geluisterd heeft naar de eisen van zijn partij. De demarche van de Vijfsterrenbeweging zorgt voor nog meer instabiliteit in Italië, dat al te kampen heeft met een energiecrisis, droogte en een torenhoge schuld. Het betekent ook onzekerheid over steun aan Oekraïne, aangezien Conte zich kantte tegen wapenleveringen en in de plaats daarvan aanstuurde op onderhandelingen met Rusland. “We zijn volledig bereid om constructieve steun te bieden aan de regering van premier Draghi, maar we gaan ze geen blanco cheque geven,” zei Conte na een dag van overleg. “Dit is geen arrogantie, maar wel aandacht voor families en bedrijven.” De Senaat hield de stemming over maatregelen voor bedrijven en huishoudens wegens de hoge energieprijzen. Draghi had de steun van andere grote partijen, waaronder de Democratische Partij en Lega, dus hij zou de stemming winnen. De premier zei echter dat hij zijn ontslag zou indienen als de Vijfsterrenbeweging de stemming boycotte. Draghi wordt binnen zijn brede coalitie al maanden onder druk gezet door verschillende partijen om de economische hervormingen af te zwakken en zijn regering te herschikken. M5S, die aan populariteit verliest in de peilingen en die met minister van Buitenlandse Zaken Luigi Di Maio een belangrijke figuur zag vertrekken, vraagt meer steun voor werknemers en gezinnen. Draghi was sinds februari 2021 premier van Italië. Daarvoor was hij van 2011 tot 2019 voorzitter van de Europese Centrale Bank. Dit was een roerige tijd in Europa, mede dankzij de eurocrisis. Hij is vooral bekend van zijn uitspraak dat de euro de economisch roerige tijden zou overleven: de ECB zou ‘alles doen wat nodig is’ om de munt overeind te houden. Daarbij werd onder zijn leiding gestart met het op grote schaal opkopen van staatsobligaties van eurolanden, het zogeheten quantitative easing.||https://www.parool.nl/wereld/draghi-biedt-ontslag-aan-als-premier-italie-na-politieke-crisis~ba663e8c/
2022-07-14||AH haalt houdbare melk uit schappen vanwege ziekmakende bacterie||Het gaat om de pakjes van 200 milliliter die per zes worden verkocht, met houdbaarheidsdatum 27-11-2022 en lotcode 513867 E. Klanten die de betreffende melk al in huis hebben, kunnen deze terugbrengen naar de winkel. Bacillus cereus komt vaker voor in gerechten die niet koud genoeg of al te lang bewaard zijn. Mensen die ziek worden van de bacterie kunnen gaan braken of diarree krijgen. Over het algemeen zijn de klachten vaak binnen 24 uur weer weg, schrijft het Voedingscentrum over de bacterie. Albert Heijn biedt zijn excuses aan voor het ongemak.||https://www.parool.nl/nederland/ah-haalt-houdbare-melk-uit-schappen-vanwege-ziekmakende-bacterie~b1501b8b/
2022-07-14||Wethouder Mbarki over snoepwinkel Candy Pirates: hier komen ook Amsterdammers||De binnenstad wordt steeds meer overgenomen door commercie en toeristen. Winkeliers rond de Leidsestraat en het Koningsplein zijn deze week met een waar charmeoffensief bezig om de Amsterdammer terug te halen. “We willen geen tweede Damstraat worden,” aldus een van de ondernemers. Het stadsbestuur deelt de mening en loopt voorop als het gaat over een divers winkelaanbod. Dat zijn dus geen winkels waar prullaria worden verkocht aan toeristen. De Cheese Company, een kaaswinkel gericht op toeristen, ziet de gemeente liever ook verdwijnen. Nog bekender en vervelender: de Nutellawinkels. Welke Amsterdammer komt daar nou? Sinds enkele maanden is hier een nieuwe categorie bijgekomen en zijn het de snoepwinkels die in de binnenstad als paddenstoelen uit de grond schieten. Tot ergernis van Amsterdammers, want zij ervaren ze als toeristenwinkels. Ook in de Leidsestraat is onlangs een aanvulling op de bestaande snoepwinkels gekomen: Candy Pirates. Reden genoeg voor VVD-raadslid Daan Wijnants om vragen te stellen aan wethouder Sofyan Mbarki. Wijnants wil weten of het stadsbestuur het met de VVD eens is dat deze winkels zorgen voor weinig winkeldiversiteit in de binnenstad. Mbarki is het daar niet mee eens. De kersverse wethouder wijst erop dat de snoepwinkel wat betreft ‘bedrijfsvoering, reclame en presentatie van de winkels’ niet specifiek gericht is op toeristen en dagjesmensen. Vooral opvallend is zijn reactie aan Wijnants: ‘Ook Amsterdammers kopen snoep in zo’n snoepwinkel.’ Juridisch heeft Mbarki gelijk, maar het is de vraag hoe dit helpt in de aanpak van de binnenstad. Candy Pirates zorgt in het rijtje AH to go, New York Pizza, Ice Bakery, La Place, Wok to Walk, Febo, Candy Station, La Creperie, Starbucks, McDonald’s, Full Moon Garden, Snoop, Crystal Steakhouse, Maoz, Chipsy King en de Croissanterie op het eerste oog niet bepaald voor diversiteit. Saillant is ook dat Candy Pirates de vervanger is van viswinkel The Seafood Shop, een winkel in de Leidsestraat waar geregeld Amsterdammers en buurtbewoners naartoe kwamen. Toch moest de winkel verdwijnen, zogezegd omdat deze te veel leek op een snackbar.||https://www.parool.nl/amsterdam/wethouder-mbarki-over-snoepwinkel-candy-pirates-hier-komen-ook-amsterdammers~b93bba7b/
2022-07-14||Deal Rusland en Oekraïne over graanexport dichtbij: opsteker, maar geen eerste stap richting vrede||De Turkse defensieminister Hulusi Akar liet woensdag na een overleg tussen delegaties van Oekraïne, Rusland, Turkije en de Verenigde Naties in Istanboel weten dat een overeenstemming over veilige exportroutes over zee voor Oekraïens graan zo goed als rond is. De details zouden nog moeten worden uitgewerkt, maar volgende week zou er een deal kunnen liggen. VN-topman António Guterres was iets voorzichtiger en sprak van een ‘cruciale stap voorwaarts’. De Oekraïense president Zelenski zei dat er ‘vooruitgang’ was geboekt. “De komende dagen zullen we het eens worden over de details met de secretaris-generaal van de VN,” aldus Zelenski in zijn dagelijkse videobriefing. Het is een zeldzame opsteker in de voortslepende oorlog in Oekraïne – en bovendien een tamelijk onverwachtse. Al sinds het begin van de oorlog in februari zit er geen beweging in de diplomatieke overleggen tussen Oekraïne en Rusland. Afgelopen vrijdag nog zei de Russische minister van Buitenlandse Zaken Lavrov tijdens de G20-top in Bali geen idee te hebben wanneer beide partijen weer om tafel zouden gaan om te praten. Dinsdag gebeurde dat dus toch, en zit er blijkbaar meteen schot in de zaak. Al kan de deal natuurlijk nog klappen. Oekraïne en het Westen verwijten Moskou de graanexport te saboteren als pressiemiddel. Russische oorlogsschepen blokkeren volgens Oekraïne de veilige doorgang in de Zwarte Zee voor graanschepen van en naar havenstad Odessa. Moskou beweert andersom dat Oekraïne de aanstichter van de graancrisis is, doordat het land zeemijnen heeft geplaatst. Oekraïne plaatste die om de Russische vloot op afstand te houden, maar volgens het Kremlin verstoort Kiev daarmee de veilige scheepvaart. Een plan dat nu op tafel ligt is dat de Oekraïense graanschepen begeleid worden, langs de Oekraïense mijnen en de Russische vloot, naar de Bosporus, de zeestraat die de Zwarte Zee met de Middellandse Zee verbindt. In Istanboel zou de VN een centrum inrichten om de transporten te coördineren. Turkije, dat optreedt als bemiddelaar in de gesprekken tussen Oekraïne en Rusland, zou moeten toezien op de inspectie van de schepen om te voorkomen dat ze gebruikt worden voor wapensmokkel naar Oekraïne – een eis van Rusland. Een deal over de graanexport zou goed nieuws zijn voor de miljoenen mensen over de hele wereld die voor hun dagelijks brood afhankelijk zijn van de Oekraïense export. Oekraïne geldt als een van de grootste exporteurs van tarwe ter wereld. Momenteel ligt ruim 20 miljoen ton graan te verpieteren in graansilo’s, die zo vol zitten dat er geen nieuw graan bij past. Zonder dat graan dreigen er tekorten, met name in Afrika en delen van Azië. Als een eerste stap in de bredere vredesonderhandelingen moet een eventueel akkoord over graan volgens westerse analisten echter niet worden gezien. “Serieuze vredesbesprekingen komen hoogstwaarschijnlijk pas als een partij beseft dat het op het slagveld heeft verloren of als beide partijen zijn vastgelopen,” aldus Paul van Hooft, politiek analist van het Den Haag Centrum voor Strategische Studies. En daar is nog geen blijk van. Oekraïne bereidt een tegenoffensief voor nu het over nieuwe westerse wapens beschikt en de Russische bombardementen in de Donbas gingen donderdag onverminderd door. Dat een deal over de graanexport wel kans van slagen heeft, komt volgens Van Hooft doordat alle betrokken partijen iets te winnen hebben bij een akkoord. “Oekraïne omdat het de export nodig heeft om het land draaiende te houden, Turkije omdat het zich zo kan profileren als invloedrijke regionale macht en Rusland omdat het internationaal wel wat goodwill kan gebruiken. Nu nog zijn in Afrika en Azië veel landen die de handen niet van Rusland aftrekken, maar als de graanprijzen door het dak schieten en Moskou daar de schuld van krijgt, zou dat sentiment kunnen omslaan. Voor Poetin is dat mogelijk een risico dat hij liever niet loopt.”||https://www.parool.nl/wereld/deal-rusland-en-oekraine-over-graanexport-dichtbij-opsteker-maar-geen-eerste-stap-richting-vrede~ba7c408b/
2022-07-14||Steden eisen actie van EU in strijd tegen illegale vakantieverhuur||De briefschrijvers roepen EU-commissaris Verstegen (Mededinging) en Breton (Interne markt) op om een wettelijk kader te geven waarmee lokale of nationale overheden vakantieverhuur kunnen reguleren. Ze stellen dat marktharmonisatie tussen de verschillende lidstaten geen belemmering mag vormen om de maatregelen in te voeren. Daarbij wordt opgeroepen om wetgeving te maken waarmee platformbedrijven, zoals Airbnb, kunnen worden gedwongen om gegevens te delen met overheden. Amsterdam heeft jarenlang strijd gevoerd met Airbnb over het delen van gegevens, tegenwoordig deelt het bedrijf vrijwillig de gegevens met de gemeente. In 2019 zette het Europees Hof van Justitie een streep door de toen geldende Amsterdamse aanpak: het oordeelde dat het bedrijf ‘een informatiedienst’ is die het mogelijk maakt dat anderen hun huis verhuren. Daarom kon Airbnb niet verplicht worden tot het delen van gegevens met de gemeente. De oproep van de Europarlementariërs en de burgemeesters is erop gericht dat de regels waaraan het Hof toetst, worden veranderd. Platforms zouden verplicht moeten worden inzicht te geven in hun data. De verlangde maatregelen liggen in het verlengde van het Amsterdamse coalitieakkoord. PvdA, GroenLinks en D66 spraken af dat met AirbnbB ‘niet-vrijblijvende afspraken’ gemaakt worden om illegaal aanbod te weren en handhavingskosten te verminderen. Ook sprak de coalitie af om coulanter te zijn bij eerste overtredingen: die boete wordt lager. Wethouder Pels bracht deze afspraak vorige maand in de praktijk, door tijdens een commissievergadering te benadrukken dat administratieve boetes voorlopig worden opgeschort, totdat ‘nieuw beleid is vastgesteld’. In de door Pels ondertekende brief gaan de Europarlementariërs ook in op het beeld dat bestaat rondom de vakantieverhuur. Ze stellen dat de meerderheid van vakantieverhuur van woningen wordt gedaan door bedrijven en investeerders met een ‘groot portfolio’ en dat het kleinschalige, directe verhuur ‘marginaal’ is.||https://www.parool.nl/wereld/steden-eisen-actie-van-eu-in-strijd-tegen-illegale-vakantieverhuur~b4fd3aa3/
2022-07-14||Opinie: ‘Bitcoin is een spiegel die overheden wordt voorgehouden’||Soms is het eb en soms is het vloed. Zo golft de bitcoin in zijn conjunctuur mee met de getijden. Nadat er in november 2021 een piek van 65.000 dollar werd bereikt, crashte de bitcoin de afgelopen maanden herhaaldelijk en hangt hij inmiddels rond een schamele 20.000 dollar. Het is een waar springtij te noemen. Cryptoliefhebbers begeven zich momenteel dan ook op een groot wad. En vanaf dit wad is hoop het enige wat rest. Oeverloos wordt er gehoopt op de nieuwe maan. De wanhoopskreet vanuit de cryptowereld luidt dan ook ‘When moon?!’. Cryptojargon voor: wanneer schiet die prijs omhoog?! Een kreet waaraan overheden maar weinig gehoor willen geven. Nadat eerder al de VS, China en India maatregelen namen tegen de handel in cryptovaluta, voerde Brussel eerder deze maand een nieuw regelgevingskader voor cryptohandel in. Een doorbraak, want het is voor het eerst dat er op Europees niveau reguleringen werden doorgevoerd op de cryptomarkt. Deze kersverse reguleringen zouden de consument middels meer transparantie moeten beschermen tegen obscure cryptopraktijken. Maar consumentenbescherming wordt in de cryptowereld juist gehekeld. De cryptoliefhebber ziet ultieme individuele vrijheid namelijk als middel om zo veel mogelijk kapitaal te vergaren. Het is deze onderstroom van kapitaalhunkering die tot de gigantische geldstromen richting de cryptomarkt leidt. Het grote risico is dan ook dat deze regelgeving een vorm van navelstaren is – en dit hiermee het onderliggende probleem volledig maskeert: de onstilbare geldhonger die ons domineert. Want de gekte en geldhonger die zich in de cryptomarkt laten zien zijn zeker geen unieke verschijnselen, ze vormen een terugkerend patroon. Dat is al decennialang te aanschouwen op Wall Street, het hart van de westerse economie. De gelijkenissen tussen bitcoin en Wall Street zijn dan ook, niet geheel verrassend, bijzonder treffend. Beide werelden zitten vol met pure speculatie, valse beloftes, onrealistische wereldbeelden en manipulatieve (vaak zelfs frauduleuze) praktijken. Men ziet rood door de honger, en wordt als stier geleid door het rode doek van de matador. De term bull market, waar zo naar wordt gesmacht, spreekt hier voor zich. Het cryptosentiment is in de huidige vorm geen nieuwe vorm van kapitaal, het is een verschuiving van kapitaal. Kapitaalverschaffing heeft zich, als het wiel, opnieuw uitgevonden. The wheel of fortune zullen we dan maar zeggen. Dat maakt de bitcoin momenteel een reïncarnatie van onze geldhonger. Eerder hadden we al de dotcombubbel van de jaren negentig, de huizenbubbel die leidde tot de economische crisis van 2008 en de bitcoinbubbel van 2017. Keer op keer wordt een excessieve geldhonger door overheden op casuïstieke wijze bestreden. Zo lijken de reguleringen van de EU eerder op gehoos dan op daadwerkelijke lekkagebestrijding. Reguleringen in de cryptowereld vallen alleen maar aan te moedigen, maar het gevaar schuilt ‘m erin dat er wordt gedacht dat dit de oplossing is. Dat is het natuurlijk niet. Door het enkel te verwikkelen in een hulsel van reguleringen wordt er te weinig lering uit getrokken. Er moet meer worden gekeken naar hoe we de honger naar geld kunnen stillen. Het antwoord daarop is niet meer geld of regels, maar een fundamenteel ander dieet. Het gaat om een andere zingeving van een maatschappij. Een zingeving die minder is gebaseerd op het meer is beter-principe en minder is gefixeerd op eindeloze groei van kapitaal. Bitcoin is daarmee een spiegel die overheden wordt voorgehouden. Als dit beeld de overheden niet aanstaat, moet dit zich laten lezen als indicatie van eigen kwalen en falen. Het wordt daarom tijd dat overheden reflectief kijken naar deze reflectie. Pas dan zijn wij in staat de stier van Wall Street echt bij de hoorns te vatten. Atze Lourens is bedrijfseconoom, consultant en freelance schrijver.||https://www.parool.nl/columns-opinie/opinie-bitcoin-is-een-spiegel-die-overheden-wordt-voorgehouden~bfcb3cf6/
2022-07-14||1100 kilo cocaïne gevonden in Westelijk Havengebied||De drugsvondst werd gedaan op dinsdagochtend. In totaal zijn er op die dag vier aanhoudingen verricht, onder de gearresteerden bevindt zich ook de chauffeur van de vrachtwagen die de container vervoerde. Het gaat om een 43-jarige en 27-jarige man uit Purmerend, een 29-jarige man uit de gemeente Dijk en Waard en een 55-jarige man uit Enkhuizen. Naar aanleiding van een onderzoek van de politie in Noord-Holland, Fiod en de douane in Amsterdam werd de container in beslag genomen. De verdachten zijn ingesloten en worden vrijdag voorgeleid bij de rechter-commissaris.||https://www.parool.nl/amsterdam/1100-kilo-cocaine-gevonden-in-westelijk-havengebied~b00fd492/
2022-07-14||Groot zeilschip Indiase marine voor een week aangemeerd in Amsterdam ||Het eerste zeilschip van de Indiase Marine is op doorvaart naar Antwerpen en voer vorige week Amsterdam binnen. De imposante witte driemaster heeft twintig zeilen aan boord en heeft in vijftien jaar al flink wat wereldreizen gemaakt. Kapitein Praveen Kumar (39) is net als alle andere bemanningsleden nooit eerder in Amsterdam geweest. Al vanaf april maakt het zeilschip een reis om de wereld vanaf de vaste ligplaats Kochi, aan de zuidwestkust van India. Het voornaamste doel is het trainen van de mariniers in opleiding, van wie de meesten rond tussen de 18 en 20 jaar zijn. Praveen Kumar: “Daarnaast leren onze studenten door de rondreis ook de wereld en culturen kennen. Dat is een belangrijk onderdeel van deze oefening.” Het zeilschip vaart ook langs verschillende steden in de wereld om diplomatieke relaties te onderhouden. De bemanningsleden geven graag een kijkje in de keuken en nodigen Amsterdammers daarom de komende dagen uit aan boord. Tot 16 juli kun je op het indrukwekkende zeilschip een rondleiding krijgen, terwijl de mariniers in opleiding druk in de masten klauteren en de zeilen controleren. Alle bemanningsleden krijgen naast hun werkzaamheden op het schip de mogelijkheid het centrum van Amsterdam te verkennen. De meesten doen dat met een bezoek aan een museum of gaan opzoek naar souvenirs voor hun familie in India. Want, zegt kapitein Praveen Kumar: “Na maanden op zee wil je eigenlijk niets liever dan weer naar huis, de beste plek van de wereld.” De INS Tarangini was in 2015 ook in Amsterdam, als onderdeel van de vloot van het maritieme evenement Sail.||https://www.parool.nl/amsterdam/groot-zeilschip-indiase-marine-voor-een-week-aangemeerd-in-amsterdam~bb444ef3/
2022-07-14||Een eerbetoon voor de dichter die ons het drinkwater gaf||Je ziet ’m eerder niet dan wel. Kom je vanaf de Haarlemmerdijk, dan belemmert de Haarlemmerpoort het zicht. Kom je vanaf de Haarlemmerweg, dan is er het spiegelende glas dat de omgeving reflecteert. Maar de plek heeft een reden. Het materiaal heeft een reden. Goed verhaal bij een anders toch wat weggedrukt monument voor Jacob van Lennep (1802-1868). Al zijn op de sokkel teksten van zijn hand aangebracht, hij wordt hier niet geëerd als de schrijver en dichter die hij was. Noch als rijksadvocaat, lid van het Koninklijk Nederlandsch Instituut van Wetenschappen of lid van de Choleracommissie te Amsterdam. Nee, zijn standbeeld staat op de plek waar vanaf 12 december 1853 Amsterdammers drinkwater konden halen bij het eerste watertappunt. In 1851 werd, mede op initiatief van Van Lennep, de Amsterdamsche Duinwater-Maatschappij opgericht, voorloper van het Gemeentelijk Waterbedrijf en later Waternet. Met als wapenfeit dat twee jaar later de eerste drinkwaterleiding in Nederland werd voltooid die water uit de Amsterdamse Waterleidingduinen naar de stad bracht. Die was daarvoor afhankelijk van import uit de Vechtstreek of, in het geval van de minder bedeelde Amsterdammers, de grachten of waterton. Het initiatief voor het standbeeld kwam van hoogleraar moderne Nederlandse letterkunde Marita Mathijsen, die bij het 150-jarig bestaan in 2003 in een lezing pleitte voor een monument. Een groot deel van Van Lenneps familie, die bezit had in de duinen, had bijgedragen aan de drinkwaterleiding. Vader David Jacob van Lennep stelde Mariënduin beschikbaar; zus Antje van Lennep Leyduin en neef Johan Frederik van Lennep het terrein Groot Bentveld. Mathijsen publiceerde in 2018 haar biografie Een bezielde schavuit. Van Lennep, zei ze in een interview met deze krant, staat symbool voor de 19de eeuw. “Hij heeft bijgedragen aan de moderniserings­gedachte van die eeuw en heeft met zijn daadkracht ongelofelijk veel tot stand gebracht.” Maar ere wie ere toekomt: het idee voor de waterleiding kwam van echtgenote Henrietta Sophia Wilhelmina Röell (1792-1870), die het schone duinwater in hun buitenplaats Huis te Manpad bij Heemstede ook in Amsterdam wilde drinken. Kunstenaar Lia van Vugt won de ontwerpwedstrijd. Met je rug naar de poort zie je de man: de linkerhelft als foto op roestvrij staal (symbool voor het water uit de Vechtstreek); de rechterhelft zijn silhouet uitgesneden in cortenstaal (dat staat voor het grachtenwater). Door het silhouet kijk je op het water van de Haarlemmertrekvaart – en dat spiegelende glas symboliseert helder drinkwater. In de woorden van de dichter Van Lennep: ‘Hier ziet men water/ Met schitterend geklater/ Al golvend verschijnen/ Met glinst’rende luister/ En wondere pracht,/ En daar weer verdwijnen.’ Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/een-eerbetoon-voor-de-dichter-die-ons-het-drinkwater-gaf~bf8ac284/
2022-07-14||Middle age influencer Lou Featherstone: ‘Laat vrouwen hun eigen behoeften centraal stellen’||Een stand-up comedian is ze niet, zegt Lou Featherstone. Toch werd ze door comedyclub Boom Chicago naar Amsterdam gehaald als een van de headliners voor het Comedy Festival dat deze week plaatsvindt. Tijdens de feminist variety show praat ze onder haar artiestennaam Lu in Luland over hoe ze haar leven tijdens de pandemie omgooide, een voorvechter voor zelfliefde werd en nu, in haar eentje, met een gigantische camper genaamd Susie, in fluor roze, groen en panterprint (de kleur van haar nagels) door de Verenigde Staten trekt. Ze vlogt erover op Instagram, voor haar inmiddels ruim 52 duizend volgers. De camper is net zo kleurrijk als Featherstone zelf, zoals ze klaar zit voor een interview in de lobby van het Amsterdamse V-Hotel, met een XL-zonnebril in zebraprint, lange nagels in Luland-kleuren, kort peroxideblond haar en een fles champagne op tafel. “Begrijp me niet verkeerd, ik had negentien jaar een prima huwelijk, met een geweldige man en een zoon, maar toen we acht jaar geleden vanuit Engeland naar Portland verhuisden voor zijn werk, realiseerde ik me dat mijn hele leven om hem draaide. Ik kon daar geen green card krijgen, terwijl ik gewend was om mijn eigen geld te verdienen. Ik leerde in Portland andere expats kennen, ging hiken, sporten en begon mijn leven te delen op Instagram. Mensen hebben vaak kritiek op sociale media, maar voor vrouwen- en minderheidsgroepen is het juist een heel krachtig platform, het is empowering.” Featherstone besloot, na twee jaar apart te hebben geleefd in hetzelfde huis, bij haar gezin weg te gaan. “Ik was mijn eigen behoeften en wensen volledig uit het oog verloren tijdens mijn huwelijk. Ik had heel veel seks voor ik mijn man leerde kennen, maar in onze relatie speelde seks nauwelijks een rol. Toen ik een foto van mijn kont op Instagram zette en direct een bericht van een 26-jarige jongen kreeg die ik kende van de sportschool, maakte dat iets in mij wakker. Hij stuurde me een dickpic en ik zou willen dat ik het vervelend vond, maar ik was gevleid en opgewonden. Ik heb het dus nog wél, dacht ik. Mijn lust is niet opgedroogd!” Niet lang daarna kreeg Featherstone een doos vol seksspeeltjes toegestuurd en sindsdien promoot ze behalve deze speeltjes vooral zelfliefde. Ze heeft zelfs haar eigen vibrator op de markt gebracht, speciaal voor vrouwen in de menopauze. “Heel veel vrouwen sturen me berichten en delen hun intiemste verhalen met me, ik laat ze zien dat het oké is om te genieten van seks, dat ze vrij en zichzelf kunnen zijn. De overgang is ook niet iets om bang voor te zijn, het is een verandering die juist geweldig kan uitpakken voor je zelfvertrouwen, ook seksueel!” Ze spoort vrouwen niet aan om te gaan scheiden, zegt ze. “Maar wel om hun eigen behoeften centraal te stellen. Door met de camper rond te rijden en te touren, heb ik gemerkt dat ik ook offline mensen wil ontmoeten. Ik kan niet wachten om eenmaal terug in de VS met Susie naar Texas te rijden om daar op een positieve manier met mensen in gesprek te gaan over het abortusrecht. Als ik maar een paar mensen op andere gedachten kan brengen, maakt me dat al heel gelukkig.” Lu in Luland is op donderdag 14 juli te zien op het Boom Chicago Comedy Festival, aanvang 19.30 uur. Op vrijdag 15 juli om 19.30 uur geeft Lou Featherstone een workshop bij Mail & Female, Nieuwe Vijzelstraat 2. Kaarten kosten 25 euro, inclusief drankje.||https://www.parool.nl/kunst-media/middle-age-influencer-lou-featherstone-laat-vrouwen-hun-eigen-behoeften-centraal-stellen~bbc23ef3/
2022-07-14||Piet van Heusden is zeventig jaar na zijn wereldtitel nog altijd een fietsend fenomeen||De telefoon ging een paar weken geleden in de woning van Piet van Heusden. De stem aan de andere kant vroeg of hij was overleden. Dat stond namelijk op internet. De in Uithoorn woonachtige Amsterdammer nam het kalm ter kennisgeving aan. “Sorry, maar daar weet ik helemaal niks van.” Van Heusden ziet er inmiddels de humor van in. Hij geniet te veel van het leven om ermee te zitten. Het is de verspreider van het macabere nieuws vergeven. Gelukkig is ‘Ome Piet’ er nog en hij stopt er voorlopig ook niet mee, net zo min hij ooit stopt met fietsen. Er bestaat immers niks mooiers dan dat. “Of weet jij wel iets beters dan? Ik sterf nog liever in het harnas.” De geboren Amsterdammer lacht deze zomerochtend van onder zijn grijze krulsnor terwijl hij de elektrische fiets uit het schuurtje rijdt. Een koersbroek en -shirt heeft hij over zijn lijf aangetrokken voor een rit van twintig tot dertig kilometer. Van Heusden doet dat nog twee of drie keer per week. Hij vindt zichzelf te jong om thuis te zitten. Op zijn sokken en zijn mouwen zijn de regenboogkleuren zichtbaar, in het wielrennen een teken dat de drager van de kleding zich ooit wereldkampioen mocht noemen. Dat klopt in het geval van Van Heusden. In 1952, exact zeventig jaar geleden, op de baan in de discipline achtervolging. Dat betekent niets anders dan een handvol minuten zo hard mogelijk achter iemand aan rijden op de wielerbaan. Hij was er dat jaar de beste in. ‘Een Amsterdams fenomeen,’ schreven sportverslaggevers over hem. Als eerste reserve viel hij eerder in bij het Nederlands kampioenschap in het Olympisch Stadion. Van Heusden won en plaatste zich daarmee voor de mondiale eindstrijd. In het naoorlogse Amsterdam heerste armoede en dus moest hij geld lenen om überhaupt in Parijs te komen en voor de wereldtitel te strijden. Terug in de stad werd hij vlak bij zijn eigen huis onthaald op het Mercatorplein in West. De cabriolet waarin Van Heusden wuivend zat, kon nauwelijks door de uitzinnige menigte komen. Heel Amsterdam wilde een glimp opvangen van een van de grootste kampioenen uit de jaren vijftig. Het zijn vervlogen tijden. Zijn naam zegt steeds minder mensen iets. De fiets van 1952 heeft hij nog, maar Van Heusden past er niet meer op. Te groot geworden. Of beter gezegd: Van Heusden is te klein geworden, door de decennia heen is hij een paar centimeter gekrompen. Inmiddels is de voormalig baanspecialist de oudste nog levende wereldkampioen van Nederland. Voor zover hij weet tenminste, vertelt Van Heusden bij een snelheid van 24 kilometer per uur. Praatjes genoeg, maar tijdens het fietsen wordt hij minder spraakzaam dan ervoor. Het verkeer eist zijn aandacht op, al manoeuvreert de voormalig kampioen bij rotondes en kruispunten handig langs schoolkinderen en bejaarden die minder fit zijn dan hij. Op 11 juli werd Van Heusden 93 jaar. Volgens een van zijn verjaardagskaarten is met die leeftijd niets mis. 93, dat is niet oud, maar ‘gewoon vintage’. “Ik heb het gevierd met een van mijn twee zoons. Eerst vis gegeten en daarna een afzakkertje op het Roelof Hartplein. Rond middernacht was ik thuis, dus ik heb een beetje uitgeslapen. Opstarten gaat op mijn leeftijd steeds moeizamer.” Van Heusden merkt het steeds vaker aan zijn lichaam. Een wandelstok en een zitlift zijn in zijn woning stille getuigen van een voortschrijdende leeftijd. “Laatst lag ik een hele dag in bed. Niets voor mij. Dat zou ik vroeger ook nooit hebben gedaan. Ik voelde me beroerd, had een drukke tijd achter de rug en nam daarom maar een dag rust.” Dertig jaar geleden kreeg Van Heusden de diagnose darmkanker. Hij genas. “Omdat ik geluk had.” Een paar jaar geleden werd een pacemaker ingebracht. Zijn hartslag tikte tot grote verbazing van specialisten amper 25 keer per uur. Veel te laag. “Ik marcheerde er nog goed op, hoor. Ik heb de cardioloog gevraagd de pacemaker op te voeren. Waarom dan in hemelsnaam, wilde hij weten. ‘Nou meneer,’ zei ik. ‘Simpel. Omdat ik wil fietsen.’” De rit is inmiddels achterwege. Tijdens de stop, met drie wolkjes melk en geen suiker voor in de koffie van de veteraan, pakt Van Heusden met beide handen zijn rimpelige bovenbenen. Hij kijkt er even naar. De spieren die hem ooit wereldkampioen maakten zijn nog zichtbaar, toch zint het hem niet. “Mijn spieren gaan weg, ze verdwijnen gewoon. Zeker de laatste jaren gaat het hard. Ik heb inmiddels dunne pootjes. Dat vind ik erg jammer.” Want hoewel het op- en afstappen steeds meer moeite kost, wil Van Heusden niets liever dan koersen, concurrenten uitputten, demarreren, elkaar gek maken op de fiets. De jonge hond is in het oude lijf niet verloren gegaan. Tot na zijn tachtigste daagde hij twintigers en dertigers uit. “Ik geniet nog steeds op de fiets, maar minder dan vroeger. Ik zou zo graag nog eens bij een snel groepje aansluiten, maar dat gaat niet meer. Daar heb ik mij overheen gezet. Ik ga nu vaak alleen, lekker op eigen tempo.” Sinds zijn vrouw er niet meer is, woont Van Heusden ook alleen. Zijn lieve Fok, die hij al voor de oorlog kende als ‘het meissie met klompen en zwarte kousjes uit de Van Spilbergenstraat’, is overleden. Meer dan zestig jaar zijn ze getrouwd geweest. Thuis hangen foto’s uit betere tijden aan de muur. “Ze kreeg een hersenbloeding. Daarna kon ze helemaal niks meer.” Van Heusden voelt het gemis. “Ik heb mijn vrouw tot haar dood kunnen verzorgen. Anderhalf jaar lang. Dat is het mooiste wat ik ooit voor haar heb kunnen doen. Ze wilde het graag, en ik ook. We richtten een speciale kamer voor haar in. Ik had een babyfoon bij me staan zodat we altijd konden praten. Dat deden we veel. Ik viel in die periode zes kilo af. Maar dat maakte mij niet uit, het was voor haar.” In die periode stopte Van Heusden met baanwielrennen, zijn andere grote liefde, dat hij nog drie keer per week deed. Zijn vrouw kwam nu een keer vóór de fiets, in plaats van andersom, zoals het zo vaak was gegaan. Het was niet anders, de baanfiets werd voorgoed opgeborgen. Kort daarvoor was hij als 85-jarige gevallen over een andere fietser op de baan. En over hem viel weer een ander. “Ik heb nog altijd een scheve schouder van die val, een pianotoets noemen ze het in medische termen. Met het oog op de afnemende gezondheid van mijn vrouw wilde ik geen risico meer nemen. Als er weer iets met mij gebeurde, en ik raakte in het ziekenhuis, zou ik haar in de laatste periode niet meer kunnen bijstaan.” Zijn baanfiets heeft Van Heusden nooit meer gebruikt. Toch gaat hij elke week kijken ‘op Sloten’, de wielerbaan in Zuid, bij zijn kameraden van weleer. Zestigers, zeventigers en tachtigers die hun rondjes rijden. En daarna bij de koffie verhalen van vroeger ophalen. Morgen neemt hij cake en een bus slagroom mee, als traktatie voor zijn verjaardag. Hij geniet van de vriendschappen. “Ik ben altijd in de wielersport gebleven. Als wielrenner, later als ploegleider en organisator van wedstrijden. Zelfs op deze leeftijd kan ik nog fietsen. Financieel niet, maar verder heb ik een rijk leven gehad.”||https://www.parool.nl/ps/piet-van-heusden-is-zeventig-jaar-na-zijn-wereldtitel-nog-altijd-een-fietsend-fenomeen~b90bd19b/
2022-07-14||Sluishuis heeft het in zich om de nieuwste selfie-attractie te worden||Toen de gemeente in 2016 een tender uitschreef voor Sluishuis bij de ingang van IJburg was niet winstmaximalisatie het doel, maar een kwalitatief hoogstaand gebouw. Iets bijzonders, iets dat op je netvlies blijft branden. Op de eerste kaarten van IJburg stond deze kubus al getekend, als een donderwolk aan de horizon. Veel verder dan een vierkant kwamen de ontwerpers lange tijd niet. Het Sluishuis bleef een utopie, een wensdroom. Totdat het Deense architectenbureau BIG en de Nederlandse counterpart Barcode met het ei van Columbus kwamen: een opengewerkte kubus. Daardoor is het vierkant minder monolitisch. Ze wonnen er de tender mee. Alleen: hoe viel dit constructief te verwezenlijken? Bij bouw- en ontwikkelingsmaatschappij Vorm kwam een medewerker op het lumineuze idee om de ruggengraat van een dinosaurus als inspiratiebron te gebruiken. Door zijn langgerekte rug was de dino in staat zijn kop op te richten. De kern van het Sluishuis van BIG/Barcode is namelijk een dubbele cantilever, een ver uitstekend bouwdeel dat zijn versteviging vindt in extreem lange betonnen heipalen die verzonken zijn in de bodem van het IJmeer. De dubbele cantilevers vinden elkaar in de hoek waardoor er een soort haaienbek ontstaat. Nog zo’n knap staaltje: Sluishuis staat op een kunstmatig eiland met de poten onzichtbaar in het water. En tussen die poten is ook nog eens een parkeergarage geperst. Niet alleen constructief is er waaghalzerij gepleegd, ook esthetisch is er een topprestatie geleverd. In het jargon van deze tijd wordt dan het begrip iconisch uit de kast gehaald, inmiddels zo leeg en plat als een schoenzool. Iconisch is bovendien beladen omdat het staat voor een soort architectuur waarin het alleen zou gaan om de vorm en de buitenkant. Bij het streven naar circulariteit en duurzaamheid is een icoon domweg verdacht. Sluishuis is daarentegen een voorbeeld van opperste energieneutraliteit met warmte-koudeopslag, warmtepompen, ledverlichting en 2200 vierkante meter zonnepanelen. Russen buitenspel. Alle reden om bij de oplevering een feestje te vieren met de aannemer, de ontwikkelaar en de architecten omdat Sluishuis er staat. En hoe: het gebouw staat te schitteren en te flonkeren in de zomerzon dankzij een gevelbekleding met aluminium platen. De bouwers haalden bij de presentatie symbolische gebouwen als de Eiffeltoren en de Arc de Triomphe aan. Daarmee draafden ze natuurlijk door. Maar helemaal ongelijk hebben ze niet. Sluishuis heeft het in zich om de nieuwste selfie-attractie te worden, the place you have to visit in Nederland. Dat komt door de cantilever, de twee overhellende vleugels die elkaar raken boven het water, maar ook door het grafische patroon van de balkons in een strak ritme over de gevel. Een zorg: zodra een bewoner daar zijn hangmat of ligstoel parkeert vergruizelt het beeld. Enkele balkons zijn nu al op een studentikoze manier ingericht. Het zou me niet verbazen als de gebruikers contracten hierover hebben getekend. Heeft een icoon ook inhoud? Dat verrast. De appartementen zijn niet alleen betaalbaar – 1350 euro voor 80 vierkante meter – maar ook goed ingedeeld. Een royale badkamer en een dito berging waar de warmtepomp moeiteloos is ondergebracht: kom daar eens om in de gemiddelde nieuwbouw. Dat men overal een overrompelend uitzicht heeft, over Durgerdam, IJburg zelf of op de Rembrandttoren in de verte, is niet eens verrassend. Dat kun je verwachten in dit horizonminnende deel van Amsterdam. En nog is het niet klaar. Twee trappen leiden van de begane grond naar de tiende etage waar ze een omloop bereiken die als een moderne en open kloostergang rond de kubus ligt. Die trappen en omloop zijn openbare ruimte, dus dat wordt nog wat met al die architectuurtoeristen (die dan wel over een uitstekende conditie moeten beschikken). Aan weerszijden van de trap zijn de terrassen afgebakend met rode ceder. De houten bloembakken en de trap waar het beton zo gefreesd is dat strips overbodig zijn: het zijn dit soort details die Sluishuis meer maken dan de som der delen. De insteekhaven is bedoeld voor bewoners die willen aanmeren om zichzelf en hun gasten af te zetten. Aan de vlonders voor het complex komen binnenkort woonschepen te liggen. Dat zou je jammer kunnen vinden, omdat Sluishuis zoveel divaneigingen heeft dat het het liefst in zijn eentje staat te schitteren. Een Eiffeltoren heeft immers ook geen omstanders. Maar goed: IJburg heeft na twintig jaar eindelijk de markante entree waar het op wachtte. En de Sluishuisbewoners moeten hopen dat het niet dringen wordt op de trappen en het binnenterrein met haven.||https://www.parool.nl/amsterdam/sluishuis-heeft-het-in-zich-om-de-nieuwste-selfie-attractie-te-worden~bcad3c4a/
2022-07-14||Flitsbezorger Zapp vertrekt, sociaal plan ontbreekt naar verluidt nog||Een afspraak met de vakbond zou door Zapp op het laatste moment zijn afgezegd, waarna het bedrijf de volgende dag zijn definitieve vertrek aankondigde. De gedwongen sluitingen van twee darkstores in Amsterdam en ‘aanhoudende onzekerheid over de regelgeving’ in Nederland voor flitsbezorgers, leidden ertoe dat het bedrijf weinig brood meer zag in een langer verblijf in Nederland. Vorige maand kondigde het bedrijf daarom al aan een vertrek te overwegen. Wel meldde Zapp eerst nog een ‘overlegperiode’ met het UWV en de vakbonden nodig te hebben om tot een definitieve beslissing te komen en alles af te ronden. Een woordvoerder van het bedrijf bevestigt dat die gesprekken afgerond zijn en dat de ‘medewerkers geïnformeerd zijn’ over het definitieve vertrek uit Nederland. Frank van Bennekom van vakbond FNV zegt dat daar geen sprake van is en dat hij en veel werknemers met vragen achterblijven. “Woensdag hadden we een afspraak staan, maar die werd op het laatste moment afgezegd. Dezelfde dag kregen werknemers te horen dat het ontslag werd aangezegd. Daarbij kregen ze een vacature van PostNL opgestuurd. Dat getuigt niet echt van begrip en medeleven.” Volgens Van Bennekom worden werknemers nu ontslagen, zonder dat de voorwaarden daarvoor bekend zijn. Zapp is verplicht aan werknemers transitievergoedingen te betalen, in een sociaal plan kunnen eventueel hogere vergoedingen en aanvullende voorwaarden afgesproken worden. Van Bennekom maakt zich ‘zorgen dat mensen onder druk worden gezet om weg te gaan’. “Vorige week bleek al dat er 200 van de 734 personeelsleden weg waren. Zapp heeft er natuurlijk belang bij dat mensen vanzelf weggaan, want dan hoeven ze minder te betalen.” Hij hoopt dat het bedrijf alsnog in gesprek gaat over een sociaal plan. “Vorige week dacht ik dat we best dicht bij een akkoord waren. Een week later worden werknemers alsnog ontslagen zonder dat de voorwaarden bekend zijn. Ze weten niet of ze nu nog eerst op vakantie kunnen, voordat ze bij een andere baan beginnen. Of dat ze direct weer aan de slag moeten om de huur te betalen.” In de mail die Zapp aan werknemers heeft gestuurd, zegt het bedrijf ‘meer te bieden dan de wettelijke ontslagvergoeding’, dat de winkels voorlopig openblijven en ‘mogelijkheden worden onderzocht om banen te beschermen’. Maar wat dat precies betekent voor de werknemers en hoelang de darkstores nog precies openblijven, is niet bekend. Vorige maand zei Zapp zich ook over juridische stappen te beraden ‘om zijn investering te beschermen en een passende schadevergoeding te eisen’. Zapp, van oorsprong een Engels bedrijf, werd mede door investeerder en influencer Bas Smit naar Nederland gehaald. Hij zegt via zijn woordvoerder niet betrokken te zijn bij de gesprekken. Zapp bevestigt woensdag aan werknemers te hebben gemeld dat het Nederland gaat verlaten. De darkstores zullen echter ‘voorlopig nog openblijven’ en de leveringen aan klanten zullen ook doorgaan. Op verdere vragen gaat de flitsbezorger niet in.||https://www.parool.nl/amsterdam/flitsbezorger-zapp-vertrekt-sociaal-plan-ontbreekt-naar-verluidt-nog~bcd81d9e/
2022-07-14||Moordenaar Raymildo Landveld veroordeeld tot 30 jaar celstraf||Deze straf is hoger dan de 20 jaar voor doodslag en drie pogingen tot doodslag waartoe A. in eerste instantie door de rechtbank was veroordeeld. De verdachte en het Openbaar Ministerie waren in hoger beroep gegaan. A. claimde onschuldig te zijn en het OM was van mening dat het moord betrof en eiste bij de rechtbank 30 jaar cel. Ook in hoger beroep hanteerde het OM deze eis. De in de Bijlmer geboren Landveld werd op avond van 2 mei 2018 doodgeschoten in de Krootstraat in Amsterdam-Zuidoost. Op dat moment had Landveld geen vaste woonplaats. Op de betreffende avond had hij in Diemen een Mercedes Vito-bus met sleutels in het contact zien staan. Landveld reed de auto naar een parkeerplaats in Zuidoost, samen met enkele vrienden die in een Renault Mégane zaten. Landveld wist echter niet dat het een zogenaamde ‘stash-bus’ was, een voertuig waarin criminelen drugs vervoeren, en die kort daarvoor waarschijnlijk door concurrenten van A. was gestolen. Rond 23.00 uur liep het voor Landveld helemaal mis. Een van A.’s criminele compagnons zag de gestolen bus en belde volgens justitie Maikel A., die meteen kwam aanrijden vanuit zijn huis in Duivendrecht. Het gerechtshof acht bewezen dat A. van plan was ‘om de Vito met vuurwapengeweld terug te pakken. Hij had tijdens een rit van 10 minuten naar de plaats delict ruim gelegenheid na te denken over de betekenis en de gevolgen van zijn voorgenomen daad en zich daarvan rekenschap te geven’, aldus het hof in het arrest. Bij aankomst in de buurt van de Krootstraat schoot A. eerst op een stel in een Toyota Aygo om de hoek, het tweetal was daar bij toeval aanwezig. De auto werd meermaals geraakt, maar het stel bleef ongedeerd. Vervolgens schoot hij volgens justitie van dichtbij twee keer op de Renault Mégane en trof Landvelds vriend Lorenzo A. in beide benen en borst. Het slachtoffer moest naar een woning kruipen om hulp te zoeken. Daarna richtte A. zijn vuurwapen op Landveld en schoot hem met één kogel door de borst dood. Het hof acht bewezen dat A. de bus gebruikte voor transport van cocaïne. Hij bezat met twee anderen enkele containers waarin een complete gebruikte cocaïnewasserij was gevestigd.||https://www.parool.nl/amsterdam/moordenaar-raymildo-landveld-veroordeeld-tot-30-jaar-celstraf~b0afa213/
2022-07-14||Werk aan bruggen en kades langduriger en duurder: reken op nog meer afsluitingen en omleidingen ||De gemeente zit met de handen in het haar: de kosten voor herstel of vernieuwing van bruggen en kades rijzen de pan uit, en de problemen ­blijken elke keer wéér groter dan gedacht. De ­gemeente kampt tot 2025 met een tekort dat ­inmiddels richting een half miljard euro gaat. Plus: Weesp, onlangs als stadsgebied aan Amsterdam toegevoegd, blijkt óók te kampen met slechte bruggen en kademuren. Volgens verkeerswethouder Melanie van der Horst (D66) is de praktijk ‘weerbarstiger’ gebleken dan in november vorig jaar was vastgesteld, schrijft zij aan de gemeenteraad. Om tijd te winnen ligt de nadruk niet meer alleen op herstel en vernieuwing, maar ook op ‘levensduurverlenging’. Ander gebruik vergroot de kans dat bruggen en kades nog iets langer meegaan. Ze moeten worden ontzien dus. Bruggen zullen vaker worden afgesloten voor verkeer, parkeerplaatsen worden vaker opgeheven. Ook zal regelmatiger worden gekozen voor het niet versterken van kades. Bruggen worden de laatste decennia steeds zwaarder belast terwijl de gemeente in veel gevallen het onderhoud voor zich uit heeft geschoven. Voormalig wethouder Sharon Dijksma zei dat onderhoud jarenlang werd gezien als ‘niet sexy’. De aanpak moet nu eenvoudiger, sneller en goedkoper, schrijft Van der Horst. ‘Dit vraagt stevige keuzes en een lange adem, waarbij de huidige druk op prijzen, grondstoffen en capaciteit maakt dat meer meters maken tegen lagere kosten op korte termijn nog geen vanzelfsprekende uitkomst is.’ Aannemers in Nederland komen om in het werk, waardoor de prijzen stijgen. Dat wreekt zich ook bij de werkzaamheden waarnaar Amsterdam nu zo snakt. Van der Horst schrijft: ‘Net als bij andere projecten in de stad zien we bij een aantal projecten dat de aanbieding van de aannemers niet past in het gereserveerde budget.’ Opvallend is dat behalve de grote vraag naar diensten van aannemers – en de hoge inkoopprijzen door de grondstoffencrisis – ook de eisen van de gemeente zelf voor de aanvoer van materialen over het water problemen veroorzaken. Bij de werkzaamheden op de Jacob Catskade bijvoorbeeld, waar alle bouwlogistiek over het water zou moeten, leidt dit tot hogere prijzen. ‘Bij dit project laten we deze eis deels los.’ Het moet allemaal aanzienlijk soberder om de kosten terug te dringen. Zo worden bij de Berlagebrug delen van de monumentale werkzaamheden uitgesteld om de stijgende kosten te kunnen opvangen. Deze brug zou eigenlijk al in 2021 op de schop gaan: een project dat voor veel Amsterdammers en ov-reizigers hinder zal gaan opleveren. Het is nog niet bekend wanneer dat werk begint. Ook Weesp blijkt te kampen met achterstand in onderhoud van bruggen en kades: eerste onderzoek wijst uit dat deze daardoor vergelijkbaar oud en kwetsbaar zijn. Door het toevoegen van Weesp aan Amsterdam moet de projectorganisatie onder meer 18 bruggen en 2,6 kilometer kademuur aan de verzameling toevoegen. Hiervoor is nog geen geld beschikbaar gesteld. Heel, héél, langzaam boekt de gemeente voorzichtige vooruitgang. Recent werd bijvoorbeeld de Walter Süskindbrug opgeleverd. Ook is de vernieuwing van de kade bij Molen de Otter goed op gang en de vernieuwing van de kade op de Recht Boomssloot is afgerond. Tegelijk stuit de gemeente ook op tegenvallers. Vorige week werd bijvoorbeeld bekend dat de werkzaamheden aan onder meer een vijftal bruggen op de Oranje Loper, het traject tussen de achterkant van het Paleis op de Dam en het Mercatorplein, ten minste een half jaar vertraging heeft opgelopen. Oorzaken onder meer: een moeilijkere afstemming wegens corona, personeelskrapte en onzekerheden in de levering van materialen.||https://www.parool.nl/nieuws/werk-aan-bruggen-en-kades-langduriger-en-duurder-reken-op-nog-meer-afsluitingen-en-omleidingen~bb80ffd8/
2022-07-14||OM vervolgt Volt-leden niet voor smaad en laster in kwestie Gündogan||Volgens het OM dient Gündogan, die begin dit jaar uit de fractie van Volt werd gezet, ‘een andere weg dan de strafrechtelijke’ te bewandelen. Dat laat het OM in Amsterdam desgevraagd weten. Volgens een woordvoerder speelt ook de capaciteit bij politie en OM mee. “In de aangifte wordt een groot aantal personen genoemd, die tijdens een eventueel onderzoek allemaal gehoord moeten worden.” Daarvoor hebben politie en OM geen mensen beschikbaar. “Als OM moet je keuzes maken.” De prioriteit, zegt een woordvoerder, wordt gelegd bij woningovervallen, zedenzaken, huiselijk geweld, georganiseerde drugscriminaliteit en geweldsmisdrijven. Gündogan deed in februari aangifte tegen de partij Volt, partijleider Laurens Dassen en de melders van vermeend grensoverschrijdend gedrag door haar. Het Kamerlid deed de aangifte, nadat Volt haar definitief uit de fractie had gezet. Volgens Volt kwamen er dertien meldingen over Gündogans gedrag binnen, over onder meer handtastelijkheden, intimidatie en ‘ongewenste seksuele avances’. Gündogan ontkent de aantijgingen. Volgens Gündogan heeft het OM aan haar gemeld dat dat het mogelijk is dat ‘één of meer van de personen en of de vereniging van Volt zich schuldig hebben gemaakt aan smaad jegens u’, laat ze in een reactie op Twitter weten. Dat ‘gaf mij voldoende erkenning’. De aanvankelijke aangifte werd twee keer, in maart en april, uitgebreid. “Het gaat om een groot aantal mensen,” zegt de OM-woordvoerder, die geen getal noemt. Gündogan is volgens hem ‘in de eerste helft van juni’ op de hoogte gesteld van de seponering. Tegen de schorsing uit de fractie, eerder in februari, spande Gündogan een kort geding aan. Volt verloor die zaak, maar ging in hoger beroep. Een zittingsdatum is nog niet bekend. Gündogan hoopt daar te bewijzen ‘dat zonder enig bewijs mijn naam te grabbel is gegooid’. Ze is inmiddels geroyeerd als partijlid en gaat in de Kamer als eenpersoonsfractie verder.||https://www.parool.nl/nederland/om-vervolgt-volt-leden-niet-voor-smaad-en-laster-in-kwestie-gundogan~bdf8b515/
2022-07-14||Nieuwe dependance van Stedelijk Museum voor opkomend kunsttalent||Buro Stedelijk – ‘een nieuwe, experimentele plek voor kunst uit Amsterdam en de wereld,’ aldus de pay-off – zal worden geleid door een nog te werven zelfstandige curator (‘M/V/X, 32 uur per week,’ aldus de advertentie) en moet gaan functioneren als ‘kritische en zelfkritische luis in de pels van het grote museum’. Doel van Buro Stedelijk, dat multidisciplinair moet worden, met de focus op het productieproces, is ‘een brug slaan tussen het atelier, de opleidingen, de galerieën en het museum’. Het programma wordt in eerste instantie gevoed vanuit de creatieve scene in Amsterdam, maar zal op termijn ook een internationale dimensie krijgen. Het initiatief is ontwikkeld in nauwe afstemming met de Rijksakademie en De Ateliers en wordt ondersteund door Ammodo en Fonds 21. Als alles volgens schema verloopt, zal Buro Stedelijk vanaf de eerste maanden van 2023 gaan programmeren. Het is de bedoeling dat er jaarlijks vier presentaties komen, die een onderzoekend en visueel aansprekend karakter hebben. Buro Stedelijk wordt gehuisvest op de begane grond van de oudbouw (ruim 200 m2 oppervlakte) en zal tijdens eigen avondopenstellingen toegankelijk zijn via de oude ingang aan de Paulus Potterstraat. Buro Stedelijk kan worden gezien als de opvolger van Stedelijk Museum Bureau Amsterdam (SMBA), de dependance in de Rozenstraat die in juli 2016 de deuren sloot. In 2017 – het Stedelijk Museum werd destijds nog geleid door Beatrix Ruf – waren er ook al vergevorderde plannen voor een dependance ‘ter versterking van het hedendaagse kunstveld, waarin de onafhankelijke presentatie-instituten het niet makkelijk hebben’.||https://www.parool.nl/kunst-media/nieuwe-dependance-van-stedelijk-museum-voor-opkomend-kunsttalent~b4c3b858/
2022-07-14||Vertrekkende Lisandro Martínez: ‘Mijn vriendin heeft me gestimuleerd altijd te blijven vechten’||Op zijn Europese voetbalreis is Lisandro Martínez toe aan een volgende halte: de Premier League, de grootste en zwaarste competitie ter wereld. Een geweldige uitdaging, al moet hij ook een veer laten: in tegenstelling tot Ajax speelt Manchester United dit seizoen niet in de Champions League maar in de Europa League. Op Old Trafford moet Martínez een defensie gaan stutten die de laatste jaren zo vaak poreus was. Manchester is een gevallen grootmacht, de ploeg eindigde vorig seizoen op de zesde plek. Martínez vindt in de selectie concurrentie van aanvoerder Harry Maguire en Zweeds international Victor Lindelöf. En hij wordt ploeggenoot van Donny van de Beek en voormalig Feyenoorder Tyrell Malacia. In de zomer van 2019 maakte Martínez de keuze om in Europa te gaan voetballen. Het waren de verrichtingen van Ajax in de Champions League dat seizoen die hem over de streep trokken om naar Amsterdam te komen. “Rondom de wedstrijden tegen Juventus was scout Henk Veldmate in Argentinië. Hij wilde mij beter leren kennen. We hebben met elkaar gesproken, eerst over persoonlijke zaken en daarna over voetbal. Toen wilde ik niks meer weten van andere clubs. Ik wilde naar Ajax.” Hij maakte er drie seizoenen vol, de gifkikker uit Gualeguay, een provinciestadje ten noorden van Buenos Aires. Hij was eerst middenvelder, toen bankzitter en uiteindelijk centrale verdediger. Een rots in de branding werd hij achterin – steeds comfortabeler aan de bal en rustiger in zijn hoofd. “Ik moet spelen met een warm hart en een koud hoofd.” De kamikazetackles verdwenen uit zijn spel. Martínez werd bij Ajax een volwassen voetballer die uitgroeide tot Argentijns international. Manchester United is de volgende stap in zijn carrière. De wil om te winnen zit diep bij Martínez. De wil om te overleven, om boven te komen drijven. “Alles wat je wilt bereiken in het leven, moet uit jezelf komen,” vertelde hij in een interview met Het Parool. Zijn vader en moeder moesten vroeger hard werken om in het levensonderhoud van de familie te kunnen voorzien: Lisandro, zijn drie halfbroers, zijn zusje en opa en oma woonden in één huis. Moeder was stratenmaker in dienst van de gemeente. Zwaar werk, sjouwen met stoepranden en tegels. Tegenwoordig is ze schoonmaker op een school, net als zijn vader. Voetbal loopt als een rode draad door het leven van Martínez. Zijn vader speelde vroeger, zijn moeder nog steeds in een recreatieteam. De meedogenloosheid heeft hij van zijn vader. Die zei altijd: zorg als verdediger dat je altijd iets raakt – het liefst de bal. Onbekommerd was zijn jeugd niet. Op zijn twaalfde gingen zijn ouders scheiden, dat luidde een donkere periode in. “Ik had het daar moeilijk mee. Was verdrietig en zocht een uitweg. Ik was veel buiten met vrienden, deed dingen die niet door de beugel kunnen. Niet crimineel, maar ik zocht wel de grens op. Drinken, vechtpartijtjes.” Op zijn veertiende ontmoette hij zijn vriendin Muriel. Zij bracht hem op een ander pad. De twee zijn nog altijd samen. “Zij heeft mij dingen laten zien die ik eerst niet zag. Ik moest volwassen worden. Daar heeft ze me bij geholpen, met mijn ouders en opa en oma.” Zijn vriendin en familie steunden hem ook toen hij vanaf zijn veertiende werd opgenomen in de opleiding van Newell’s Old Boys in Rosario. Ziek van heimwee was Martínez soms op het internaat. “Vooral de eerste maanden waren zwaar, maar Muriel heeft me altijd gestimuleerd voor mijn droom te blijven vechten.” Niet bij Newell’s Old Boys, maar bij Defensa y Justicia brak Martínez door als profvoetballer. Hij beleefde twee goede seizoenen. Henk Veldmate, hoofd scouting van Ajax, raakte overtuigd van de kwaliteiten van de Argentijnse verdediger. Ajax betaalde 7 miljoen euro voor hem. Hij kan nu het achtvoudige opleveren. Bij Ajax kan de ervaren Daley Blind links centraal spelen, maar ook van de jonge Devyne Rensch wordt op die positie veel verwacht. Jurriën Timber en Perr Schuurs zijn de twee andere centrale verdedigers in de selectie, waarin Lisandro Magallán en Kik Pierie weinig tot geen perspectief hebben. De club oriënteert zich dan ook op een aankoop om de defensie te versterken. Eerder werd Owen Wijndal al voor 10 miljoen overgenomen van AZ, hij wordt de nieuwe linksback.||https://www.parool.nl/sport/vertrekkende-lisandro-martinez-mijn-vriendin-heeft-me-gestimuleerd-altijd-te-blijven-vechten~bf2de20b/
2022-07-14||Petitie studenten voor goed ov, ook Amsterdamse scholen bezorgd||De Landelijke Studentenvakbond (LSVb), de Jongerenorganisatie Beroepsonderwijs (JOB MBO) en het Landelijk Aktiecomité Scholieren (LAKS) zijn een petitie begonnen. Ze roepen het kabinet op voor Prinsjesdag met een reddingsplan te komen. “Iedereen in Nederland moet naar school of college kunnen komen zonder zich zorgen te maken of er wel genoeg bussen of treinen rijden,” benadrukt de voorzitter van de LSVb, Joram van Velzen. ‘Als de overheid niet voor een écht vangnet zorgt, dreigt er een kaalslag in het ov. Voor jongeren die vaak geen auto hebben en afhankelijk zijn van het ov, betekent dit dat onderwijs een stuk minder bereikbaar wordt,’ staat in de petitie. Ook vervoerregio Amsterdam en het rijk kwamen vorige week niet tot het financiële akkoord waar verkeerswethouder Melanie van der Horst op hoopte. Van der Horst erkende woensdag dat het daardoor zeer ingewikkeld zal worden om het openbaar vervoer in Amsterdam op dezelfde manier te laten rijden als nu gebeurt. De Vrije Universiteit Amsterdam (VU) deelt dan ook de zorgen van de studentenvakbonden. ‘Studenten mogen niet de dupe worden van een aangepaste dienstregeling,’ laat de school in een reactie weten. ‘Als we iets hebben geleerd van de pandemie dan is het wel dat fysieke ontmoeting essentieel is voor de kwaliteit van het onderwijs, de samenwerking en het welzijn van studenten.’ De universiteit, met haar campus in Zuid, denkt mee met ‘overheden en ov-partijen’ over hoe het openbaar vervoer in Amsterdam voor iedereen toegankelijk kan blijven. Ook de Hogeschool van Amsterdam (HvA) – met vijftien locaties in Nieuw-West, Centrum, Oost en Zuidoost – noemt de verschraling van het ov ‘zorgelijk’. ‘Het is heel belangrijk dat het ov op peil is, omdat veel van onze studenten in de regio wonen en niet makkelijk aan woonruimte in de stad komen, vanwege de woningmarkt. Zij zijn daarmee afhankelijk van het ov om bij de HvA te kunnen komen.’ ROC Amsterdam, de grootste onderwijsinstelling op mbo-niveau in Amsterdam, kon donderdag niet op de petitie reageren.||https://www.parool.nl/nederland/petitie-studenten-voor-goed-ov-ook-amsterdamse-scholen-bezorgd~b3b051aa/
2022-07-14||Rechtszaak om geluidshinder Schiphol: ‘WHO-normen kun je niet aan de kant schuiven’||Ook de recente maatregel van het kabinet om na november 2023 het aantal vluchten op Schiphol 12 procent terug te brengen om zo binnen de geluidsgrenzen te blijven, is volgens het comité onvoldoende. Maandagmiddag is de dagvaarding afgeleverd bij het ministerie van Infrastructuur. Volgens de aanklacht schendt de staat het recht op bescherming van de persoonlijke leefomgeving van omwonenden. Ook wordt gewezen naar het Europees Verdrag voor de Rechten van de Mens, dat stelt dat overheden burgers moeten beschermen en dat het recht op ongestoord wonen garandeert. Volgens het comité, dat naar eigen zeggen bestaat uit een groep van drieduizend omwonenden, ondervinden dagelijks anderhalf miljoen mensen rondom Schiphol meer geluidshinder door vliegtuigen dan de WHO toestaat, normen die door de Nederlandse Gezondheidsraad als advies aan de overheid zijn overgenomen. Naleving van die WHO-norm zou een halvering inhouden van het geluidsniveau vergeleken met de geluidsgrens die Nederland nu hanteert. Dagelijks worden volgens cijfers van de actiegroep 200.000 regiobewoners ‘ernstig gehinderd’ en wordt ’s nachts de slaap van 23.000 Schipholomwonenden ‘ernstig verstoord’. Getallen die overigens afwijken van de officiële cijfers. Het vliegverkeer kan al meer dan zeven jaar normen straffeloos overschrijden doordat deze niet wettelijk zijn vastgelegd. Er wordt al twee jaar aan de rechtszaak gewerkt, nadat eerdere zaken over de handhaving van geluidsregels door rechters werden afgewezen. Verschillende kabinetten claimden met wettelijke maatregelen bezig te zijn, maar dat gebeurde steeds niet. Eind vorig jaar waarschuwde luchtvaartinspectie ILT het kabinet dat door dat jarenlange uitstel rechtszaken over hindermaatregelen verloren zouden worden. De rechtszaak stond in de wacht vanwege de recente krimpmaatregel van het kabinet, die vanaf november 2023 Schiphol zestigduizend vluchten laat inleveren. Het vliegverkeer zou daarmee binnen de geluidsnormen uit 2015 blijven. Daags na de bekendmaking sprak het actiecomité met luchtvaartminister Mark Harbers (I&W). “Die maakte heel duidelijk dat het kabinetsbesluit niet is gebaseerd op bescherming van omwonenden, maar op angst voor rechtszaken,” zegt initiatiefnemer Jan Boomhouwer. “Die ingreep verandert niet veel aan ons plan.” “De 440.000 vluchten waar nu sprake van is, zijn wederom gebaseerd op wat economisch het minimale aantal starts en landingen voor Schiphol moet zijn. Weer wordt voorbijgegaan aan wat de maximale hinder voor omwonenden mag zijn. Telkens worden Schiphol en de economie op één gezet en bewoners op twee. Het is steeds het oude denken. Er wordt nog altijd niet gewerkt aan het vastleggen van een grens voor de maximale hoeveelheid geluid en overlast voor omwonenden.” “De bescherming van omwonenden blijft een sluitpost. De omgeving moet op één, in plaats van de luchthaven. De grens is niet wat Schiphol nodig heeft, maar wat de omgeving nog aan hinder kan hebben.” De krimp is volgens het collectief onvoldoende om omwonenden te beschermen tegen te veel overlast volgens de normen van de WHO. “We eisen van de staat dat deze een eind maakt aan de onrechtmatige ernstige hinder en slaapverstoring en stopt met het spreiden van geluidshinder over de hele regio.” Daardoor zouden veel meer mensen in de regio hinder gaan ondervinden. Opvallend genoeg stuurde minister Harbers maandag een pak onderzoeken over geluidshinder bij Schiphol naar de Tweede Kamer. Daaruit wordt duidelijk dat de regering niet van plan lijkt de WHO-aanbeveling te volgen, omdat dit ook in het buitenland niet gebeurt. Nederland zou met Frankrijk al de strengste hindernormen kennen. “In ons gesprek met Harbers werd ook al duidelijk dat hij zich niet aan de normen wil houden, omdat Nederland niet het braafste land van Europa wil zijn,” vertelt Boomhouwer. “Maar de WHO-normen kun je niet aan de kant schuiven.” Eind 2020 bleek al uit onderzoek van de GGD dat de overlast rondom Schiphol is toegenomen, zowel vóór als in coronatijd – in het laatste geval mogelijk doordat vanwege het wegvallen van andere geluidsbronnen vlieglawaai meer opviel. De gezondheidsdienst adviseerde toen al het aantal vluchten ‘substantieel’ terug te brengen en de normen van WHO te volgen. In zestien gemeenten rondom Schiphol zegt gemiddeld een op de tien mensen tussen de 18 en 64 jaar ‘ernstige geluidhinder’ door vliegtuigen te ondervinden. Vooral in Aalsmeer, waar 40 procent van de inwoners ernstige overlast ondervindt, Uithoorn (34 procent), Heiloo (24 procent), Castricum (21 procent) en Amstelveen (21 procent). In Amsterdam zegt 7,5 procent van de inwoners onaanvaardbare overlast te ondervinden. Boomhouwer is niet bang dat rechters de eis zullen afwijzen nu het kabinet met krimpmaatregelen is gekomen. “Het kabinet kan wel blijven roepen dat er nieuw beleid en nieuwe normen komen, maar dan moet je beginnen met bepalen wat een acceptabele bescherming voor de omgeving is. Dat is nog altijd niet gebeurd.” “De kans dat rechters opnieuw het argument accepteren dat de overheid aan maatregelen werkt, lijkt me klein,” besluit hij. “Dat beeld kennen we al eeuwenlang. De rechter zal niet voor de tiende keer uitstel verlenen.”||https://www.parool.nl/amsterdam/rechtszaak-om-geluidshinder-schiphol-who-normen-kun-je-niet-aan-de-kant-schuiven~b43d9c90/
2022-07-14||Amsterdammer (26) opgepakt die tbs’ers met slijptol hielp bij uitbraak||Het gaat om de 26-jarige Mamuka K. uit Amsterdam. Toen Luciano Dijkman werd aangehouden bij een tankstation aan de A12 bij Den Haag, zat K. bij hem in de auto. Ook hij werd toen opgepakt. Justitie verdenkt hem er inmiddels van een sleutelrol te hebben gespeeld bij de ontsnapping van tbs’ers Luciano Dijkman (24) en Sherwin Windster (27). Hij zou degene zijn geweest die op 21 juni met een slijptol een gat in de omheining van de kliniek heeft gemaakt. Daar kropen Dijkman en Windster doorheen en stapten in een witte Golf met valse kentekenplaten. Direct na de uitbraak werd onder andere de politiehelikopter ingezet om de mannen op te sporen, maar ze werden niet gevonden. Een dag na de ontsnapping kreeg het team van FASTNL, dat zich bezighoudt met het vinden van ontsnapte gevangenen, een tip van de Amsterdamse politie. Die attendeerde hen erop dat de witte Volkswagen Golf die bij de ontsnapping gebruikt was leek op een auto die bij criminele jongeren in Amsterdam-West in gebruik was. Enkele dagen later werd die witte Golf in Amsterdam in beslag genomen. Uit onderzoek bleek dat de auto vlak voor de uitbraak was gesignaleerd bij een tankstation in een plaatsje onder de rook van Nijmegen. Toen de politie de camerabeelden van het tankstation bekeek, zagen ze een man die volgens hen Mamuka K. is. Uit het politieonderzoek bleek verder dat hij in de week voor de uitbraak onder zijn eigen naam een slijptol had gehuurd. Dat de twee mannen op zo’n betrekkelijk simpele wijze konden ontsnappen uit de tbs-kliniek zorgde voor nogal wat beroering. Nadat er in 2017 en 2019 twee uitbraken hadden plaatsgevonden bij de Pompestichting, besloot de directie tot het plaatsen van een nieuw hek met stroomdetectie. Dat hek was, ten tijde van de uitbraak in juni, nog niet gereed. Luciano Dijkman en Sherwin Windster wisten te ontsnappen via precies het gedeelte dat nog niet was afgebouwd. Sherwin Windster, die een strafblad heeft vol met ernstig geweld, is momenteel nog altijd voortvluchtig. Willem van Vliet, de advocaat van Mamuka K., wil niet reageren op de arrestatie van zijn cliënt.||https://www.parool.nl/amsterdam/amsterdammer-26-opgepakt-die-tbs-ers-met-slijptol-hielp-bij-uitbraak~bca9eb3c/
2022-07-14||Oud-studenten EuroCollege verliezen zaak over collegegeld ||De advocaat van de studenten vertelde vorig jaar aan Het Parool een bedrag van ruim 586.000 euro te eisen van de particuliere opleider, die naast Amsterdam-West (bij Sloterdijk) vestigingen heeft in Groningen, Rotterdam en Utrecht. Ze wilden hun betaalde studiegeld terug en daarnaast gecompenseerd worden, omdat EuroCollege zich niet aan afspraken zou houden. Toezeggingen over versneld afstuderen, onderwijs in kleine klassen en intensieve begeleiding zouden niet zijn nagekomen. Wie nu op het EuroCollege wil studeren is daar 18.400 euro per jaar kwijt. In 2019, toen de meeste van de voormalig studenten begonnen, was dat nog 15.650 euro. De advocaat verwees onder andere naar een onderzoek door platform voor onderzoeksjournalistiek Investico en de Groene Amsterdammer. Uit ruim dertig gesprekken kwam naar voren dat dit slagingspercentage niet zou kloppen. “Als tien procent de scriptie binnen de tijd haalt, is het veel,” zei de voormalig vestigingsdirecteur Willem Herselman. Het EuroCollege, dat in Amsterdam als het ‘Harvard aan de Amstel’ opende, herkende zich niet in de kritiek van de studenten. Volgens woordvoerder Ashvin Gonesh speelde een ‘hooglopend juridisch conflict’ tussen de school en Herselman, die uiteindelijk in 2020 vertrok, zelf een school begon – het particuliere International Business & Hospitality Studies in Amsterdam – en een aantal studenten meenam. Volgens Heerselman werkte het echter zo niet. “Studenten zijn ontevreden en kiezen er dan zelf voor om een soortgelijke opleiding ergens anders te volgen. En als je ontevreden bent, je belazerd voelt en niet genoeg terugkrijgt terwijl je een hele hoge studieschuld bent aangegaan, dan moet je zeggen dat je je geld terug wil.” Volgens de studenten zou er bijvoorbeeld een keurmerk op de website hebben gestaan van onderwijsvakbond NVAO waarmee de school stelt dat tachtig procent van de leerlingen binnen drie jaar afstudeert en zestig procent binnen 2,5 jaar. De rechter ziet dat echter anders en zegt: “De gemiddelde consument zou zich realiseren dat dergelijke percentages gezien moeten worden in het geheel van de tekst en geen garantie inhouden voor de eigen kans van slagen.” Daarbij merkt de rechter ook op dat negen van de elf studenten ‘goede resultaten behaalden en op schema lagen om de studie te kunnen afronden binnen de twee jaar en acht maanden’. Van studievertraging was dus bij de meeste studenten (nog) geen sprake. Daarom was er volgens de rechter ‘geen enkele reden’ voor de studenten om de onderwijsovereenkomst te beëindigen. Ook hebben de studenten volgens de rechter, voordat zij de onderwijsovereenkomst eenzijdig beëindigde schriftelijk, geen klachten kenbaar gemaakt bij EuroCollege. Hierdoor was de school niet in de gelegenheid ‘om eventuele klachten te onderzoeken en herstellen’. Voor het merendeel van de studenten was de ‘ontbindingsbrief’ in november 2020 zelfs de eerste keer dat ze schriftelijk klachten kenbaar maakte. De rechtbank stelt de studenten in het ongelijk en vindt dat ze samen alsnog ruim 50.000 euro aan collegegeld moeten betalen. In de eis van EuroCollege dat iedere student ook nog eens 6500 euro annuleringsfee moet betalen gaat de rechter dan weer niet mee.||https://www.parool.nl/nederland/oud-studenten-eurocollege-verliezen-zaak-over-collegegeld~b93999f2/
2022-07-14||Rijkswaterstaat gaat vlaggen en spandoeken boeren verwijderen||Een woordvoerder bevestigt berichtgeving hierover van RTL Nieuws. De wegbeheerder wil de oproepen langs de wegen verwijderen in het kader van verkeersveiligheid. “De doeken kunnen loslaten en op de weg belanden. Als een automobilist onder een viaduct vandaan komt en er belandt ineens een doek op de voorruit, dan is dat hartstikke gevaarlijk,” aldus de woordvoerder. Ook kunnen de teksten op de spandoeken en vlaggen afleidend zijn voor weggebruikers, waardoor ze minder goed opletten in het verkeer. Om hoeveel doeken het precies gaat, kan de woordvoerder niet zeggen. “Maar het zal een enorme klus zijn die niet in één of twee dagen geklaard is.” Eerder kwam Rijkswaterstaat niet toe aan het verwijderen van de vlaggen en spandoeken, omdat de weginspecteurs het te druk hadden met de boerenprotesten op en langs de wegen. Ook langs provincie- en gemeentewegen hangen spandoeken en vlaggen. Daarvoor is Rijkswaterstaat niet verantwoordelijk. “Het is aan de provincies en gemeenten zelf om de doeken te verwijderen,” aldus de zegsman. De omgekeerde vlag is een symbool geworden van de boerenprotesten van de afgelopen weken. Rijkswaterstaat laat weten dat de verwijderde spandoeken en vlaggen niet bewaard zullen worden. “Ik ga ervan uit dat ze gewoon vernietigd worden,” aldus de woordvoerder.||https://www.parool.nl/nederland/rijkswaterstaat-gaat-vlaggen-en-spandoeken-boeren-verwijderen~b9411506/
2022-07-14||NPO vraagt om onderzoek salarisvoorstel Jeroen Pauw in 2019||“Het CvdM heeft recent al een onderzoek aangekondigd naar het functioneren van het beloningskader van de NPO, het Beloningskader Presentatoren in de Publieke Omroep (BPPO). Leeflang heeft naar aanleiding van de vragen van BNR aan het CvdM gevraagd om deze specifieke casus rond Op1 en Jeroen Pauw daar ook onderdeel van te laten zijn,” aldus de woordvoerder. BNR zegt een vertrouwelijke mail in bezit te hebben, waarin de zaakwaarnemer van Pauw niet alleen een presentatiecontract voorstelde, maar ook een afnamegarantie van het productiebedrijf TVBV, waar Pauw op dat moment directeur van was. Het zou ervoor zorgen dat Pauw meer zou verdienen dan wettelijk is toegestaan voor presentatoren van de publieke omroep. Uiteindelijk wees de omroep het voorstel af, maar TVBV kreeg alsnog de productieopdracht voor de dagelijkse talkshow Op1. “In 2020 zijn er na een publicatie in NRC Handelsblad Kamervragen gesteld over dit onderwerp, ook in relatie tot de totstandkoming van Op1,” zegt de NPO-woordvoerder. “De minister heeft ze destijds beantwoord en daarin kenbaar gemaakt dat in deze zaak is gehandeld op basis van de kaders van het BPPO. Vanzelfsprekend hebben we als NPO feitelijke informatie verstrekt aan OCW voor de beantwoording van de toen gestelde vragen. De vragen en stellingen die BNR nu heeft voorgelegd hebben betrekking op het BPPO en vooral op de totstandkoming van de talkshow Op1, die door meerdere omroepen wordt gemaakt.” De NPO is van mening dat de casus die nu door BNR is voorgelegd het best beoordeeld kan worden door een onafhankelijk toezichthouder, laat de woordvoerder weten. “Daarom is besloten om het CvdM te vragen om in het recent aangekondigde onderzoek naar het functioneren van het BPPO ook aandacht te besteden aan de casus die nu is voorgelegd.”||https://www.parool.nl/kunst-media/npo-vraagt-om-onderzoek-salarisvoorstel-jeroen-pauw-in-2019~b043b63b/
2022-07-14||Lisandro Martínez krijgt vrijwel zeker droomtransfer van Ajax naar United||Martínez maakte na zijn vakantie, waarin hij onder meer op Ibiza met andere Argentijnse internationals de verjaardag van ster Lionel Messi vierde, nog maar eens duidelijk dat hij niet wilde dat Ajax voor zijn ‘unieke’ kans op een droomtransfer naar de Premier League ging liggen. Daarmee liet hij de clubleiding weinig andere keus dan na twee afgeslagen biedingen alsnog een akkoord te zoeken met de nieuwe club van trainer Erik ten Hag. Directeuren Richard Arnold en John Murtough vlogen na dat seintje van Barcelona, waar in hoofdlijnen een akkoord bereikt werd over een transfersom voor de nog niet toehappende Frenkie de Jong, dinsdag door naar Amsterdam om het andere doelwit wel vast op het vliegtuig te kunnen krijgen. En daarin is United geslaagd. Met een verhoogd bod, dat kan oplopen tot 55 miljoen euro, is Ajax alsnog overstag gegaan. Martínez zelf kwam al tot een vergelijk met de afgegleden Engelse grootmacht. Nog deze week worden formaliteiten als de betalingsconstructie, de medische keuring en het papierwerk hoogstwaarschijnlijk afgerond, waarna de linkspoot op Old Trafford zal worden herenigd met Ten Hag. Ajax toucheert een enorm jackpotbedrag voor de voetballende stopper, die in 2019 nog voor zeven miljoen euro werd overgenomen van Defensa. Sportief is zijn vertrek wel een grote aderlating. Na een prima debuutjaar – veelal als middenvelder – verpieterde Martínez nog een half jaar op de bank. Maar sinds begin 2021 ontwikkelde hij zich als een komeet. Met Jurriën Timber vormde hij een ijzersterk duo en in mei werd hij door de achterban van de kampioen verkozen tot speler van het jaar. In de defensie lag al het nodige werk voor Alfred Schreuder. Omdat ook de nieuwe coach Martínez niet meer op andere gedachten kon brengen, wacht hem daar, in de achterhoede, de grootste uitdaging. Niet in het maken van goals, waarvoor Ajax nog genoeg goalgetters herbergt, maar in het voorkomen ervan. Dat ging vorig seizoen lang indrukwekkend goed. Maar de komende weken moet Schreuder goed beschouwd een nieuwe defensie formeren. Door de transfers van Noussair Mazraoui en Martínez en de vertrekwens van Nicolás Tagliafico is Ajax straks achterin niet alleen op drie plekken gewijzigd, maar moet ook nog blijken of met name ‘jonkies’ als Devyne Rensch, Perr Schuurs en Owen Wijndal het niveau kunnen waarborgen. Dat is in de eredivisie niet heel spannend, maar om de Europese top te kunnen blijven uitdagen wel cruciaal, wetende ook dat Ajax wel voer op het vleugje Zuid-Amerikaanse temperament waar zeker de Argentijnen ook voor zorgden. De verwachting is dat Remko Pasveer terugkeert onder de lat. De ervaren sluitpost toonde zich vorig seizoen een zekerheid, maar is hij dat nog na vijf maanden afwezigheid? En in hoeverre zijn de jonge Jay Gorter en nestor Maarten Stekelenburg dat anders? Waar Martínez voor een vertrek staat, hoopt Ajax Timber voor meerdere jaren te binden. Daarover is de club met het toptalent in onderhandeling. Timber sloeg eerder de mogelijkheid om zich op Old Trafford met Ten Hag te herenigen al af, ook met het oog op het WK in Qatar. De vraag is nu vooral wie zijn nieuwe kompaan in het hart van de defensie van Ajax wordt. Daarvoor komt routinier Daley Blind, die vorig seizoen vooral als linksback fungeerde, automatisch in aanmerking. Zeker nu Ajax Wijndal heeft vastgelegd. Een andere optie is Perr Schuurs. De Limburger mikt op meer speeltijd en staat daardoor open voor de vele interesse uit topcompetities. Afgelopen week heeft hij echter andermaal te horen gekregen dat hij voorlopig niet in aanmerking komt voor een transfer. Devyne Rensch speelde de voorbije jaren, zeker bij Jong Ajax, regelmatig centraal. Hij moet Noussair Mazraoui (Bayern München) echter doen vergeten op rechts. Daar liet Sean Klaiber, volledig hersteld van een zware knieblessure, vooralsnog geen slechte indruk achter, zag Schreuder. Een externe oplossing voor de vertrekkende Martínez behoort ook tot de mogelijkheden. Zo is de Oekraïense verdediger Mykola Matvienko in beeld bij Ajax. Technisch manager Klaas-Jan Huntelaar sprak al met de zaakwaarnemer van de 51-voudig international van Sjachtar Donetsk. Bij Feyenoord zien ze de komst van Matvienko volledig zitten, ware het niet dat hij financieel nog als onhaalbaar wordt beschouwd. Zijn prijskaartje zal Ajax, zeker na de op twee na hoogste verkoop in de clubgeschiedenis (Martínez), minder snel afschrikken. Of tovert de scouting van Ajax wellicht weer eens een Zuid-Amerikaans konijn uit de hoge hoed? De landskampioen zal er bij gebaat zijn om het vertrekkende Argentijnse temperament ergens te compenseren en ook weer nieuw kapitaal op het veld te genereren.||https://www.parool.nl/sport/lisandro-martinez-krijgt-vrijwel-zeker-droomtransfer-van-ajax-naar-united~bd1fa410/
2022-07-14||Bij The Pizza Vagabond is het toetje minstens zo belangrijk als de pizza||De dikke witte letters aan de gevel maken een ding duidelijk: hier scoor je pizza. Eenmaal binnen bij The Pizza Vagabond stuit je allereerst op de bar waar de flessen sterke drank en glazen klaarstaan. Achter in het restaurant worden Italiaanse heerlijkheden in de open keuken klaargemaakt. Voordat de Italiaanse eigenaren Susie Caianiello (36) en Fabio Cecere (37) hun restaurant openden, werd er in het pand onder de naam Virtú ook al pizza verkocht. Caianiello en Cecere zijn in hun leven vaak verhuisd, de naam van het restaurant verwijst hiernaar: “Vagabondi betekent ‘rondreizenden’, zo kwamen we op de naam Vagabond,” vertelt Caianiello. Er zijn klanten die speciaal voor de toetjes komen. Vooral het familierecept van Caianiello valt in de smaak: crème en vers fruit (€6,50). “De crème diplomaat maakte mijn moeder vroeger als er iemand jarig was.” Het goedje gaat op een bedje van amaretti crumble gebakken in bruine boter, en wordt afgetopt met verse bosbessen en perzik. Een pizza die opvalt is de pizza mortadella (€17): gerookte mozzarella, mortadella, stukjes pistache en verse mierikswortel. Aan het einde van de dag bakt Cecere met het overgebleven pizzadeeg brood dat geserveerd wordt met luchtige ricotta, olijfolie en balsamico (€4). Voor de eigenaren staat kwaliteit centraal: de wijnen zijn biologisch en al het vlees is gluten- en lactose vrij. Hun filosofie? “Als wij het niet zouden eten, verkopen we het niet.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-the-pizza-vagabond-is-het-toetje-minstens-zo-belangrijk-als-de-pizza~be409cdc/
2022-07-14||Restjes weggooien voor je op vakantie gaat? Houd liever een Kliekjesfestijn||“Het ontstond in 2019, het eerste jaar van Elixer. Mijn partner en medechef Eva Evers en ik gingen op vakantie, en dat leek ons een goed moment om mensen te laten zien wat je met kliekjes kan maken. Het idee groeide uit tot een festijn dat nu we jaarlijks voor onze vakantie herhalen.” “Vorig jaar moesten we er door de drukte wat bij halen, maar inmiddels hebben we een voedseltuin waar we uit kunnen putten. Daarnaast hebben we gedroogd, ingevroren en ingemaakt voedsel dat allemaal op mag. We krijgen onder andere eten van buurtbewoners met een moestuin. Zij ruilen groenten die ze over hebben met ons, of ze doneren het. Zo verzamelen we veel voedsel dat we nu kunnen opmaken.” “Nee, iedere kok pakt telkens een paar kliekjes en probeert daar kleine hapjes van te maken. Bezoekers kunnen bij ons langslopen om de gerechten te pakken. Soms zijn er maar tien dezelfde hapjes te maken en dan is het alweer op.” “We krijgen heel veel courgettes. Iedereen kweekt ze, terwijl het een best saaie groente is. Eva en ik zijn inmiddels erg creatief, maar op een gegeven moment heb je alles wel geprobeerd.” “Zet alles wat je over hebt voor je neer. Niet alleen uit de koelkast, ook uit andere kasten. Schuif dan de producten door elkaar en je komt vast op ideeën. Soms hoef je alleen nog een tomaat te halen om er iets lekkers van te maken.” Kliekjesfestijn Elixer, Egeldonk, Zuidoost, zondag 17 juli||https://www.parool.nl/ps/restjes-weggooien-voor-je-op-vakantie-gaat-houd-liever-een-kliekjesfestijn~b979be2a/
2022-07-14||Brussel rekent op flinke stijging inflatie Nederland: 9,4 procent||De commissie schroeft verder de economische groeiverwachting voor 2022 voor ons land terug van 3,3 procent in mei naar 3 procent, al is dat nog net iets beter dan gemiddeld in de eurozone (2,6 procent). Dat blijkt uit de vandaag gepresenteerde nieuwe groeivooruitzichten van de Commissie. De groei voor Europa is lager en de inflatie hoger dan in de voorjaarsprognoses, aldus de Commissie. Alleen in de meest negatieve scenario’s is sprake van tijdelijke mingroei. De inflatie loopt op tot historische hoogte – 8,3 (EU) en 7,6 procent dit jaar (eurozone) – om volgend jaar te dalen naar 4,6 en 4 procent. Zoals gebruikelijk geeft Brussel ook een overzicht per land. Dat geeft aan dat de groei voor Nederland neerwaarts is bijgesteld naar 3 procent dit en 1 procent volgend jaar, bij een inflatie van 9,4 respectievelijk 3,3 procent. Nederland lijdt onder de hoge grondstoffenprijzen en onderbrekingen in de bevoorradingsketens, zo stelt de Commissie vast, en de teruglopende koopkracht van huishoudens zal zeker de tweede helft van dit jaar een negatieve impact hebben op de privébestedingen. Daar staat tegenover dat de werkloosheid historisch laag is. De commissie erkent in haar jaarlijkse zomerprognoses dat de onzekerheden door de Russische invasie van Oekraïne over bijvoorbeeld de gasleveringen deze winter en de stijgende energie- en voedselprijzen voorspellingen moeilijk maken. Nog steeds zijn er wereldwijd problemen met leveringen van allerlei goederen en grondstoffen. Hoe langer die situatie duurt, hoe groter ook het risico van onrust op de financiële markten, aldus de commissie. Bovendien bestaat het risico van een mogelijke heropleving van de coronapandemie, met nadelige economische gevolgen. De commissie schetst al met al een somber beeld van de economische ontwikkelingen, al blijft ze herhalen dat de eurozone sterk is. Ook sterke landen als Duitsland en Frankrijk ontkomen niet aan stijgende inflatie, die de koopkracht van de burgers uitholt, stelt Eurocommissaris Paolo Gentiloni (Economie). “Ruslands invasie blijft schokgolven door de wereldeconomie sturen. De acties van Moskou verstoren energie- en graanleveringen, stuwen prijzen op en verzwakken het vertrouwen,” zei Gentiloni bij de presentatie van het pakket ramingen in Brussel. “Daarom hebben we vooral voor 2023 onze verwachtingen bijgesteld.” Voor volgend jaar verwacht de Commissie positieve effecten van het corona-herstelplan, dat Nederland als gevolg van de langdurige kabinetsformatie als allerlaatste indiende, en dat gaat leiden tot wat Brussel ‘ambitieuze investeringen’ noemt in onder meer de overgang naar schone energie, woningbouw, defensie en onderwijs. “Veel van de risico’s die we in onze voorjaarsprognose al identificeerden hebben zich daadwerkelijk voorgedaan,” aldus de Commissie. “De Russische inval in Oekraïne heeft de energie- en voedselprijzen omhoog gejaagd. Dat verhoogt wereldwijd de inflatie en tast de koopkracht van huishoudens aan, wat sneller dan voorzien een monetair beleidsantwoord nodig maakt. Blijvende groeivertraging in Amerika komt bovenop de negatieve impact van het strikte Chinese coronabeleid.” Lichtpuntjes ziet de Commissie in een veelbelovend zomerseizoen en de effecten van de nationale herstelplannen, waarvoor Brussel aan leningen en subsidies honderden miljarden euro’s beschikbaar heeft. Tegelijkertijd blijven de risico’s hoog, omdat niemand het verloop van de oorlog kan voorspellen. Verdere problemen met de gasvoorziening uit Rusland kunnen leiden tot nieuwe prijsstijgingen en groeivertragingen. Ook negatieve gevolgen van een nieuwe coronagolf in Europa zijn niet uit te sluiten. “Om onszelf door deze onstuimige wateren te loodsen moet Europa leiderschap tonen, met drie woorden die ons beleid definiëren: solidariteit, duurzaamheid en veiligheid,” aldus Eurocommissaris van Economische Zaken Paolo Gentiloni. Vice-Commissievoorzitter Valdis Dombrovskis: “Gelukkig starten we vanuit een positie van kracht.”||https://www.parool.nl/nederland/brussel-rekent-op-flinke-stijging-inflatie-nederland-9-4-procent~bcd78f74/
2022-07-14||Vertraging toeslagencompensatie dreigt door vele vonnissen||Honderden zaken verschijnen voor de rechter, omdat de wettelijke termijnen voor afhandeling zijn overschreden. Dat aantal neemt toe. Het gaat om de integrale beoordeling van ouders die in de meeste gevallen al de 30.000 euro compensatie (vanuit de zogenoemde Catshuisregeling) toegezegd hebben gekregen. De ‘lichte toets’ om te beoordelen of iemand recht heeft op de Catshuisregeling is vaak snel geregeld. Maar veel gedupeerde ouders zeggen meer schade te hebben geleden. Een integrale toets moet dat bepalen. Daar loopt de compensatieafhandeling al maanden op vast. De integrale toets duurt vaak te lang, waarna ouders naar de rechter stappen. In augustus verwacht staatssecretaris Aukje de Vries een ‘omslagpunt’ waardoor de organisatie die de compensatie uitvoert ‘met uitzondering van urgente zaken, geheel aangewend moet worden om uitvoering te geven aan rechterlijke vonnissen in beroepen wegens niet tijdig beslissen’. ‘Snel daarna’ zal de organisatie ook niet aan de termijnen van de rechter kunnen voldoen, waardoor dwangsommen dreigen. Urgente zaken krijgen bovendien voorrang op zaken die bij de rechter zijn geweest, waardoor de rechter mogelijk nog meer dwangsommen zal opleggen. Tot hoeveel vertraging het grote aantal vonnissen zal leiden, is nog niet precies duidelijk. De Vries verwacht dat ouders die zich eind 2021 of begin 2022 hebben gemeld als gedupeerde, pas in 2025 of 2026 een integrale beoordeling krijgen.||https://www.parool.nl/nederland/vertraging-toeslagencompensatie-dreigt-door-vele-vonnissen~b05245e9/
2022-07-14||Nieuw bestemmingsplan moet bouwwoede Zuid beheersen: ‘We zijn jaren te ruimhartig geweest’||De bouwwoede in Zuid greep de afgelopen jaren flink om zich heen: van serres en kelders onder binnentuinen via dakterrassen tot andere vormen van dakopbouwen. In het Museumkwartier en de Valeriusbuurt klonken ‘s ochtends de doffe klappen van zware heipalen als een vertrouwd geluid. Gisteren stemde de gemeenteraad na drie jaar planvorming – en tientallen verbouwingen verder – bijna unaniem in met strengere bouw- en verbouwregels. Het gaat om het gebied Museumkwartier en Valeriusbuurt, dat loopt van de Amstelveenseweg tot de Boerenweteringgarage en van de Van Eeghenstraat tot de Cornelis Krusemanstraat. Hoewel uitzonderingen op de regel mogelijk blijven, wordt het nieuwe beleid ‘nee, tenzij’. Opbouwen op daken zijn in principe niet langer mogelijk. Daarnaast worden de regels voor uitbouwen ook strenger: een uitbouw kon eerst tot 4 meter de tuin in, maar op vrijwel alle plekken wordt dat nu beperkt tot maximaal 2,5 meter. Ook wordt het verboden om tuinen voor meer dan 50 procent te verstenen. Bart Vink, stadsdeelvoorzitter in Zuid, is blij dat het plan er eindelijk doorheen is. “Het is het sluitstuk van een balans die we hebben geprobeerd te zoeken.” Aan de ene kant moesten gezinnen de kans krijgen om in de stad te blijven door hun huis iets groter te maken, aan de andere kant moest de overlast in de buurt door de verbouwingen worden verminderd. “We zijn misschien de afgelopen jaren iets te ruimhartig geweest,” aldus Vink. Marianne Houtzager is buurtbewoner en lid van Initiatiefgroep Bouwwoede Oud-Zuid. Zij maakt zich al langer zorgen over de bouwdynamiek in het stadsdeel. Ze is blij met de aangescherpte regels rond opbouwen en tuinverharding, ‘al is het kwaad op veel plekken al geschied’. Daarnaast is ze waakzaam. “Het bestemmingsplan staat bol van de afwijkingsmogelijkheden. Ambtenaren zullen aanvragen heel scherp moeten beoordelen, anders verander je alsnog niks aan de enorme bouwwoede.” In hoeverre de overlast echt afneemt, zal moeten blijken. Per jaar worden er zo’n vijftig tot zeventig kelders of souterrains in heel stadsdeel Zuid gebouwd. Dat mag nog steeds, mits er ‘grondwaterneutraal’ gebouwd wordt. Dat betekent dat huiseigenaren extra maatregelen moeten nemen, maar maakt deze verbouwingen zeker niet onmogelijk. Daarnaast is GroenLinks-raadslid Nienke van Renssen kritisch op de regels rond verstening van tuinen. Want hoewel de helft van de tuin niet meer versteend mag zijn, wordt een eventuele uitbouw die er al staat daar niet in meegenomen. “Zo snoep je toch meer van de tuin af, terwijl we het groen nodig hebben voor een klimaatbestendige stad.” Van Renssen zou liever zien dat het percentage van 50 procent groen in tuinen opgehoogd wordt. Wethouder Reinier van Dantzig (Ruimtelijke Ordening) reageerde in de raad: “We kunnen niet alle tuinen controleren. Volgens mij moet je dan op zoek naar wat mensen zelf redelijk vinden, zodat ze zich daaraan gaan houden. Verder oprekken is dan ook niet handig.” Beschermd stadsgezichtEn dan speelt er nog iets in de buurt. Vorig jaar werden in de Van Eeghenstraat drie stadsvilla’s gesloopt, wat tot flinke protesten leidde. In het nieuwe bestemmingsplan is een sloopvergunningsplicht opgenomen, waarmee de gemeente beter kan sturen en kan voorkomen dat historische panden gesloopt worden. Máár, deze vergunning geldt niet voor alle panden. CDA-raadslid Diederik Boomsma diende een amendement in om de sloopvergunningplicht uit te breiden naar alle gebouwen in het gebied, om waterdicht te krijgen dat historische panden niet zomaar gesloopt kunnen worden. Daar wilde wethouder Van Dantzig niet aan, vanwege verwachte juridische claims wegens planschade. Dat is vermogensschade die mensen kunnen oplopen omdat wijzigingen in een bestemmingsplan hun woning raken. Daarnaast wees de wethouder erop dat er een aanvraag loopt om de hele buurt tot beschermd stadsgezicht uit te roepen. “Daarmee is de hele buurt – en dus ook deze villa’s – beter beschermd,” aldus de wethouder, die verwacht dat de uitkomst van die procedure in oktober of november volgt. Dat betekent wel dat tot die tijd verschillende panden, die het karakter van de buurt bepalen, onbeschermd zijn. Eind juli wordt het bestemmingsplan vrijgegeven. Dan zijn er zes weken om daartegen beroep aan te tekenen; daarna treedt het plan in werking.||https://www.parool.nl/amsterdam/nieuw-bestemmingsplan-moet-bouwwoede-zuid-beheersen-we-zijn-jaren-te-ruimhartig-geweest~b74fdabe/
2022-07-14||Tientallen bosbranden in Zuid-Europa, op meerdere plaatsen toeristen geëvacueerd||Het is deze dagen op sommige plaatsen dik boven de 40 graden. In Portugal en West-Spanje woeden momenteel meer dan twintig branden. Daarbij zijn alleen al in Portugal zo’n 120 lichtgewonden gevallen. Twee mensen, een burger en een brandweerman hadden volgens de Portugese autoriteiten ernstige verwondingen. In het hele land zijn 2300 brandweerlieden in de weer, vooral in het gebied ten noorden van hoofdstad Lissabon. Ook in de toeristische Algarve woeden inmiddels bosbranden. Honderden mensen zijn geëvacueerd, omdat het vuur richting enkele dorpen trekt. Onderstaande beelden zouden gemaakt zijn in Quinta do Lago, een paar kilometer ten westen van het vliegveld van Faro. De Portugezen kampen al weken met enorme droogte. Al sinds begin deze maand is nagenoeg het hele land ‘ernstig’ tot ‘extreem droog’. Artikel gaat verder onder de tweet. Wegens het gevaar van bosbranden zijn in Zuidwest-Frankrijk 6500 toeristen geëvacueerd van vijf campings. Het gaat om mensen die kampeerden in de regio rond Bordeaux, bij La Teste-de-Buch. De brandweer bestrijdt daar twee bosbranden, onder meer met zes blusvliegtuigen. De bosbrand in de buurt van de duinen en de kust is volgens plaatselijke media veroorzaakt door een auto met pech die in brand vloog. Op een andere plek in het departement, ongeveer 30 kilometer ten zuiden van Bordeaux, woedt ook een bosbrand. Daar zijn vijfhonderd bewoners van twee dorpen geëvacueerd. In Kroatië woeden meerdere branden bij bekende kustplaatsen. Dat lijkt het ergst in Sibenik, waar de vlammen al meerdere auto’s en een kerktoren hebben gegrepen. Enkele kustbewoners zijn de omgeving via de zee ontvlucht in rubberboten, zo meldde lokale zender N1. In Turkije woeden branden in het Zuidwesten, bij Mesudiye. Dat is niet ver van de toeristische plek Datca. Met zeker negen blushelikopters en vijf vliegtuigen probeert de Turkse brandweer het vuur weg te houden van bewoonde gebieden. Vorig jaar woedden er in dit gebied eveneens ernstige branden. Toen kwamen acht mensen en talloze dieren om het leven.||https://www.parool.nl/wereld/tientallen-bosbranden-in-zuid-europa-op-meerdere-plaatsen-toeristen-geevacueerd~bda06ce5/
2022-07-14||Zangeres Lizzo is haar eigen movement: ‘Vier wie je bent. Dat is mijn boodschap’||Ze verscheen eind april in vol ornaat op megafestival Coachella in Californië. Als gastartiest van popdiool Harry Styles stapte ze van top tot teen gehuld in roze veren het podium op voor een feestelijke duetversie van discoklassieker I Will Survive. De twee leken op het eerste gezicht een verrassende combinatie. Hoewel Styles voor de gelegenheid bijna dezelfde pluizige mantel aanschoot, zijn ze muzikaal gezien bijna elkaars uitersten. Maar de r&b-koningin en de popprins hebben inhoudelijk vrijwel dezelfde boodschap: acceptatie, eigenliefde en empowerment. Nog een overeenkomst: hun nieuwe albums horen bij de platen waarnaar in 2022 het meest werd uitgekeken. Styles’ Harry’s House staat mondiaal nog vrijwel overal op 1, maar – zeker in de VS – is het vrijdag te verschijnen Special van Lizzo favoriet voor de topklassering. Verschillen zijn er ook: Lizzo (Melissa Jefferson, geboren in Detroit in 1988) laat haar liedteksten ook over feminisme en bodypositivity gaan. Haar eerste album uit 2013 – de pure hiphopplaat Lizzobangers – bruiste al van de ambitie, maar de juiste vorm om die in te gieten was er nog niet. Die vond ze op het album Big Grrrl Small World, met nummers die direct werden geïnspireerd door een gestrande relatie, maar die de pijn van een heel leven bevatten. Ze vertelde erover in een interview met tijdschrift Elle: “Breekpunt was het gedrag van een man met wie ik aan het daten was. Hij zei dat mijn gezicht wel mooi was, maar dat er aan mijn lichaam nog wel wat moest gebeuren. Ik was in die periode 40 kilo lichter dan nu, maar ik hongerde mezelf uit en was altijd ontevreden. Ik was het zat om een hekel aan mezelf te hebben. Ik denk dat veel vrouwen die geen vrede met hun lichaam hebben gesloten dit herkennen.” Voortaan zou ze zichzelf accepteren zoals ze was, besloot ze. “Dat klinkt eenvoudig, maar zo eenvoudig kan het zijn. Mijn muziek is een constante herinnering aan die tijd. Het is zo zonde om ongelukkig te zijn met jezelf. Vier wie je bent. Dat is mijn boodschap.” En die boodschap vergaart de laatste jaren meer en meer volgers. Zeker nadat ze in 2019 met het album Cuz I Love You meer popmuziek toevoegde aan haar hiphop en r&b. Op de cover van de plaat is Lizzo geheel naakt te zien. In volle glorie. Zoals ze zelf zei in die tijd: “Ik ben een dikke zwarte vrouw. Daar ben ik trots op en iedereen moet het ermee doen.” In de VS belandde de single Truth Hurts op nummer 1. Europa viel vooral voor de dansbare zomersingle Juice. Het succes moet onwerkelijk voelen voor de vrouw die op haar 21ste haar studie dwarsfluit aan de universiteit van Houston opgaf om het als rapster te proberen. Ze moest vervolgens een jaar in haar auto wonen om uit de kosten te komen. “Toen ik stopte met studeren heb ik dagen achtereen alleen maar naar Beyoncé geluisterd,” vertelde ze afgelopen maand aan presentator James Corden in The Late Late Show. “Haar muziek hield de hoop bij me levend. Zoals zij het doet, wilde ik het ook.” Inmiddels is ze onderweg een soortgelijke carrière als haar grote idool op te bouwen. Maar zelfs Lizzo blijkt het niet altijd goed te kunnen doen. In het nummer Grrrls, de tweede single van Special, kwam de tekstregel I’m a spaz/I’m about to knock somebody out voor. Het duurde niet lang voordat fans die lijden aan spasmes zich op sociale media rechtstreeks tot de zangeres richtten. ‘Spaz betekent niet ‘crazy’. Het is beledigend gescheld,’ aldus een fan die meldde teleurgesteld te zijn in haar heldin. Een ander zei: ‘Ik ben dus een spasticus. Dagelijks heb ik helse pijnen als mijn benen zich samentrekken. Kom op, het is 2022. Je hoeft dit soort taal niet te gebruiken.’ Lizzo reageerde snel en bood haar excuses aan. “Ik weet uit ervaring welke kracht woorden kunnen hebben. Ook als je ze per ongeluk verkeerd gebruikt. Als artiest blijf ik toegewijd aan de verandering die ik in de wereld wil zien.” Binnen een week stond er een nieuwe versie van Grrrls online. Het gewraakte regeltje was vervangen door het neutralere ‘Hold me back’. Nu is het wachten op wat het album Special teweeg gaat brengen. Met de samenwerking met de Zweedse hittovenaar Max Martin maakt ze serieus werk van een nieuwe aanval op de top van de hitlijsten. Martin is hard op weg de records van John Lennon en Paul McCartney als schrijvers van de meeste Amerikaanse nummer 1-hits aller tijden te verbreken. Ook opvallend: het nummer met de titel Coldplay, met een sample van de hit Yellow van de Britse band. Ondertussen blijft haar voorbeeldfunctie maar groeien. Ze mengde zich de afgelopen maanden nadrukkelijk in het weer opgelaaide debat over het recht op abortus en doneerde een half miljoen dollar (haar concertagent verdubbelde dat bedrag) aan het National Network of Abortion Funds. Toch benadrukt ze bij herhaling dat een status als rolmodel niets voor haar is. “Die labels vind ik eng. Hoe meer mensen me zo zien, hoe meer mensen ik kan teleurstellen. Het is niet mijn doel om het uithangbord van een hashtag, trend of beweging te worden. Ik ben mijn eigen movement.” Bij het verschijnen van haar album geeft Lizzo een ‘kosmische lichtshow’. Die vindt plaats in haar eigen ‘intergalactische universum’ the Lizzoverse, en is, na aanmelding via Lizzo’s Instagram, zaterdag en zondag te zien.||https://www.parool.nl/kunst-media/zangeres-lizzo-is-haar-eigen-movement-vier-wie-je-bent-dat-is-mijn-boodschap~baf54701/
2022-07-14||3FM gooit het roer om: ‘Niet meer overbezorgd, maar levenslustig’||Zendermanager Menno de Boer (43): “Het is een perfect moment voor Barend om terug naar 3FM te gaan. Hij heeft drivetime-ervaring (de belangrijke tijdstippen in ochtend en middag, als luisteraars in de auto zitten, red.) opgedaan op 538. Toen Coen Swijnenberg uit de running was, heeft hij hem vervangen en bewezen dat hij zo’n show kan dragen.” “We moeten toch een keer de nieuwe Coen Swijnenberg en de nieuwe Bram Krikke lanceren. Hij heeft de personality en de drive om de zender op de schouders te nemen en wij hebben de ruimte om hem te laten shinen.” “Dat Rob Janssen en Wijnand Speelman in de ochtend tot half tien te horen zijn, doen we heel bewust. Onze show moet aansluiten bij het ritme van de luisteraar. Als een ochtendshow om negen uur stopt, is dat net iets te vroeg. Houdt die om tien uur op, is dat te laat. Dan worden mensen al in hun werkdag gezogen. Half tien is in Nederland nog niet eerder geprobeerd, maar we gaan het gewoon testen.” “Nee, totaal niet. Timur is een energieke radiomaker die heel goed met bellers kan omgaan en in een uurtje juist zijn energie kan kanaliseren. We willen tijdens de lunch een programma aanbieden waarbij de luisteraar aan zet is. Timur zit daar volledig in zijn kracht.” “Het is altijd een deuk voor je ego als je een drivetimeshow kwijtraakt, want voor veel radiomakers is dat een soort heilige graal. Maar eerlijk is eerlijk: het is met de vorige programmering niet gelukt om die lijn opwaarts te krijgen. We willen vooruit en daar horen harde keuzes bij. Met Frank en Sander hebben we gekeken naar wat zij willen maken. Ze zien het zelf niet als degradatie. Natuurlijk is het slikken. Ik ben blij dat hun liefde voor het merk 3FM zo diep zit.” “We moeten de weg omhoog vinden. Hoe schuiner die lijn omhoog is, hoe leuker ik dat vind. Aan de andere kant heeft radio tijd nodig. 3FM heeft de afgelopen jaren zoveel verschillende dingen gedaan dat mensen ons vergeten zijn. We moeten onderscheidend zijn en weer in het luisterpatroon komen.” “Ik denk dat 3FM de afgelopen jaren wel een tikkie te negatief heeft geklonken. We gaan een draai maken naar een positieve zender.” “Jij noemt het woke, ik noem het bezorgd. We willen meer levenslust uitstralen. Maatschappelijke thema’s zijn nog steeds belangrijk voor 3FM. Serious Request gaat ook gewoon terugkomen. Maar ik denk dat 3FM erg bezorgd was over de wereld waarin we leven. Dat kan, maar je moet het niet te groot maken in je programmering. Het is een karaktereigenschap.” “Ja, exact. We moeten dat veel beter doseren. Het moet uit de persoon en uit het hart komen. Als je als zender een themaweek doet en we moeten hier de hele week over praten, dan voel je dat het agendasetting is. Als je je om iets bekommert, moet het oprecht zijn.” “We hebben de deuren wel heel wijd opengezet, qua leeftijd en genre. We maken daar wat scherpere keuzes. Je zult minder hiphop horen op 3FM. Het station is best wel in een niche geprogrammeerd geweest. Het nieuwe 3FM moet duidelijker qua muziekprofiel worden. Ons hart ligt in de zeroes en nieuwe muziek is heel belangrijk. Dat doen we door nieuwe bandjes te scouten.” “Hoe dat landt, is verschrikkelijk belangrijk. Als je een nieuw bandje oppakt en je zet daar omheen nog meer onbekende muziek, denken veel luisteraars: ik herken me hier niet in. Onbekend maakt onbemind. Er bestaat maar een klein groepje mensen dat je de hele dag nieuwe muziek kan geven. Die smullen ervan. Maar dat geldt voor veel Nederlanders niet. Het is een beetje als met eten. Je houdt van je vaste gerechten, maar af en toe wil je ook weleens wat anders proberen.” “Wat mij betreft wel. Natuurlijk zullen we altijd kritisch blijven kijken hoe het zich ontwikkelt. Maar radio heeft tijd nodig. Dat vertrouwen is er ook vanuit de NPO. We zullen luisteraar voor luisteraar moet winnen. En we zullen erin volharden.”||https://www.parool.nl/kunst-media/3fm-gooit-het-roer-om-niet-meer-overbezorgd-maar-levenslustig~b1109a5a/
2022-07-14||Tweede Kamer vreest onderschatting gascrisis||Fabrieken dreigen te worden stilgelegd bij een gastekort of om te vallen door de almaar stijgende gasprijs. Om te voorkomen dat het gastekort Nederland in een economische recessie stort, vinden partijen dat het kabinet snel met een gasplan voor de industrie moet komen. “Ook nationalisatie van de gasopslag Bergermeer moet serieus bekeken worden als dat nodig is voor de leveringszekerheid,” zegt VVD-Kamerlid Silvio Erkens. In Bergermeer wordt hoogcalorisch gas voor de industrie opgeslagen. Nu is die commerciële, ondergrondse gasopslag nog angstwekkend leeg, ook omdat het Russische Gazprom niet levert. Als de opslag niet vol komt, kunnen bedrijven dit najaar snel in de problemen komen. Het kabinet heeft al scenario’s klaarliggen voor het geval ons land te weinig gas heeft. Dan kunnen sectoren of grootverbruikers worden afgesloten. Huishoudens hoeven vooralsnog niet te vrezen dat ze komende winter in de kou zitten. Gasunie Transport Services (GTS), eigenaar en beheerder van het landelijk gastransportnet in Nederland, heeft berekend hoeveel gas Nederland gemiddeld nodig heeft. Volgens het bedrijf hoeft het gastekort niet te leiden tot problemen, ook niet voor bedrijven. Daarbij stelt de gasbeheerder wel een aantal voorwaarden. De belangrijkste is dat de gasvoorraden goed gevuld worden deze zomer. Ook verwacht GTS dat door de hoge prijzen er tot eenvijfde minder gas gebruikt wordt dan voorgaande jaren. Bij hogere vraag, is er wel een risico. Nederland krijgt al vrijwel geen gas meer uit Rusland. Het kabinet zet daarom in op kolencentrales, energiebesparing en het importeren van vloeibaar gas uit andere landen. Maar al die plannen zijn volgens energiedeskundigen niet genoeg als straks ook Duitsland geen Russisch gas meer krijgt. Dan zal Nederland ook moeten leveren aan onze buren. De angst voor een Duitse gascrisis is niet ongegrond. Rusland levert al minder. En de komende week ligt de grote pijpleiding van Rusland naar Duitsland (Nordstream) stil wegens onderhoud. De angst is dat Rusland daarna niets meer levert. “We hebben nog onvoldoende in de gaten hoe groot de crisis is,” vindt Erkens. CDA’er Henri Bontenbal waarschuwt dat ‘denken dat het meevalt’ geen optie is. Behalve het gastekort lijden bedrijven ook onder de almaar stijgende gasprijs. Het Internationaal Energie Agentschap verwacht dat de prijs nog zeker tot 2025 hoog blijft. Dat zal leiden tot faillissementen. Angstig wacht Duitsland af tot 21 juli. Dan moet de Nordstream-pijpleiding vanuit Rusland na het jaarlijkse onderhoud weer gas leveren. Maar gezien de ruzie over Oekraïne is de kans groot dat de kraan dicht blijft. In Duitsland liggen er al scenario’s klaar om in dat geval bepaalde industrieën af te sluiten van het gas. En ook in Nederland liggen er zulke scenario’s bij een gastekort. Het kabinet heeft de afgelopen maanden geprobeerd de gascrisis te bestrijden met kolencentrales, energiebesparing en de import van vloeibaar gas (lng) uit ander landen. Maar als dat straks niet genoeg blijkt, blijven er nog maar twee opties over volgens Jilles van den Beukel, energie-expert van het Haags Centrum voor Strategische Studies (HCSS). “De gaskraan in Groningen weer openzetten of de industrie die veel gas verbruikt afschakelen. Dat laatste zal eerst gebeuren. Denk dan aan Hoogovens en de glastuinbouw.” Als Duitsland minder gas krijgt, komt Nederland in de problemen. We vullen nu onze eigen wintervoorraden aan, maar zijn verplicht in geval van nood ook aan de buren te leveren. Ons probleem is zelfs groter, stelt Van den Beukel: “Duitsland is voor een kwart van zijn energie afhankelijk van gas, wij voor 40 procent.” En dat is slecht nieuws voor bedrijven. Groningen weer openen, is vooralsnog taboe. Zowel het kabinet als Tweede Kamer noemen dat het ‘allerlaatste redmiddel’. “Oppompen in Groningen is nu niet veilig,” benadrukt staatssecretaris Hans Vijlbrief (Mijnbouw) telkens. Eind oktober gaat het veld dicht, al blijft het in 2023 en waarschijnlijk ook in 2024 wel op de ‘waakvlam’. Dat betekent dat de putten niet worden dichtgegooid en er nog zo’n 2,8 miljard kuub gas per jaar wordt gewonnen om de installaties draaiende te kunnen houden. Het kabinet houdt het veld zo achter de hand voor geval van nood. Reden voor een groep wetenschappers om, onder de naam Overleggroep Groningen 2.0, te pleiten voor onderzoek naar een manier om de winning veilig te laten plaatsvinden. “Gezien de enorme problemen met Poetin is het gek om dat niet te onderzoeken,” stelt ingenieur Margriet Kuijper. Al langer pleit de groep ervoor om te kijken of de Groningse bodem kan worden gestabiliseerd door er stikstof in te pompen. Kuijper: “Als dadelijk de kraan toch weer open moet, betekent dat ook iets voor de bevingen. Laten we niet afwachten totdat dat gebeurt.” Van den Beukel verwacht dat het veld op de waakvlam kan blijven. “Huishoudens hoeven niet te vrezen dat ze deze winter zonder gas zitten. Het opvullen van de gasopslag in Norg loopt op schema.” Maar er is geen reden om gerust te zijn. Europa koopt nu massaal lng in op de wereldmarkt. “Het maximale wat kan. Daardoor schiet de prijs van gas omhoog en die zal nog lang hoog blijven.” Want een gascrisis is niet alleen tekort aan gas, het is ook de hoge prijs van gas, waarschuwt hij. Sommige bedrijven kunnen de rekening straks niet meer betalen en moeten stoppen. De gevolgen voor de economie zullen daarom hoe dan ook groot zijn. Als de winter extreem koud wordt, de Russen nog minder leveren en ook het Verenigd Koninkrijk geen lng meer levert Europa (een van de noodscenario’s die de Engelsen al hebben klaarliggen), dan wordt de crisis nog veel groter. “De industrie voelt de bui al hangen,” zegt Van den Beukel. “We hebben onszelf té afhankelijk gemaakt van Russisch gas. Iets wat overigens erger werd toen we een paar jaar geleden de gaswinning in Groningen begonnen af te bouwen.”||https://www.parool.nl/nederland/tweede-kamer-vreest-onderschatting-gascrisis~b8f27aa8/
2022-07-14||Massagraf met 8000 nazi-slachtoffers gevonden in Polen||De nazi’s openden het kamp in het plaatsje Dzialdowo direct na de Duitse inval in Polen in september 1939. Ze gebruikten het gedurende de oorlog als een doorgangs- en vernietigingskamp voor Joden, politieke tegenstanders en leden van de Poolse elite. Naar schatting zijn er zo’n 30.000 mensen omgebracht. Volgens de onderzoekers zijn de slachtoffers in het graf al in 1939 vermoord. In 1944, toen het Russische leger oprukte in Polen, probeerden de kampautoriteiten de sporen van hun misdaden uit te wissen. Ze gaven Joodse gevangenen de opdracht de lichamen op te graven en te verbranden. Vervolgens werd de as opnieuw begraven. In totaal hebben de onderzoekers bijna 16.000 kilo menselijke as opgegraven. Volgens de onderzoekers correspondeert ongeveer twee kilo as met een menselijk lichaam. Zo komen ze op hun schatting van achtduizend lichamen. Delen van de as zullen op dna worden onderzocht, in de hoop meer over de identiteit van de slachtoffers te weten te komen. Het Instituut voor Nationale Herinnering onderzoekt misdaden begaan tijdens de Tweede Wereldoorlog en onder het naoorlogse communistische regime.||https://www.parool.nl/nieuws/massagraf-met-8000-nazi-slachtoffers-gevonden-in-polen~bc297b9c/
2022-07-14||Wat gaat er om in het hoofd van een bedrieger? Een hoop, stelde Lips ||Weggestopt in de krochten van de NPO-programmering zit In het brein van de bedrieger, een 6-delige documentaireserie van KRO-NCRV, waarin een poging wordt gedaan om te begrijpen wat er omgaat in het hoofd van een meesteroplichter. Een hoop, zo leerde Lips. Oplichters, of in het Engels con-artists (wat suggereert dat bedriegen een kunstvorm is), staan de laatste tijd nogal in de belangstelling. Op Netflix zijn Inventing Anna en The Tinder Swindler hits, en het aantal list-en-bedrogpodcasts is niet te tellen. Kennelijk spreken ze tot de verbeelding, mensen die alles en iedereen om de tuin kunnen leiden. In het brein van de bedrieger kiest niet het verhaal, maar de machinaties in de hersenen van de oplichters als insteek. Dit gebeurt in een James Bondachtig gebouw in een poollandschap, waar een neurowetenschapper, een gedragsdeskundige en een forensisch psycholoog de bedriegers aan een onderzoek onderwerpen. In de tweede aflevering was dit Frédéric Bourdin, die door de jaren heen zo’n 500 valse identiteiten heeft aangenomen. In 1994 leefde hij vijf maanden bij een Amerikaans gezin, waar hij zich voordeed als hun vermiste zoon. Lange gesprekssessies geven het beeld van een man die hunkert naar liefde en daarom steeds iemand anders zegt te zijn. Een droevig verhaal: ongelukkige jeugd, laag zelfbeeld, vult u maar in. Het werd Lips niet geheel duidelijk wat de meerwaarde was van de neurowetenschappelijke proefjes, of van de analyse van zijn lichaamstaal. Ja, er schijnt wat te gebeuren in de mimiek van mensen die liegen, maar dat je harde conclusies kunt verbinden aan het fronsen van wenkbrauwen leek Lips sterk. Uiteindelijk was het vooral de eenzaamheid van Bourdin die indruk maakte. En de ambitie van de documentairemakers, die het toch maar voor elkaar kregen om zes professionele leugenaars voor de camera iets van de waarheid te laten spreken. Reageren? hanlips@parool.nl.||https://www.parool.nl/kunst-media/wat-gaat-er-om-in-het-hoofd-van-een-bedrieger-een-hoop-stelde-lips~b79ad99f/
2022-07-14||Nieuw zelfportret Vincent van Gogh ontdekt dankzij röntgenfoto||Het zelfportret was verscholen onder dikke lagen lijm en karton. In het portret heeft de schilder een hoed met rand op en draagt hij een halsdoek die losjes omgebonden zit. De rechterkant van zijn gezicht is in schaduwen gehuld, zijn linkeroor is goed te zien. Van Gogh, die leed aan depressies, sneed in 1888 tijdens een zenuwinzinking zijn linkeroor af. Volgens NRC twijfelt het Van Gogh Museum in Amsterdam niet aan de echtheid van het werk. De conservator van het museum Lesley Stevenson verklaart tegenover de BBC dat de medewerkers ‘geschokt’ waren toen ze op de röntgenfoto ineens Van Gogh naar hen zagen staren. “Dit is een belangrijke ontdekking, omdat het bijdraagt aan wat we al weten over het leven van Van Gogh,” zei Stevenson tegen de Britse nieuwszender. Het portret werd gevonden aan de achterkant van het werk Hoofd van een boerin met witte muts, dat Van Gogh in 1885 schilderde van een vrouw uit Nuenen. Dat schilderij bevindt zich al sinds 1960 in de collectie van het museum in Edinburgh. Van Gogh schilderde het zelfportret vermoedelijk in 1887 in Parijs. De schilder gebruikte om geld uit te sparen wel vaker de achterkant van al beschilderde doeken. Het onderzoek vond plaats ter voorbereiding op de tentoonstelling A Taste for Impressionism, die over twee weken opent. Daarin zal nu niet alleen het portret van de boerin te zien zijn, maar ook de röntgenfoto van het zelfportret. Experts gaan na de expositie aan het werk om het zelfportret te restaureren.||https://www.parool.nl/kunst-media/nieuw-zelfportret-vincent-van-gogh-ontdekt-dankzij-rontgenfoto~be751a08/
2022-07-14||Spijtoptantenregeling erfpacht wordt niet verder uitgebreid||Eerder bleek uit berichtgeving van Het Parool dat door de geplande invoering van de spijtoptantenregeling een groep huizenkopers en verkopers tussen wal en schip vallen. Dat zit zo. Tot 8 januari 2020 konden Amsterdamse erfpachters tegen gunstiger voorwaarden overstappen naar het eeuwigdurende erfpachtstelsel. Met de geplande spijtoptantenregeling maken erfpachters die geen aanvraag deden of dit na 8 januari 2020 deden nog één keer aanspraak op de gunstiger voorwaarden. De planning is om de gunstige regeling vanaf oktober in te laten gaan, tot september ligt het open voor inspraak. Er is een groep huizenkopers die daarmee in een vreemde situatie komt. Als de verkoper van het huis namelijk kans maakt op de gunstiger spijtoptantenregeling dan kan alleen de verkoper een aanvraag doen, en dat kan dus pas vanaf oktober. Iemand die het huis voor invoering van de regeling geleverd krijgt, maakt geen aanspraak. Als het lukt de verkoop te rekken tot oktober en de verkoper doet dan een aanvraag, dan valt de nieuwe koper wél onder de spijtoptantenregeling. Een paar maanden verschil kan financieel tienduizenden euro’s schelen. Dat komt omdat het te betalen erfpachtbedrag gekoppeld is aan de WOZ-waarde van het huis, en die is bijna overal flink gestegen. De spijtoptantenregeling gebruikt een WOZ-waarde uit 2014 of 2015, dat fors lager ligt. Makelaarsvereniging Amsterdam kreeg tientallen meldingen van huizenkopers die zich zorgen maken. CDA-raadslid Diederik Boomsma vroeg in de gemeenteraad de wethouder dan ook ‘de simpelste oplossing’ te kiezen, namelijk door alle erfpachters, ook de 54.500 die nog niet zijn overgestapt, onder de gunstiger voorwaarden van de spijtoptantenregeling te laten vallen. “U zei ruimhartig te willen zijn. Zeg gewoon dat iedereen vanaf nu onder deze voorwaarden valt, dan is het probleem opgelost.” Hij kreeg bijval van onder meer VVD en JA21. Wethouder Van Dantzig (Grond) ging daar niet in mee, al erkende hij dat het voor ‘een aantal mensen vervelend uit kan pakken’. Maar: “Mensen zijn na het verlopen van 8 januari 2020 bewust een transactie aangegaan, dus zij wisten dat de gunstiger tarieven niet meer golden.” Daarnaast vindt hij dat hij de afgelopen weken verzachtende maatregelen heeft genomen: “Iedereen krijgt 35 procent korting bij overstap, óók de mensen die nu een huis met erfpachtgrond kopen of zijn overgestapt na 2020 met een lager kortingstarief.” Voor de groep woningkopers die nu tussen wal en schip vallen omdat ze middenin een transactie zitten, wil Van Dantzig nu geen uitzondering maken. “Dat zou ook gek zijn,” zei hij tegen VVD-raadslid Nijssen, “op verzoek van de raad organiseren wij altijd participatie voor we een wijziging doen in het erfpachtstelsel. En dan zou ik nu opeens iets doen zonder een inspraaktraject te organiseren?” In 2018 werd een nieuw erfpachtstelsel opgetuigd, waarbij huizenbezitters die op grond van de gemeente wonen, nog maar één keer een bedrag moesten betalen zodra ze overstapten. Daarmee moesten de problemen uit het oude stelsel, waar na 50 of 75 jaar een nieuw tijdvak begon en daarmee de erfpachtkosten vaak gigantisch stegen, worden opgelost. Tot 8 januari 2020 werden erfpachters met gunstiger voorwaarden verleid de overstap te maken. 85 procent van de erfpachters heeft voor het verlopen van die termijn een aanvraag gedaan.||https://www.parool.nl/amsterdam/spijtoptantenregeling-erfpacht-wordt-niet-verder-uitgebreid~bb148008/
2022-07-14||Hoekstra over berechten oorlogsmisdaden in Oekraïne: ‘De commandostructuur begint in het Kremlin’||Minister Wopke Hoekstra van Buitenlandse Zaken denkt dezer dagen weleens aan het Joegoslaviëtribunaal. De speciale rechtbank in Den Haag werd al in 1993, voor het hoogtepunt van de oorlog in voormalig Joegoslavië, opgericht en is nog altijd aan het werk. In het begin was er scepsis. Zou het lukken om oorlogsmisdadigers te berechten? Het tribunaal slaagde erin om een aantal kopstukken voor de rechter te krijgen: Mladic, Karadic en Milosevic. Ooit, is Hoekstra’s hoop, worden ook oorlogsmisdadigers uit de oorlog in Oekraïne voor de rechter gebracht. “De kortste weg naar het doel is als Oekraïne in eigen land vervolgt. Maar voor een land dat middenin de oorlog zit, is dat lastig.” Het Internationaal Strafhof in Den Haag heeft volgens Hoekstra ‘de beste papieren’ om tot vervolging over te gaan. Een speciaal Oekraïnetribunaal ziet Hoekstra in elk geval niet op korte termijn verrijzen. Welk bordje er straks aan de gevel hangt, en of processen in Kiev of in Den Haag worden gevoerd, is volgens de CDAbewindsman ook ‘van secundair belang’. “Het gaat om gerechtigheid.” “Het past bij onze traditie als land dat hecht aan mensenrechten, aan het internationale recht en aan het bewaken en beschermen van vrede en veiligheid. In Oekraïne gebeuren letterlijk elke dag de meest verschrikkelijke dingen. We hebben allemaal de verschrikkelijke beelden gezien die door merg en been gaan. Van vastgebonden, volstrekt onschuldige burgers die standrechtelijk zijn geëxecuteerd. Echt verschrikkelijke verhalen over verkrachte vrouwen, maar ook mannen, soms moest hun familie toezien. Over boobytraps op kinderspeelgoed. Deze wreedheden zijn volstrekt onacceptabel. We weten dat het een ingewikkeld proces is om oorlogsmisdadigers voor de rechter te krijgen, en dat het heel veel tijd vraagt. Maar het is essentieel dat we het wel doen. De slachtoffers en nabestaanden verdienen dit.” “Ik denk dat het vergelijkbaar is met andere misdaden. Daar staan rechercheurs ook niet met hun neus bovenop. Ze zoeken andere vormen van bewijs: getuigenverklaringen, dna, praten met slachtoffers. Dat gebeurt nu ook.” Oekraïne heeft zelf niet de capaciteit om alles, middenin de oorlog, zelf te onderzoeken. Het land vroeg het Internationaal Strafhof en de EU-lidstaten om hulp. Nederland stuurde in in mei een team forensisch experts van de Koninklijke Marechaussee en het Nederlands Forensisch Instituut (NFI) naar Kiev. Twee weken deden zij – onder oorlogsomstandigheden – onderzoek naar mogelijke oorlogsmisdaden. “Dat is alles behalve eenvoudig werk.” “Dat heeft heel veel zin. Maar je moet wel zorgen dat je zoveel mogelijk van dit soort momentopnames creëert, met zoveel mogelijk teams uit zoveel mogelijk landen. Zo werd de inzet van de Nederlandse marechaussees bijvoorbeeld afgelost of gedakpand met de Franse gendarmerie.” De conferentie in het Haagse World Forum, waarbij donderdag veertig tot vijftig landen vertegenwoordigd zijn, moet ervoor zorgen dat de inspanningen van alle landen beter worden gecoördineerd, zegt Hoekstra. Dat onderzoeksteams van landen niet drie keer naar dezelfde plek gaan om drie keer dezelfde slachtofferverklaring op te nemen. “Als je bent verkracht, wat al volstrekt verschrikkelijk is, en als je familie ook nog werd gedwongen mee te kijken, dan is het al een hele stap om daarover te praten. Dat trauma wil je niet groter maken. Dus het laatste wat je dan wil is dat je je verhaal telkens weer opnieuw moet doen.” Hoekstra trekt, maakt hij donderdag bekend, drie keer 1 miljoen euro uit om straffeloosheid in de Oekraïne-oorlog te voorkomen. De eerste miljoen euro gaat naar het Internationaal Strafhof, de tweede naar de Verenigde Naties en het derde miljoen is voor onderzoek naar seksueel geweld in Oekraïne. Ook staat Nederland ‘ervoor open’ om nogmaals een forensisch team naar Oekraïne te sturen, zegt Hoekstra. “Ik kan daar niet in detail op ingaan, ik wil het onderzoek niet verstoren. Zij hebben bewijs verzameld, zoals de recherche dat in Nederland ook op een plaats delict doet. Ze interviewen getuigen, kijken of ze beeldmateriaal te pakken kunnen krijgen, zoeken sporen van de misdaad. De resultaten proberen ze zo op te slaan, dat ze breed gedeeld kunnen worden met Oekraïne of het Internationaal Strafhof. Dat hof maakt overigens geen onderscheid: als er aan Oekraïense zijde oorlogsmisdaden worden gepleegd, worden die ook onderzocht.” “Het is evident dat er een volstrekt onrechtmatige aanval plaatsvindt op Oekraïne, in flagrante strijd met het internationaal recht, waar de mensenrechten op gruwelijke wijze worden geschonden. Ja, natuurlijk hebben individuele militairen die oorlogsmisdaden begaan daar zelf schuld aan. Er ligt een duidelijke verantwoordelijkheid bij de chain of command, de commandostructuur, en die begint in het Kremlin. Maar het is aan het Internationaal Strafhof, en niet aan mij, wie zij gaan vervolgen.” “Oekraïne erkent het Strafhof wel, en de misdaden worden op Oekraïens grondgebied gepleegd. Maar ik weet zeker dat Rusland zich actief zal verzetten tegen berechting. En er zijn ook geen garanties dat het gaat lukken. Maar we moeten er wel mee doorgaan, de internationale rechtsorde staat op het spel.” Bij dit soort zaken, zegt Hoekstra, heeft het Internationaal Strafhof ‘alle expertise’. Probleem is wel dat onderzoeken van het Strafhof vaak lang, soms decennia duren. Zo hopen slachtoffers en nabestaanden in Guinee al jaren dat het hof een moordpartij uit 2009, waar de militaire junta in een voetbalstadion ten minste 147 mensen vermoordde en meer dan 100 vrouwen verkrachtte, oppakt. In 2020 meldde het Strafhof dat het ‘voorlopig onderzoek in een vergevorderd stadium’ is, maar tot een proces is het nog altijd niet gekomen. “Dit soort verschrikkelijkheden verjaren niet. Het is ook aan de internationale gemeenschap om te laten zien dat we dit niet over onze kant laten gaan. Natuurlijk heb je die gerechtigheid het liefst morgen. Maar de realiteit is dat het lang zal duren en dat ook veel misdaden helaas onbestraft zullen blijven. Maar dat ontslaat je niet van de plicht om er alles aan te doen om straffeloosheid te voorkomen.”||https://www.parool.nl/nederland/hoekstra-over-berechten-oorlogsmisdaden-in-oekraine-de-commandostructuur-begint-in-het-kremlin~b119e771/
2022-07-14||Hans Depelchins broeierige poëziedebuut is een prachtige ode aan liefde onder hoogspanning||De bundel opent met een toeristische rondleiding in een Spaanse stad: de torenspits valt tegen. Deelnemers gedragen zich naar hun volksaard – de Fransen ‘onverdeeld sensueel’. Daar in die stad in de zomer: ‘walsen grootvaders/kleinzoons, dochters/moeders, soldaten//liefdes’. Deze bundel draait dan wel om de liefde, maar Depelchin maakt direct duidelijk dat we die in een groter verband moeten plaatsen. De lyrische ik dwaalt ergens tussen stad en bed met zijn Franse geliefde. Depelchin dicht: ‘De tralies voor de ramen beletten het interieur te zwellen/naar buiten te barsten.’ En: ‘het is te warm om te vrijen/niet om het ons in te beelden’. Is het een zomerliefde of het begin van een langdurige relatie? Zijn geliefde fantaseert over de toekomst: een kind. Zou hij voor haar naar Frankrijk verhuizen? Al snel verandert zijn volmondige ‘ja’ in een ‘misschien’. Het kantelpunt is al in zicht. Hij dicht: ‘Zwijgen, huilen, een smeekbede/richten aan niemand in het bijzonder/om wat wakken in onze syntaxis te slaan//strategisch verhullen is het enige wat ons rest/tot we ook dat in elkaars ogen aflezen/dan begint het echte scharnieren, de tijd/om te kijken naar welke kant alles kantelt’. Die laatste zin is overigens een overbodige (uitleggerige) toevoeging. De afstand tussen de twee geliefden neemt toe: ‘ik kom thuis in een stad/die ik achterlaat//temperaturen van herfst/en overal afbraakwerken’. De scherpe observaties van de omgeving van de lyrische ik vervatten de prognose van de liefde. De beeldtaal vloeit rijkelijk in deze prachtige ode aan de liefde onder hoogspanning. Depelchin laat heel nauwkeurig zien hoe twee geliefden er niet in slagen de liefde vast te houden. Ook al probeert hij deze in taal met een spanriem op z’n plek te houden, zoals je een surfplank (of een andere lading) op het dak van je auto probeert te houden. In de beweging is er voortdurend tegendruk en spanning. Het laatste deel (Crac) bevat één lang doorlopend gedicht waarin de liefde in een grotere geschiedenis wordt geplaatst van andere verdwenen vrouwen. Wanhopig probeert de verteller de geschiedenis te bewaren (‘waar is de versie van mij die hier al eens zat’). Maar soms zijn we niet opgewassen tegen de krachten van de natuur en is een spanriem aan vervanging toe.||https://www.parool.nl/kunst-media/hans-depelchins-broeierige-poeziedebuut-is-een-prachtige-ode-aan-liefde-onder-hoogspanning~b83655b9/
2022-07-14||Summer in the city – omdat er niets boven een zomer in eigen stad gaat||Tijdens de negentiende editie van de Artis Zoomeravonden is het park iedere zaterdag tot zonsondergang open. Aanstormend muziektalent (zoals Remme, Friday en Inge Lamboo) betreedt ’s avonds het podium in de Muziektent. Ook het eten en drinken smaakt zomers, want iedere week zijn er pizza met kruiden uit eigen eetbare tuin, huisgemaakte soep, focaccia met dips of een frietje. Biertjes worden geserveerd in de buitenbar en verzorgd door wisselende partners als Brouwerij ’t IJ en Lowlander. Plof je liever neer in het gras? Er zijn ook borreltassen te koop, voor 14,95 euro. Ze zijn gevuld met tapas en vouchers voor twee drankjes naar keuze. O.D. Gallery gaat de zomer in met de groepstentoonstelling Summer in the City, vol werk van vooraanstaande kunstenaars uit binnen- en buitenland. Zo is onze eigen Streetart Frankey te zien met foto’s van zijn kunstwerken, die al jaren het Amsterdamse straatbeeld opvrolijken. Het opgewekte werk van de Britse kunstenaar ­Bortusk Leer komt ook voorbij. In zijn kleurrijke en volle schilderijen ontdek je steeds meer naarmate je er langer naar kijkt. Daarnaast is werk te zien van onder anderen de Amsterdamse Ottograph, SHN uit São Paulo en Jim Avignon uit Berlijn. De gemene deler: streetart in allerlei verschijningsvormen, variërend van installaties tot fotografie. De tuin in de Hortus staat in bloei en biedt verkoeling op hete dagen. De Hortus viert het seizoen met hun Zomeravonden. Iedere donderdag en zondag is de tuin open tot 21.00 uur. Het seizoensthema is ‘planten op reis’ – in de Hortus leer je van alles over de manier waarop planten zich in miljoenen jaren over de aarde hebben verspreid. In de Palmenkas is een reeks concerten. Tussen de eeuwenoude palmen en cycadeeën kun je een ligconcert ervaren van bijvoorbeeld singer-songwriter Géonne Hartman of bandoneonist Simone van der Weerden. Er zijn ook rondleidingen en activiteiten voor kinderen. Vanaf vandaag gaat hét zomerprogramma voor kinderen en jongeren in Amsterdam weer van start: MidzomerMokum. Dat wordt gevierd met een openingsfeest in de Oba-vestiging in Weesp. Presentator Iven Cudogham leest onder begeleiding van een muzikant verhalen voor over Anansi de spin, er zijn voorstellingen en je kunt een robot maken of TikTokdansjes doen. Tot en met 28 augustus staat Amsterdam in het teken van muziek, sport, theater, kunst en techniek voor iedereen tot 23 jaar. Doe mee aan de Zwem7Daagse op het Marineterrein bijvoorbeeld, of kom naar de speelgoedruilmarkt. En het mooiste: zo goed als alle activiteiten zijn gratis. In het teken van de tekeningen die tot september in de tentoonstelling XXL papier te zien zijn, kun je in de Picknickruimte van het Rijksmuseum zelf op lekker groot formaat leren tekenen met inkt, schilderen of etsen tijdens de workshop Lekker groot (6+). Geïnspireerd door de vele beelden, kleurige bloemen en bomen kun je ook met de hele familie in de tuin achter een tekenezel kruipen. Ga aan de slag met zwarte houtskool of kleurig pastelkrijt, ­terwijl kunstenaars je tips geven om je tekening nog mooier te maken. Ga je liever op pad door het museum? Huur dan een Wild Kijken-tas bij de informatiebalie met doe-, kijk- en tekenopdrachten. Waar haal je de lekkerste ijsjes in Amsterdam? Monique van Loon tipt haar favoriete salons en waterijsjes. Een Italiaanse parel aan de voet van de Noorderkerk. Verrukkelijke gelato en frisse sorbet, en meer dan genoeg keuze als je graag plantaardig, glutenvrij of lactosevrij eet. Wist je trouwens dat gelato écht anders is dan roomijs? Het heeft een lager vetgehalte en bevat bovendien minder lucht – dat zorgt voor die dikke structuur en rijke smaak. Enfin. Een aanrader is de tintelfrisse citroensorbet – alsof je je aan de Amalfi-kust waant – maar ook het vegan chocolade-ijs en de gelato met pindakaassmaak mag je absoluut niet overslaan. Tip: het gebak is hier tevens meer dan de moeite. Neem vooral een portie tiramisu of punt torta della nonna mee voor thuis… In de salon van Biyu en Martijn, vlakbij het Mercatorplein, wordt 100% biologische ijs gemaakt. Niet in de vorm van een bolletje op een hoorntje, maar op een stokje! Terwijl je aan een ijslolly in volwassen smaken als Vietnamese ijskoffie, hibiscus met framboos of gezouten karamel likt, voel je je stiekem weer kind. Tip voor de veganisten is de kokos-mango popsicle, een tropisch feestje. Woon je niet in de buurt? De ijsjes zijn door het hele land verkrijgbaar bij AH To Go-winkels én te bestellen via boodschappen-app Crisp. Een grote favoriet onder Amsterdamse ijsfanaten is Massimo, met inmiddels vier locaties: in De Pijp (Van Ostadestraat), Oost (Pretoriusstraat), West (Jan Hanzenstraat) en Zuid (Marathonweg). De steevast eindeloze rijen zijn het waard te trotseren, want hier haal je voortreffelijke gelato en sorbetto in klassieke Italiaanse én wat minder alledaagse smaken. Populair is het chocolade-ijs, maar proef zeker ook eens pistache, fior di latte of ricotta met vijgen. Dinertje thuis? Je kunt een grote schaal met een liter ijs in verschillende soorten meenemen. En wie liever lui dan moe is, kan die zelfs thuis laten bezorgen via UberEats, Deliveroo en Thuisbezorgd. Verslavend lekker ijs, en volgens velen het allerbeste van Amsterdam-Noord – of wellicht wel heel Mokum. Bij je bolletje praliné, bubblegum of cookie dough-ijs krijg je een stralende lach van het immer vriendelijke personeel cadeau. Dit vrolijke familiebedrijf, ooit begonnen door pater familias Joop Jorna, verrast daarnaast het hele jaar door met tijdelijke innovatieve smaken als oranje leeuwen-ijs voor Koningsdag of baklava-ijs tijdens de ramadan. Tip: er is ook een zaak in Zaandam én sinds dit voorjaar een vestiging in Oost, aan de Transvaalstraat – gerund door kleinzoon Dani. Nieuw aan het ijsfirmament is Miuz. Terwijl het verkeer op de drukke Overtoom voorbij raast, is het binnen een oase van rust in minimalistisch design. De Italiaanse eigenaar runt vol trots zijn gelateria en weigert smurfenijs en consorten te verkopen. Wel tovert hij onder andere steengoed hazelnoot-, straciatella- en Siciliaans sinaasappelijs uit zijn laboratoria. Romigheid viert hoogtij – vooral in het niet te versmaden burrata-ijs – en koffieliefhebbers kunnen hun hart ophalen met smaken als espresso, of de chocoladegelato gemaakt met cacaobonen. Niet altijd op voorraad, maar het wachten waard is de rinse appelsorbet met een perfect gedoseerd zuurtje, puur en alleen gemaakt van huisgeperst appelsap. Op zoek naar verkoeling? Amsterdam kent een aantal officiële buitenzwemplekken, waar het water goed in de gaten wordt gehouden door Waternet. Een paar favorieten op een rij. Ruimte genoeg bij Twiske in Noord. Het natuurgebied kent maar liefst zeven strandjes, waaronder het rustige Vennegatstrand, het Schoorlstrand met ballenlijn voor gezinnen met kinderen of het naturistenstrand waar je naakt kunt zwemmen. Het zand aan het water gaat over in grasvelden waarop je heerlijk kunt zonnen. Daarom worden de strandjes in Het Twiske ook wel groenstrandjes genoemd. Let op: voor het Doesstrand en de Speelsloot geldt een negatief zwemadvies. Het Diemerpark in Oost was vroeger een vuilnis stortplaats. Om het afval heen is een soort omgekeerde doos gebouwd, daarop ligt het park. Natuur krijgt inmiddels uitgebreid de ruimte en er zijn hardlooproutes en sportvelden en er is een openluchttheater. In de zomer is vooral het zandstrandje aan het oosten van het park met uitzicht op IJburg ontzettend populair onder buurtbewoners. Door het ondiepe water is het uitermate geschikt voor kinderen. De Nieuwe Meer ligt in het zuidwesten van Amsterdam, voorbij het Schinkelgebied. Er zijn drie verschillende zwemstrandjes, de een wat meer afgelegen dan de ander, waaronder Noordoever en de Oeverlanden waar het goed vertoeven is. De waterkwaliteit wordt al jaren als uitstekend beoordeeld en met alle natuur om je heen, zou je bijna vergeten dat je in Amsterdam bent. Totdat je het uitzicht op de skyline van de Zuidas ziet. Recreatiegebied De Hoge Dijk ligt ten zuiden van Amsterdam en ten noorden van Abcoude en is onderdeel van Groengebied Amstelland. In het natuurgebied vind je fiets-, ruiter- en wandelpaden. Zwemmen kan in het afgebakende deel van de grote plas met strand. Voor de kleintjes zijn er speelweiden. Ze kunnen ‘zwemmen’ in de Speelsloot, een ondiepe speelvijver omringd door zand. In het verleden zijn er weleens problemen geweest met de waterkwaliteit, maar inmiddels wordt die bestempeld door Waternet als ‘goed’ en nauwlettend in de gaten gehouden. Voor de kleine kinderen is er een zandstrand met speeltoestellen. Het strand loopt geleidelijk af en binnen de ballenlijn komt het water niet dieper dan 1.40 meter. Voor de grotere kinderen is er een groenstrand waar je het water in plonst of een potje beachvolleybal speelt. Bekijk zwemwater.nl voor actuele informatie over de kwaliteit van het water.||https://www.parool.nl/ps/summer-in-the-city-omdat-er-niets-boven-een-zomer-in-eigen-stad-gaat~b93bc164/
2022-07-14||Ruim 500 vrouwen klagen Uber aan wegens seksueel grensoverschrijdend gedrag van chauffeurs||De zaak wordt behandeld in de Amerikaanse stad San Francisco. De aanklacht, die woensdag werd ingediend, rept van 550 vrouwen in verschillende staten. Zij zouden onder meer zijn ontvoerd, aangerand, verkracht en gestalkt zijn door chauffeurs die voor Uber actief waren of zijn. Het advocatenkantoor dat de vrouwen vertegenwoordigt noemt de manier waarop Uber reageert op seksueel geweld jegens passagiers ‘traag en inadequaat’, en beschuldigt het bedrijf ervan om financiële groei boven het welzijn van passagiers te plaatsen. Uber zegt zelf 150 gevallen van aanranding te onderzoeken. Uit eerder onderzoek van het bedrijf blijkt dat er alleen al in 2019 en 2020 3824 gevallen van aanranding door chauffeurs bij het bedrijf gemeld zijn. Uber bracht twee weken geleden nog een rapport uit waarin stond dat het aantal meldingen van seksueel geweld in de app de afgelopen tijd was gedaald. Het platform zegt mensen die chauffeur willen worden te screenen als ze zich aanmelden. In eerdere rechtszaken heeft Uber altijd volgehouden dat het bedrijf niet verantwoordelijk kan worden gehouden voor het gedrag van chauffeurs, omdat zij op freelancebasis werken niet in dienst zijn bij het bedrijf. Eerder deze week werden 124 duizend interne Uber-documenten, -mails en -appjes van tussen 2013 en 2017 gelekt. Daaruit bleek onder meer dat Uber innige banden met politici onderhoudt en lokale regels heeft omzeild met speciaal aangepaste apps voor controleurs. In de gelekte documenten wordt ook melding gemaakt van een geval van verkrachting in Delhi in 2014, waarna het bedrijf gebrekkig antecedentenonderzoek in India de schuld gaf.||https://www.parool.nl/wereld/ruim-500-vrouwen-klagen-uber-aan-wegens-seksueel-grensoverschrijdend-gedrag-van-chauffeurs~bfea5725/
2022-07-14||Joris Bijdendijk helpt in de keuken: hoe maak je een cartouche?||Haast elk ingewikkeld Nederlands keukenwoord lijkt uit het Frans te zijn geleend. Cartouche is er zo een. Maar als je de betekenis ervan opzoekt, krijg je alles te lezen behalve de culinaire definitie. Ik kan je daarom nog steeds niet vertellen hoe het woord in onze keukens terecht is gekomen. Wel kan ik je uitleggen wat koks ­be­doelen als we het over een cartouche hebben, waar het ding voor dient en hoe je er zelf een maakt. Een cartouche is een soort deksel gemaakt van vetvrij papier (dus papier dat zich niet volzuigt met vet of water), dat je over je gerecht legt als het in de pan zit, met een gat in het midden. Ik kan me goed voorstellen dat je er nu nog niets van begrijpt. Een cartouche zorgt ervoor dat wat je in de pan aan het bereiden bent niet uitdroogt. Het houdt als het ware het product vochtig. Bij het pocheren van peren wil je bijvoorbeeld dat de peren niet uitdrogen. En als je een romige soep maakt en de ingrediënten moeten gaarkoken, gebruik je ook een cartouche. Dit zorgt ervoor dat er geen velletje op de soep komt. Door het gat in het midden kan er wel gewoon stoom ­ontsnappen. Neem een stuk vetvrij papier en vouw het dubbel. Herhaal dat drie keer – de derde keer diagonaal, zodat je een puntige driehoek krijgt. Hou dan de punt ongeveer in het midden van de pan. Knip nu het overhangende papier weg. En direct ook een stuk van de punt: ongeveer 3 cm. Als je het vetvrije papier nu weer openvouwt, heb je een rondje met een gat in het midden. Dat is de cartouche, die je nu over je product in de pan kunt leggen. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-maak-je-een-cartouche~be70fad7/
2022-07-14||Jakobsen en Groenewegen over ‘hun’ Alpe d’Huez: ‘Lekker dicht langs de kant rijden en hopen dat ze me duwen’||“Ik ben de Alpe d’Huez nog nooit op geweest. Ik ken wel de filmpjes van de oranje bocht. Ik weet ook nog de etappe dat Steven Kruijswijk vooruit was. Dat vond ik gaaf, maar hij haalde het uiteindelijk niet. Dit jaar zou Bauke Mollema het misschien kunnen doen.” “Dylan Groenewegen en ik zullen daar tegen de tijdslimiet moeten knokken, want ook in de grupetto wordt hard gereden. Voor mij zijn dit de lastigste dagen. Een dag met een sprint is daarbij vergeleken makkelijk; dat zijn net eendagskoersen in een grote ronde. Deze dag zijn er drie grote beklimmingen. Dat is elke keer een uur, anderhalf uur klimmen. Dan kun je iets boven jezelf uitstijgen, maar geen 50 of 60 watt per klim.” “Er is een richtlijn voor de tijdslimiet, maar de vraag is of ik die richtlijn kan houden. Tegen de tijd dat wij bij Alpe d’Huez zijn, de laatste klim, kunnen we ongeveer inschatten wat die limiet gaat worden. Maar die twee bergen daarvoor moeten we ook over en dan moet ik mezelf niet opblazen. Het is altijd spannend.” “De daalcapaciteiten van de meeste zware mannen zijn beter, denk ik. Die maken überhaupt wat meer snelheid bergaf. Wij zijn ook gewend in finales wat sneller door bochten te gaan. In de afdalingen kunnen we dus een klein beetje tijd goedmaken en zullen we zeker niks verliezen. Op het vlakke wordt dan met 20, 30 man een dubbele waaier gedraaid. Iedereen weet dat je het met z’n allen moet doen, want in de valleien kunnen we de meeste tijd goedmaken. Voorlopig zit ik vrij goed in de grupetto. Meestal nemen de meest ervaren mannen daar de organisatie op zich, iemand als Michael Mørkøv. Er zal moeten worden samengewerkt, want je bent altijd sterker als je samen blijft.” “Ik kijk er ook wel naar uit. Ik hoop dat we wat tijd over hebben, zodat ik ervan kan genieten. Laten we hopen op tien minuten speling, maar ik denk niet dat het zo gaat zijn. Een biertje onderweg zal niet gaan, op de top misschien eentje.” “Ik heb de Alpe d’Huez eens gereden toen ik nog bij De Rijke reed, met mijn toenmalige ploegmaat Dex Groen. De vorige keer dat de Tour er overheen ging, in 2018, was ik er niet meer bij. Drie dagen eerder was ik hard gevallen in de etappe naar Roubaix, in die naar Alpe d’Huez stapte ik af.” “Misschien kan Bauke Mollema vooraan meedoen. Hij zit in de Tour altijd een keer dichtbij een ritzege of pakt er een. Laten we hopen dat een Nederlander wint, altijd leuk. Maar ja, de goede klimmers willen op zo’n mooie klim allemaal laten zien dat ze de beste zijn.” “Laat de Nederlanders langs de kant maar lekker de sprinters duwen. In die Nederlandse bocht is het altijd wel gekkenhuis. Ik ga lekker dicht langs de kant rijden en hopen dat ze me duwen. Hopelijk verder dan bocht zeven. Misschien staat mijn vader er met de camper, maar het kan ook zijn dat hij een berg eerder staat.” “Dit is de zwaarste bergrit deze Tour, met ook de Galibier en de Croix de Fer. We starten meteen bergop, dus ik hoef me geen illusies te maken dat ik er nog lang bij zit. Het is tempo rijden en hopen dat ik het op tijd haal.” “Normaal gesproken vindt een grote groep elkaar. Strak tempo omhoog, vol naar beneden en dan een klein stukje vallei. Daar vol kop over kop, dan weer bergop tempo rijden, vol naar beneden en weer vol naar boven. Vroeger daalde de grupetto zo snel af dat je tijd goedmaakte, maar tegenwoordig gaan die klimmers ook hard naar beneden. Die hebben de motoren voor zich, dus dat is voor hen mooi meegenomen. De sprintersploegen vinden elkaar vaak, er wordt volop gerekend met de tijdslimiet. Davide Bramati, ploegleider bij Quick Step, weet altijd precies hoe hard we moeten, hij pluist dat tot op de seconde uit.” “Ik vrees deze dag niet, ik kijk er wel naar uit. Boven komen op de Alpe d’Huez zal geen probleem zijn. Of het op tijd zal zijn, daar moet ik voor vechten. Ik heb al een etappe op zak en dat neemt de ergste druk een beetje weg. Maar ik wil altijd Parijs halen om daar te kunnen sprinten.”||https://www.parool.nl/sport/jakobsen-en-groenewegen-over-hun-alpe-d-huez-lekker-dicht-langs-de-kant-rijden-en-hopen-dat-ze-me-duwen~b58d3942/
2022-07-14||Dreiging bij provinciehuis Leeuwarden hing al in de lucht||Onduidelijk is nog waar de dreiging vandaan komt. Commissaris van de Koning Arno Brok kan er weinig over kwijt, maar bevestigt dat er gedreigd werd met een bom. “Het zou gaan om een soort explosief waardoor de ramen zouden kunnen springen,” zegt hij desgevraagd. Volgens Statenlid Jaap Stalenburg (PvdA) kwam de bommelding binnen in aanloop naar een Statenvergadering. Statenleden moesten in dezelfde ruimte blijven en wegblijven van ramen en deuren. De identiteit van de dreigende man zou bekend zijn bij de autoriteiten. Gisteravond was nog niet bekend of hij is aangehouden. Volgens Stalenburg is het al weken onrustig rond het provinciehuis. “Het is hier tegenwoordig iedere dag raak met schreeuwende en intimiderende mensen. Hier voor de deur staan betonblokken omdat ze bang zijn dat ze hier met machines het pand binnenrijden. Het past binnen een trend die de laatste weken in Friesland gaande is. Zo’n vijftien Statenleden, onder wie ikzelf, worden de laatste weken enorm lastiggevallen en geïntimideerd door heel boze mensen. Ik heb mij daar heel lang stil over gehouden, maar het wordt tijd dat we hier ons collectief tegen uitspreken.” Hij heeft niet de indruk dat het uitsluitend om boze boeren gaat. “Het gaat om extremisten, van die wappies. Een van hen vertelde mij dat hij weet waar ik woon. Zulke berichten krijgen wij de afgelopen weken continu binnen. Dat moet eens afgelopen zijn.” Dat vindt ook commissaris Brok. Aan het begin van de demonstraties was iedereen nog welkom in het Provinciehuis om te praten, maar sommigen komen er niet meer in. “Ze zijn een grens overgegaan door mensen te intimideren en nu zijn we er klaar mee.” Hij stelt dat hij nog wel in gesprek is met boeren. Maar de acties bij het provinciehuis worden vooral door andere groepen mensen gevoerd. “Zij laten hun ongenoegen horen over corona of pedofilie. En de meest fanatieke actievoerder hier is een trucker.” Het gebouw met naar schatting 140 tot 150 medewerkers erin werd tijdens de dreiging afgesloten. De straat ervoor en alle gebouwen rondom de Tweebaksmarkt werden ontruimd. In het pand zou een Statenvergadering beginnen toen de dreiging binnenkwam. De vergadering werd alsnog voortgezet tijdens de dreiging, de zaal werd als veilig beschouwd. Andere werknemers werden samengebracht in een andere veilige ruimte. Tientallen demonstranten die voor het provinciehuis stonden moesten er weg. Zij protesteerden volgens een provinciewoordvoerder tegen het stikstofbeleid. Of er een verband is tussen dit protest en de bomdreiging, is niet duidelijk. De politie en provincie moeten volgens Stalenburg streng optreden tegen deze groeiende dreiging. “Dit begint echt helemaal uit de hand te lopen. Laatst ging er ook al een bijeenkomst niet door omdat er sprake was van dreiging. Ik word niet zo snel bang of boos, maar deze intimidatie begint mij de strot uit te hangen. Het kan niet zo zijn dat wij als Statenleden nu gegijzeld worden, omdat iemand het idee heeft dat hij zijn zin niet krijgt.” De dreiging rondom het provinciehuis hangt al dagen in de lucht, onderschrijft Sijbe Knol, fractievoorzitter van de FNP. “Ik maak mij hier hele grote zorgen om. Dit is heel on-fries.” Hij vreest al een tijdje dat het uit de hand gaat lopen. Afgelopen zondag stuurde hij een brandbrief naar het kabinet waarin hij waarschuwde voor toenemende dreiging en intimidatie in aanloop naar de Statenvergadering. ‘Ultrarechtse media lopen door Nederland en ook door de straten van Leeuwarden. Een gedeelte van de inwoners is wanhopig en wordt in de handen van het populisme gedreven,’ schreef Knol in de brief.||https://www.parool.nl/nederland/dreiging-bij-provinciehuis-leeuwarden-hing-al-in-de-lucht~b4df5b3b/
2022-07-14||Overal in de stad stijgen de huren, maar nergens zo hard als in Zuidoost||Nergens stijgen de huren zo snel als in Zuidoost. Voor het eerst is de prijs per vierkante meter daar nu boven de 20 euro gekomen: 20,84 euro om precies te zijn. Dat blijkt uit de Huurmonitor van woningplatform Pararius over het tweede kwartaal van dit jaar. Daarmee is in alle stadsdelen de gemiddelde huurprijs inmiddels boven de 20 eurogrens gekomen. Zuidoost lijkt met de forse stijging bijna aan te haken bij het niveau in de rest van de stad. Het duurst zijn vrijesectorhuurwoningen nog altijd in Centrum (27,18 euro per vierkante meter), West (26,74 euro) en Zuid (26,14 euro). Landelijk is de gemiddelde vierkantemeterprijs 17,04 euro. Ook de prijzen van koopwoningen in Zuidoost stegen de afgelopen jaren al. Eerder dit jaar becijferde de Makelaarsvereniging Amsterdam dat de koopwoningen in het stadsdeel per vierkante meter weliswaar nog steeds de goedkoopste van de stad zijn, maar ook dat die prijs met ruim 10 procent was gestegen. Volgens Jasper de Groot van Pararius hebben de stijgende prijzen in de vrije sector in Zuidoost te maken met de toenemende druk op de huurmarkt. “Er wordt veel gebouwd in het stadsdeel, maar de belangrijkste reden dat Zuidoost in trek is, zit ’m in het feit dat huurders er in veel andere buurten niet aan te pas komen.” Het hoeft niet per se een keuze uit weelde te zijn, maar er is veel dat pleit voor Zuidoost. “Er zijn erg goede ov-verbindingen met het centrum, en de buurt is natuurlijk ook opgeknapt. In de jaren tachtig en negentig was het er op sommige plekken echt slecht. Die tijd is duidelijk voorbij. Dat maakt het tot een aantrekkelijk alternatief om te gaan wonen.” Landelijk steeg in het tweede kwartaal van dit jaar de gemiddelde huurprijs van vrijesectorhuurwoningen met 1,3 procent ten opzichte van een jaar geleden. Volgens Pararius laat de huurmarkt daarmee een heel ander beeld zien dan de koopmarkt, waar de prijzen in hetzelfde kwartaal met 10,6 procent stegen. Het is het vierde kwartaal op rij waarin Pararius een procentuele prijsstijging in de vrije huursector meet. Van het derde kwartaal 2020 tot het derde kwartaal van 2021 daalden de prijzen als gevolg van de coronapandemie. In die periode werd duidelijk dat de huurprijzen daalden door een afname van de vraag en een toename van het aanbod vanuit het stilgevallen toerisme, zegt Pararius. De Groot: “Er ontstond toen concurrentie onder verhuurders die hun prijzen abrupt verlaagden om dure leegstand te voorkomen.” Pararius is zeer kritisch over de plannen van Volkshuisvestingminister Hugo de Jonge om het middenhuursegment (tussen de 1000 en 1250 euro) te willen reguleren en zo het huuraanbod te vergroten en woekerprijzen tegen te gaan. Die plannen slaan volgens De Groot ‘als een tang op een varken’. Volgens De Groot zorgt regulering niet voor méér huuraanbod in de vrije sector, maar juist voor minder. “Het is voor beleggers niet rendabel om te investeren in een gereguleerd huursegment. Wij vernemen nu al uit de markt dat beleggers aanstalten maken hun huurwoningen te verkopen in plaats van opnieuw verhuren.” Er blijven straks slechts twee smaken over in Nederland, aldus De Groot. “Of men bezit een koopwoning, of men huurt in de sociale huursector. De vrije huursector wordt steeds schaarser, wat zal leiden tot torenhoge huren. Een nieuw gapend gat tussen sociaal en vrije sector is in de maak.”||https://www.parool.nl/amsterdam/overal-in-de-stad-stijgen-de-huren-maar-nergens-zo-hard-als-in-zuidoost~b2ce486d/
2022-07-14||Tropische temperaturen, superstroef veld én minder fans: het moet in Spanje uit de hockeysters zelf komen||Met kippenvel op haar lijf verliet Marloes Keetels dinsdagavond het veld. Alle hockeysters van Oranje werden in het Wagenerstadion uitgezwaaid, om woensdag naar Spanje te vliegen voor de eindfase van het WK hockey. Maar voor middenvelder Keetels (29) was het een emotioneler afscheid. Zij stopt na dit toernooi met tophockey en speelde dus voor het laatst voor tienduizend vooral in oranje geklede fans. Maar ook voor de rest, van WK-debutant Felice Albers tot drievoudig olympisch kampioene Eva de Goede, zal het behoorlijk wennen worden in Spanje. In het voetbalstadion van Terrassa, waar in 1992 het olympisch hockeytoernooi werd gespeeld, gaat het toernooi zaterdag de halve finales in. De omstandigheden in Catalonië zijn behoorlijk anders dan die in Amstelveen. “Het veld is daar tien keer stroever dan hier,” zei de bondscoach van België, Raoul Ehren, na de benauwde 2-1 zege van Nederland dinsdagavond in de kwartfinale op zijn ploeg. “Teams die daar al anderhalve week zitten, zijn echt in het voordeel. Je struikelt snel op dat veld en de bal rondspelen is een hele opgave.” Het veld is één, de temperaturen en sfeer zijn andere factoren die niet per se in Nederlands voordeel lijken. Er wordt dit weekeinde niet overdag, als het 40 graden kan zijn, gespeeld. Dat scheelt. Maar ook in de avond is het nog ontzettend warm en benauwd in Terrassa. En dan zijn er de tribunes. Waar het uitverkochte Wagenerstadion het Nederlands elftal dinsdag in een moeizame fase bij 1-1 op sleeptouw nam, zal het zaterdag en zondag meer uit de ploeg zelf moeten komen. “Het zal best gek zijn daar, lege tribunes,” zei Albers. En Laurien Leurink, maker van de 1-0 tegen België: “Iedereen neemt wel familie en vrienden mee, hoor. Is het jammer dat we nu weggaan uit Nederland? Eh, ja. Zoals hier wil je het toernooi hebben. Dat is zo vet en geeft heel veel energie. Maar een WK is een WK, dat is overal speciaal. Over dat veld daar heb ik ook wat gehoord, ik ben benieuwd. We kunnen er nog wel op trainen.” Beiden constateerden dat de eerste helft tegen België het niveau benaderde waarmee het Nederlands elftal wereldkampioen kan en wil worden. Maar ook dat het na rust minder werd, tot een spannende slotfase en fortuinlijke winnende goal aan toe, dankzij een fout van de Belgische keepster Aislin D’Hooghe. Leurink: “Het was echt een belangrijke test voor ons. Wat doen we als het niet loopt, daar hebben we het de afgelopen vijf dagen veel over gehad. We hebben een duidelijk plan en dat is tegen België in werking gezet. Het gaat over de tactiek, maar ook over gedrag. Wat willen we precies in zo’n fase? Ik denk dat het goed is uitgepakt. Een mazzeltje dwing je ook af.” Albers vond dat het nog beter kon, het ‘onder de druk uit hockeyen’. “We speelden nu de ballen soms zomaar naar voren, een spel dat ons niet ligt. We zijn technisch genoeg om het hockeyend op te lossen. We hadden de wedstrijd in de eerste helft al moeten killen. Aan de andere kant: we hebben zoveel kwaliteit op het veld staan, dat iedereen wel het vertrouwen heeft dat zo’n goal gaat vallen.” De hockeysters werken nu toe naar de halve finale, waarin gastland Spanje of Australië de tegenstander is. Een voorkeur heeft Albers niet, want ook zij weet dat iedereen moet worden verslagen op weg naar de achtste wereldtitel. “Dat is nu wel ons doel.”||https://www.parool.nl/sport/tropische-temperaturen-superstroef-veld-en-minder-fans-het-moet-in-spanje-uit-de-hockeysters-zelf-komen~b2d573d2/
2022-07-14||Olie of mensenrechten? Veel kritiek op Bidens reis naar Saoedi-Arabië||Het is niet vaak dat een wereldleider – of een van zijn ghostwriters – in de pen klimt om zijn bezoek aan een land te verantwoorden. Toch is dat wat de Amerikaanse president Joe Biden deed met zijn opiniestuk Why I’m Travelling to Saudi Arabia, dat vorig weekend in The Washington Post verscheen. Mogelijk voelde Biden de noodzaak iets uit te leggen nadat vorige maand bekend werd dat hij deze week Saoedi-Arabië zal bezoeken, terwijl hij tijdens zijn verkiezingscampagne er juist zo op hamerde dat – mocht hij president worden – hij het land tot ‘een paria’ zou maken. Die belofte kwam in de nasleep van de moord op de journalist Jamal Khashoggi, die in 2018 zeer waarschijnlijk op het bevel van Saoedische kroonprins Mohammed bin Salman is vermoord. “We zullen ze laten boeten,” zei Biden destijds. Het bezoek aan Saoedi-Arabië is onderdeel van Bidens eerste reis aan het Midden-Oosten als president. De eerste stop is Israël, waar hij woensdag aankwam, en daarna de bezette Palestijnse gebieden. Vrijdag vliegt hij naar het Saoedische koninkrijk. Volgens het Amerikaanse ministerie van Buitenlandse Zaken draait Bidens bezoek aan Saoedi-Arabië om het bijwonen van de GCC+3, een top tussen het handelsblok van de zes Golfstaten en Egypte, Irak en Jordanië. Maar er staat ook een ontmoeting met Mohammed bin Salman op de agenda, wat volgens critici na Bidens eerdere kritiek niets meer dan een knieval voor de kroonprins zou zijn. De Saoedische mensenrechtenactivist Hala al-Dosari beschrijft Bidens bezoek als ‘verraad’, en volgens Khashoggi’s verloofde Hatice Cengiz zou een ontmoeting met Bin Salman erop wijzen dat Biden ‘zijn moreel kompas is kwijtgeraakt’. De morele bezwaren wegen echter niet op tegen de pragmatische belangen, stelde Jennifer Granholm – de Amerikaanse minister van Energie – drie weken geleden in een interview met CNN. Natuurlijk maakt Biden zich ‘erg veel zorgen’ over de moord op Khashoggi, benadrukte ze. “Maar hij maakt zich ook erg veel zorgen over wat mensen bij de benzinepomp meemaken. Saoedi-Arabië staat aan het hoofd van Opec (de organisatie van olie-exporterende landen), en we hebben een verhoging van de productie nodig zodat gewone burgers in Amerika niet langer de pijn zullen voelen die ze nu voelen.” Saoedi-Arabië heeft een van de grootste olievoorraden ter wereld, en heeft als een van de weinige olieproducerende landen nog de capaciteit om de productie enigszins op te schroeven. Het land kondigde vorige maand al aan de productie iets te verhogen, hoewel dit heeft nog niet geleid tot lagere olieprijzen. Of het Biden lukt Saoedi-Arabië over te halen de productie nog verder omhoog te gooien, is de vraag. Maar zoiets zal niet tot stand komen zonder wederdienst. Zo wil Saoedi-Arabië graag weer ‘offensieve wapens’ van de VS kopen, iets wat Biden vorig jaar stopzette na zorgen dat de wapens in Jemen werden ingezet. Amerikaanse ambtenaren lieten deze week aan persbureau Reuters weten dat het terugdraaien van Bidens besluit mogelijk op tafel ligt, maar dat er nog geen beslissingen zijn genomen. Naast olie zal er ook gepraat worden over een regionale samenwerking die zich tegen Iran moet richten. Hoewel alle details nog niet bekend zijn, sprak de Israëlische minister van Defensie Benny Gantz over een gedeeld communicatiesysteem waarmee Israël, sommige van de Arabische landen die de banden met Israël hebben genormaliseerd, en de Verenigde Staten elkaar kunnen waarschuwen voor inkomende Iraanse raketten en drones. Hoewel het de banden met Israël nog niet genormaliseerd heeft, doet ook Saoedi-Arabië mee aan dit nieuwe samenwerkingsverband. In zijn opiniestuk schrijft Biden dat hij er alles aan wil doen om ‘zulke stappen naar normalisatie’ verder uit te diepen. De Amerikaanse ambassadeur in Israël waarschuwt dat men op dit gebied nog niet te veel moet verwachten, maar dat er deze week waarschijnlijk wel wat kleine stappen worden gezet. Zo zou het openstellen van het Saoedische luchtruim voor Israëlische toestellen op tafel liggen, en het overdragen van twee Egyptische eilanden aan Saoedi-Arabië – waar Israëlische toestemming voor nodig is. Voor Biden is zijn reis zo een kans om een bescheiden diplomatiek succes te boeken waarmee hij tevreden huiswaarts kan. En een kans om definitief afstand te doen van zijn ‘paria-uitspraak’, een bevlogen standpunt waar hij nu vooral vanaf lijkt te willen, blijkt ook uit zijn eigen opiniestuk. ‘Vanaf het begin,’ schrijft hij, ‘was mijn doel altijd om de verhoudingen met een land dat al tachtig jaar onze strategische partner is te heroriënteren, maar niet te verbreken.’||https://www.parool.nl/wereld/olie-of-mensenrechten-veel-kritiek-op-bidens-reis-naar-saoedi-arabie~b239cbf6/
2022-07-14||Pangi’s, goud en klei uit de Surinamerivier maken de band tussen Nederland en Suriname tastbaar in de Amstelkerk||Op een blauw-wit stuk plastic dat afkomstig lijkt van een oude supermarkttas prijkt een gezicht. Nola is Leaving staat op het onderschrift van het werk van kunstenaar Renée Koldewijn. “Nola Hatterman was een van de eerste Nederlandse kunstenaars die donkere mensen afbeeldde in haar werk,” vertelt tentoonstellingscoördinator Myra Winter. Voorheen was ze houder van de Galerie Nola Hatterman op de Zeeburgerdijk. Hatterman is een rode draad in de schilderwerken en foto’s in deze groepsexpositie. Ze woonde op een steenworp afstand van de Amstelkerk in de Falckstraat in een wit, smal huisje op nummer 9, voordat ze in 1953 naar Suriname vertrok om een tekenschool op te richten. Na haar dood werd de kunstacademie in Paramaribo naar haar vernoemd: de Nola Hatterman Art Academy. Winter: “Voor veel buurtbewoners heet het gewoon het Nola.” Het instituut leidt studenten op die er veelal later ook weer les gaan geven. Het werk van een aantal van hen hangt in de houten Amstelkerk. Traditionele omslagdoeken, goud uit de omgeving, klei uit de Surinamerivier. Veel van de Nederlandse kunstenaars gebruiken originele materialen uit Suriname om in hun werk een tastbare koppeling tussen de twee landen te laten zien. Zo gebruikte Koldewijn de stof van een pangi, een traditionele doek die vaak om de middel wordt gedragen en die stamt uit het slavernijverleden, voor haar herinneringen aan de Palmentuin in Paramaribo in de serie Becoming a Tree. Naast de te verwachten felle kleuren en levendige beelden, zijn er ook sobere weerspiegelingen te zien in de Amstelkerk. Zo schilderde Bernardin Langezaal het Brokopondostuwmeer met olieverf in grijstinten. Wim Vonk maakte voor zijn tekeningen gebruik van gerecycled materiaal, zoals takjes en klei uit de Surinamerivier. “Het werk is niet herkenbaar Surinaams, het toont hoe de kunstenaars werken,” zegt Winter. Ze wilde met de expositie dan ook variatie laten zien, in stromingen en disciplines. “De kunstenaars die hier hangen zijn geen eendagsvliegen, ze werken nauw samen met Surinaamse kunstenaars.” De tentoonstelling draait om de band van Nederlandse kunstenaars met Suriname. In 2019 was Maartje Jaquet in Suriname als artist in residence. “Ik voelde mij gelijk heel erg thuis,” vertelt ze. “Als ik ergens kom wil ik er ook werken, ik ga er niet zomaar heen.” Ze maakte portretten in aquarel en pen van mensen langs de Surinamerivier. Aan de Waterkant in Paramaribo tekende ze onder meer personen in marktkramen met mandarijnen en Roxana, een kunstenaar die studeert aan de kunstacademie van Hatterman. “Waar ik in Amsterdam voorbijgangers schilderde, portretteerde ik personen nu echt.” Een portretje linksboven in de hoek laat de Surinaamse kunstenaar en haar vriend Rinaldo Klas zien, met wie ze aan een nieuw project werkt over branden in het Amazonegebied. Ook de Zwitser Moritz Ebinger, die met zijn werk van bladgoud uit goudmijnen in de Amstelkerk hangt, doet daaraan mee. Jaquet noemt de tentoonstelling een ‘trans-Atlantische onderwaterkabel’, vanwege de verbindingen tussen Suriname en Nederland. De tentoonstelling zou in eerste instantie aansluiten bij de expositie Surinaamse School: Schilderkunst van Paramaribo tot Amsterdam, die eind 2020 tot half 2021 in het Stedelijk Museum was. Maar door de pandemie ging dat niet door. Nu ligt de focus vooral op Nola Hatterman en de samenwerkingsverbanden tussen kunstenaars. Winter: “Nola vormde een luchtbrug en brengt ook vandaag de dag nog steeds talentvolle kunstenaars naar Nederland.” Luku/Omzien naar… Hoe Suriname inspireert en verbindt: t/m 22 juli op weekdagen, Amstelkerk, Amstelveld 10||https://www.parool.nl/kunst-media/pangi-s-goud-en-klei-uit-de-surinamerivier-maken-de-band-tussen-nederland-en-suriname-tastbaar-in-de-amstelkerk~b0c40b44/
2022-07-14||Mass: imponerend drama over de nasleep van een schietpartij op school||Het is een woord, en een titel, waar je veel kanten mee op kan: Mass. Het openingsbeeld van Mass, een shot van een kerkje in een klein Amerikaans stadje, lijkt te wijzen op één specifieke betekenis: die van een kerkmis. Maar in het vervolg van het indrukwekkende regie- en scenariodebuut van Fran Kranz (tot nu toe vooral bekend als acteur) blijken ook vele andere betekenissen van belang. Mass als in een gewicht, een zwaarte – hersenmassa bijvoorbeeld, of de massa van een kogel die daar doorheen boort. En mass als een groep, een meute – zoals de slachtoffers van een mass shooting. Mass draait om de nasleep van een high school shooting. In een bijzaaltje van de kerk ontmoeten de ouders van de dader die van een van de slachtoffers. Die laatsten, Jay (Jason Isaacs) en Gail (Martha Plimpton), zoeken geen genoegdoening of financiële compensatie, maar willen een antwoord op de vraag: waarom? Het is echter twijfelachtig of Linda (Ann Dowd) en Richard (Reed Birney) dat voor hen hebben. De film beperkt zich tot die ene beladen ontmoeting. De reden voor de bijeenkomst blijft in het eerste halfuur onuitgesproken. Dat is wellicht levensecht – de betrokkenen weten immers dondersgoed waarvoor ze komen en zullen bovendien om de hete brij heen draaien. Maar het zet de onvoorbereide kijker wel wat op het verkeerde been: die zit te zoeken naar wat er aan de hand is, in plaats van mee te kunnen in het drama. Terwijl daar, als Mass eenmaal goed op gang is, nu juist de kracht van de film ligt. Elk van de vier personages heeft zijn eigen visie, en elk blijft in zijn waarde. Kranz vat het in een ogenschijnlijk simpele, maar weloverwogen stijl, waarin elk kader – en een wisseling in het beeldformaat halverwege de film – betekenis draagt.||https://www.parool.nl/ps/mass-imponerend-drama-over-de-nasleep-van-een-schietpartij-op-school~b0ac4c8d/
2022-07-14||Verstikkend: wat is er toch aan de hand met deze familie in Las consecuencias?||Las consecuencias begint diep onder water. Daar duikt Fabiola (Juana Acosta) met haar man tussen het koraal en scholen vissen als er een probleem is met zijn zuurstoftoevoer. Alleen Fabiola komt weer boven water. Al is dat relatief. Een scène later zien we haar in de auto happen naar adem alsof zij het zelf is die verdrinkt. In een poging de drukkende rouw te verlichten gaat ze samen met haar vader César (de altijd fantastische Alfredo Castro) en dochter Gabi (María Romanillos) naar het al jaren leegstaande familiehuis op een vulkanisch eiland. Een door vocht aangevreten bouwval met kapotte ramen en moeizaam uit de kraan stromend water. Het duurt lang voor volledig duidelijk wordt waarom deze familie zo gebroken is. En tot dat moment handelt Las consecuencias in vermoedens. Fabiola vindt dat César wel erg veel aandacht heeft voor zijn 14-jarige kleindochter. Of is het vooral dat ze hem zijn goede band met Gabi misgunt, omdat ze zelf die connectie niet goed meer kan maken? En welke geheimen liet César eigenlijk achter toen hij dit eiland de rug toekeerde? Dat eiland, een hermetische zwartgrijze rotsmassa, ligt daar als een metafoor voor de wijze waarop deze mensen hun familiegeheimen hebben gestold in een hardnekkig zwijgen. Regisseur Claudio Pinto Emperador maakt werkelijk elk beeld zwanger van symboliek, maar voor het grootste deel werkt dat. Het geeft de film iets verstikkends. Wat precies is waar Las consecuencias over gaat. Over niet kunnen ontsnappen aan de trauma’s van eerdere generaties, die als mouches volantes in je gezichtsveld hangen, ongrijpbaar en onuitwisbaar. En hoe zo’n trauma de wereld om je heen transformeert tot het punt dat het in alles lijkt te reflecteren.||https://www.parool.nl/ps/verstikkend-wat-is-er-toch-aan-de-hand-met-deze-familie-in-las-consecuencias~b72d2469/
2022-07-14||Fire of Love: deze Franse echtgenoten hielden van elkaar, maar vooral ook van actieve vulkanen||Het is niet genoeg om te lezen over het bestaan van Katia en Maurice Krafft, een Frans echtpaar dat het grootste deel van hun leven luttele centimeters verwijderd van vulkaanuitbarstingen doorbracht en daar ook stierf. Het lezen over hun avonturen geeft dan wel het gevaar weer van hun passie voor vulkanen, maar alleen door Katia en Maurice op het grote scherm te zien, kun je de gevaarlijke liefde die deze twee hadden voor vulkanen echt begrijpen. Het kweken van begrip, dat is de kracht van cinema. En archiefdocumentaire Fire of Love maakt op een magnifieke manier gebruik van deze kracht. De film toont misschien wel de meest angstaanjagend mooie beelden die ooit op camera zijn vastgelegd: felgekleurde lava die in slierten op de grond spettert, dikke grijze aswolken die geruisloos opbloeien, witte dierenbotten die zich aftekenen tegen zwarte vulkanische as. In een grotendeels chronologische vertelling doet de Amerikaanse regisseur Sara Dosa een dappere poging om het koppel Krafft te begrijpen. Dosa weeft de opnamen die de twee tijdens hun werk maakten aan elkaar door te reflecteren op hun werkwijze, motivatie en persoonlijkheid. De voice-over is in handen van filmmaker en acteur Miranda July, wier bijna hypnotische stem het alledaagse in een verhaal over ongelooflijk gevaar naar voren haalt. Want Fire of Love is in veel opzichten een film over tegenstellingen. Het is een verhaal dat zich afspeelt op het grensgebied tussen schoonheid en vernietiging, kunst en wetenschap, leven en dood. De levensoverpeinzingen van Dosa hebben tegelijkertijd een eigenzinnige humor, die naar voren komt in frivoliteiten in de montage, waaronder pijlen die Dosa op de beelden tekent om Katia en Maurice aan te wijzen. Het is deze speelsheid die de ode aan het levenswerk van de Kraffts een toepasselijk feestelijk tintje geeft. Want Katia en Maurice stierven tijdens hun werk, maar dat was een prijs die ze graag betaalden in ruil voor een leven lang dansen op een vulkaan.||https://www.parool.nl/kunst-media/fire-of-love-deze-franse-echtgenoten-hielden-van-elkaar-maar-vooral-ook-van-actieve-vulkanen~bbe694d8/
2022-07-14||The Innocents balanceert tussen psychologisch drama en horror: ‘Ik wilde vangen hoe het voelt om kind te zijn’||“Zou het niet interessant zijn een film te maken waarin de magie van kindertijd echt bestaat?” Dat idee opperde Eskil Vogt in een brainstormsessie met Joachim Trier, de regisseur die vijf van Vogts scripts verfilmde, waaronder The Worst Person in the World. Het idee sloeg niet aan bij Trier. “Misschien omdat hij zelf nog geen vader was,” oppert Vogt. “Normaal blijven dat soort ideeën op de vloer achter, maar dit bleef me bezighouden. Tot ik dacht: misschien moet ik deze film maken.” The Innocents, over een groepje kinderen met bovennatuurlijke gaven, is na Blind (2014) de tweede film die Vogt niet alleen schreef maar ook regisseerde. “Ik wist vrij snel dat ik een enge film wilde maken,” vertelt de Noor. “Maar tijdens het schrijven raakte ik steeds meer geïnteresseerd in de dynamiek tussen de twee zusjes, van wie de oudste non-verbaal autistisch is. De jaloezie van het jongere zusje, de relatie met de andere kinderen.” Het resulteerde in een film balancerend tussen psychologisch drama en onvervalste horror. Vogt schuwt dat horroretiket niet, al is hij wel beducht voor wat hij het ‘evil kids genre’ noemt, films als The Omen en Village of the Damned. “Ik begrijp dat mensen het in dat genre plaatsen en ik zal ze niet corrigeren. Maar voor mij waren dat juist referenties van hoe ik het niet wilde doen. Die films kijken vaak vanuit het perspectief van de volwassenen, terwijl ik juist bij de kinderen wilde zijn, hun impulsen en gedrag wilde begrijpen. Voor mij was het belangrijk dat je ze niet zomaar als slecht kunt wegzetten.” “Ik vertrok vanuit de magie van de kindertijd en die superkrachten kwamen daaruit voort. Daarom is het ook van belang dat het over echt jonge kinderen gaat. Veel andere recente films waarin kinderen superkrachten hebben, gaan over puberteit. Over de periode waarin je lichaam verandert, waarin je plots de badkamerdeur angstvallig dichthoudt, omdat je niet wil dat je tante ziet dat je spinnenwebben uit je handen ejaculeert. Dat is niet mijn metafoor.” “Ik wilde vangen hoe het voelt om kind te zijn. Waar ik veel met cameraman Sturla Brandth Grøvlen over sprak was dat kinderen de wereld op een veel tactielere manier ervaren. Ze kijken niet gewoon naar dingen, ze raken alles aan. Dus moest de camera daar dicht op zitten, met veel close-ups.” Als voorbeeld noemt hij een korstje dat een van de kinderen los krabt en opeet. “Hopelijk zie je dat als toeschouwer en herinner je dat je dat zelf ook deed. Film is beperkt tot twee zintuigen, zicht en gehoor, dus die moet je gebruiken om toeschouwers aan hun andere zintuigen te herinneren.” Inspiratie zocht Vogt in films over vroege kindertijd, zoals Victor Erice’s The Spirit of the Beehive en Jacques Doillons Ponette, met een respectievelijk zes- en vierjarige hoofdpersoon. “Dat soort films herinnert me eraan hoe fantastisch kindacteren kan zijn, als het goed gedaan is. Hoe filmisch het kan zijn om naar het gezicht van een kind te kijken en daarop emoties en gedachtes zich te zien vormen.” De grootste inspiratiebron die hij aanhaalt is de Japanse manga Dōmu van Katsuhiro Otomo, over een meisje met paranormale gaven. “Naar die strip hebben we ook gekeken voor de esthetiek van de film. Otomo’s tekeningen zijn realistisch, maar met heel gestileerde lijnen en hoeken. Veel films dragen naturalisme als een dwangbuis en dat is een van de dingen die me aantrekken in genrefilm, daarmee kun je het net een beetje optillen uit die realiteit.” De film deelt zijn titel met Jack Claytons klassieker uit 1961 over een gouvernante die vermoedt dat de kinderen waarop ze past bezeten zijn. “Ik wilde vanwege die vergelijking de titel veranderen voor de internationale release, maar ik kon er geen vinden die zo goed paste bij het thema van de film, dat cliché van kinderen als van nature onschuldig. De titel stelt je die vraag: wordt een kind geboren als een engel die vervolgens aangetast raakt door de samenleving of worden we geboren als egoïsten zonder empathie en leren we dat gaandeweg aan om in de samenleving te kunnen functioneren?” De waarheid ligt ergens in het midden en Vogts film toont vooral het soms zo ambivalente pad naar een moreel besef. “Terwijl ik research deed voor deze film, hoorde ik veel verhalen over kinderen die nare dingen doen met dieren, of met jongere broertjes of zusjes. Ik denk dat dat is wat veel kinderen doen. Ze testen de grenzen uit en stellen zo hun morele kompas af. En omdat ze dat in verschillende tempo’s doen, kunnen sommige kinderen daar vrij ver in gaan. Wat niet per definitie betekent dat ze geen volwaardig deelgenoot van de samenleving zullen worden met een volledig ontwikkelde empathie.” The Innocents is te zien in FC Hyena, Filmhallen, Het Ketelhuis, Kriterion, Lab111, Rialto De Pijp en Rialto VU.||https://www.parool.nl/kunst-media/the-innocents-balanceert-tussen-psychologisch-drama-en-horror-ik-wilde-vangen-hoe-het-voelt-om-kind-te-zijn~be31a46d/
2022-07-14||De Italiaanse kerken waar doodgeboren kindjes tot leven werden gewekt: ‘Dit zijn geen legendes’||Het was niet doelbewust, dat de Italiaanse filmmaker Laura Samani na haar korte film La santa che dorme (2016) voor haar speelfilmdebuut opnieuw uitkwam bij een verhaal over wonderen. Maar toen ze werd gewezen op de ‘ademkerken’, waarvan er vanaf de zestiende eeuw meerdere bestonden in het Alpengebied, liet dat haar niet meer los. In deze heiligdommen werden doodgeboren kinderen voor één ademtocht weer tot leven gewekt. Want die ene ademhaling is nodig om de kinderen te mogen dopen, en daarmee hun zieltjes uit het voorgeborchte te bevrijden. In Samani’s speelfilmdebuut Piccolo corpo verlaat de jonge Agata rond het jaar 1900 haar eiland nabij Venetië voor een hachelijke tocht naar zo’n kerk. “Ik heb vooral geprobeerd te begrijpen hoe ze werkten. Want het zijn geen legendes, geen folklore – deze wonderen waren echt, in ieder geval voor de mensen toen. De meest recente getuigenis ervan stamt uit 1954, dat is alsof het gisteren nog gebeurde. Uit alle documenten die ik erover vond, werd duidelijk dat het meestal de mannen waren die ernaartoe reisden. Wat natuurlijk logisch is; de moeders waren niet alleen in de rouw, net als de vaders, maar lagen ook fysiek nog overhoop van de bevalling. Maar ik ben altijd meer geïnteresseerd in het verhaal dat buiten de officiële lezing is gebleven. Dat is niet doelbewust, het is gewoon waar ik naartoe beweeg.” “De hamvraag voor mij en mijn coscenaristen was: waarom reist ze alleen? Het voelde alsof we dat moesten verklaren, maar die verklaring is eindeloos verschoven. Is ze verkracht? Was ze een non? Zat ze vast in een gedwongen huwelijk? Maar al die oplossingen voelden te gemaakt. Tot ik op een gegeven moment begreep: ze is alleen omdat we als mens uiteindelijk altijd alleen zijn.” “In de eerste versie van het scenario reisde Agata alleen, maar dat was oersaai! Dus Lynx werd toegevoegd uit functionele overwegingen: we wilden de dynamiek van een reisgenoot. In eerste instantie was dat een andere vrouw, maar we zochten meer tegenstelling – als Agata het archetype van de moeder belichaamt, moest er iets meer mannelijks tegenover staan. Dus toen veranderde Lynx in een vrouw die zich kleedt als man. En vervolgens werd ze steeds complexer.” “Ik snap ergens wel waarom mensen Agata een moderne vrouw noemen, door haar koppigheid en zelfstandigheid, maar volgens mij doen we daarmee het verleden tekort. En in mijn ogen is Agata geen modern personage; ze is een mythisch personage. Ze maakt ook geen ontwikkeling door, in tegenstelling tot Lynx. Agata wil haar kind een naam kunnen geven, zodat het vrij kan zijn. Maar ze vergeet dat het kind door het een naam te geven ook los van haar zal komen.” Piccolo corpo is te zien in Cinecenter, Eye, Filmhallen, Het Ketelhuis, Kriterion, Rialto De Pijp en Rialto VU.||https://www.parool.nl/kunst-media/de-italiaanse-kerken-waar-doodgeboren-kindjes-tot-leven-werden-gewekt-dit-zijn-geen-legendes~bcea1b80/
2022-07-14||Documentaire en fictie schuren ongemakkelijk in gevangenisfilm 107 Mothers||107 Mothers vertelt het verhaal van de gedetineerden in een vrouwengevangenis in het Oekraïense Odessa. Specifiek de moeders, wier kinderen de eerste drie jaar van hun leven bij hen op het gevangenisterrein verblijven. Daarna moet er een plek voor ze zijn gevonden bij familie, anders gaan ze naar een weeshuis. Een van die vrouwen is Lesya (Maryna Klimova), die tot zeven jaar is veroordeeld voor de moord op haar man. Wanneer de film begint, is ze hoogzwanger en al snel wordt haar zoon Kolya geboren. Na een tijdsprong van drie jaar probeert Lesya uit alle macht in aanmerking te komen voor vervroegde vrijlating. Zonder naasten om Kolya aan te kunnen toevertrouwen, vreest ze haar zoon voorgoed kwijt te raken. Regisseur Péter Kerekes vermengt in 107 Mothers documentaire en fictie, al is vermengen eigenlijk niet het juiste woord. Want de twee vormen vloeien nooit in elkaar over, maar schuren wat ongemakkelijk langs elkaar heen. Duidelijk geënsceneerde scènes worden afgewisseld met interviews waarin de vrouwen openhartig vertellen over hun levens. De gevangenis is een vervreemdende plek, met een binnenplaats vol waslijnen en zalmroze speelkamers, door Kerekes gefilmd in strakke, gestileerde shots vol herhalingen die het routineuze gevangenisbestaan benadrukken. Interessant is hoe de vrouwelijke bewakers net zo zeer, of soms nog meer, vast lijken te zitten als de gedetineerden. Geregeld zijn zij het die in shots achter tralies staan of in een afgesloten ruimte zitten. Het verklaart wellicht de compassie van bewaker Iryna (Iryna Kiryazeva) voor het lot van deze moeders. Maar hoe fascinerend het gegeven van 107 Mothers ook is, die compassie wil nooit echt overspringen op de kijker. Daarvoor blijft de film te veel op afstand en valt het wat melodramatische einde uit de toon.||https://www.parool.nl/kunst-media/documentaire-en-fictie-schuren-ongemakkelijk-in-gevangenisfilm-107-mothers~bd8d0109/
2022-07-14||Weekendtips: haal geitenkaas op de Pure Markt of leer TikTok-dansen in de OBA van Weesp||Zondag vindt in het Amsterdamse Bos rondom de Boswinkel de Pure Markt plaats, waar ambachtelijke ondernemers hun assortiment aanbieden. Zo verorber je op de reizende markt naast geitenkaas, crêpes en Aziatische gerechten. Een non-foodassortiment is er ook. Kinderen kunnen een rondje in de zweefmolen en tussen 15.00 uur en 18.00 uur zorgt Hans Beijnes voor livemuziek. Zondag, 11.00-18.00 uur, Amsterdamse Bos, gratis Pakhuis de Zwijger laat deze zomer tijdens IDFA by Night acht verschillende documentaires zien. Op het plein voor het pand kijk je vrijdag vanuit een ligstoel naar Rebellion, een film uit 2021 over een groep mensen in Engeland die zich inzet voor het klimaat, geregisseerd door Maia Kenworthy en Elena Sanchez Bellot. Wil je een drankje tijdens de film? Het eetcafé van Pakhuis de Zwijger is tot 00.00 uur geopend. Vrijdag, 22.00 uur, Pakhuis de Zwijger, gratis Bestaat authenticiteit wel? Volgens het Rotterdamse collectief Hipstick niet. Digital Ducttape is onderdeel van een drieluik theaterstukken dat het collectief maakte over identiteit en sociale media. Met dit keer als thema: de eindeloze maakbaarheid van de identiteit die digitalisering biedt. “Digital Ducttape gaat over het grijze gebied tussen echtheid en nepheid, en het accepteren hiervan,” aldus speler Didi Kreike. Het stuk is te zien tijdens het Over het IJ Festival, een festival dat zich focust op actueel locatietheater.Verschillende data tussen 8 en 17 juli, NDSM-werf, verschillende tijden, vanaf €12 Voor kinderen van 2 tot 11 jaar vindt het Taartrovers Film Festival in het Eye Filmmuseum plaats. Het festival is een combinatie tussen films kijken en het Taartrovers’ Lab. In het lab staan allerlei installaties waar kinderen zelf op onderzoek uit kunnen gaan. Zo kunnen ze onder andere een flipperkast maken, experimenteren met projectie, hun eigen theemelange samenstellen of met geluid en licht een film maken. “De installaties zijn laagdrempelig zodat de kinderen vooral zélf aan de slag kunnen gaan,” aldus Klaartje Laan van Taartrovers.16 tot 22 juli, Eye Filmmuseum, verschillende tijden, €9, €1,50 met de stadspas Zaterdag wordt er op de Bosbaan tijdens de openwaterwedstrijd van de Heemskerkse zwemvereniging OEZA fanatiek gezwommen. Er worden tussen de 200 en 250 wedstrijdzwemmers verwacht. De leeftijden van de zwemmers lopen uiteen van 8 tot 80 jaar. “De mensen die hieraan meedoen, doen dit vaak spontaan, soms zitten ze op een recreatief zwemuurtje in het zwembad en willen ze dit ook eens proberen,” aldus Adrie van der Gracht van OEZA. Mocht je zin krijgen om mee te zwemmen: je kunt je ter plekke aanmelden voor een wedstrijd. Blijf je liever droog? Dan kan je langs de zijlijn smullen van een pannenkoek. Zaterdag, Bosbaan, gratis Tijdens de achtste editie van het muziekfestival Wonderfeel in het natuurgebied Schaep en Burgh kun je drie dagen lang genieten van meer dan 80 acts op 7 verschillende podia. Met optredens van onder meer Mari Samuelsen, Mario Batkovic, Isobel Warmelink en Hailu Mergia. De compositie De toeslagenaffaire van Camiel Jansen zal op het festival voor het eerst te horen zijn. Naast muziek, is er ook dans en wordt er poëzie voorgedragen. Op het terrein kun je bij foodtrucks eten halen.Vrijdag, zaterdag en zondag, verschillende tijden, Natuurgebied Schaep en Burgh, vanaf €64 Het is feest in de Openbare Bibliotheek Amsterdam in Weesp. “Kinderen hoeven zich zaterdag geen moment te vervelen in de OBA in Weesp. Er is onwijs veel te doen,” aldus medewerker Cecile Bakker. Het feest is gericht op kinderen tussen de 4 en 13 jaar. Er worden onder andere boeken voorgelezen onder begeleiding van muziek, voorstellingen opgevoerd en je kunt door een VR-bril kijken. Om 15.30 uur geeft dansstudio Van Harten een workshop TikTok-dansen. Zaterdag, 11.00-17.00 uur, OBA Weesp, gratis Veertig uur non-stop feest: dit weekend organiseert nachtclub Garage Noord samen met het collectief Nyege Nyege een festival. Er wordt een speciaal buitenterrein opgetuigd; zodra de zon ondergaat gaat het feest in de club door en als de zon opkomt wordt er weer buiten gedanst. Nyege Nyege brengt artiesten uit de Afrikaanse underground clubcultuur naar Europa. Het draait in Noord om het ontdekken van – voor velen – onbekende muziek. Op het programma staan Otim Alpha, Principé en Amsterdamse artiesten die de Afrikaanse moderne clubmuziek representeren, zoals Waxfiend, Jerrau en Drknghts.Zaterdag en zondag, Garage Noord, €29,50 Al tien jaar gaat Arnon Grunberg tijdens Arnon Grunberg ontmoet in gesprek met schrijvers, kunstenaars, prominente denkers en politici. De aanleiding om met choreograaf Hans van Manen aan tafel te gaan is Grunbergs dansvoorstelling Microcosm. Grunberg voelde aanvankelijk schaamte om te dansen, maar ervoer uiteindelijk een bevrijding. Dit contrast vormt het startpunt voor het gesprek van Grunberg en Van Manen. Het restaurant van De Balie is voorafgaande de talk geopend voor een hapje, erna kun je tot 01.00 uur een drankje drinken.Zaterdag, 20.00-22.00 uur, De Balie, vanaf €11,50 Vier weekenden achter elkaar is het feest in het Nelson Mandelapark: het Kwaku Summer Festival vindt dan plaats. Het festival is een combinatie tussen voetbalcompetities en verschillende acts. Op de vier podia zullen muziekacts, spoken word en modeshows te zien zijn. In het park zijn allerlei stands met eten en bars waar je een drankje kunt halen. Zaterdag is de voetbalcompetitie voor 17-plus en zondag spelen de veteranen. 16 juli tot en met 7 augustus, Nelson Mandelapark, verschillende tijden, dagticket €12,50||https://www.parool.nl/ps/weekendtips-haal-geitenkaas-op-de-pure-markt-of-leer-tiktok-dansen-in-de-oba-van-weesp~b3ded1bb/
2022-07-14||Auteur Carolien Spaans: ‘Ik was wel een beetje uitgeschreven over mezelf’||In Hofje zonder zorgen schrijft Carolien Spaans over mensen die zoveel van elkaar verschillen dat het een wonder is dat ze op een piepklein oppervlak met elkaar kunnen samenleven. Een compleet ander boek dan haar autobiografische debuut Doet sneeuw pijn uit 2020 over het verlies van haar partner bij een skiongeluk. “Ik moest iets heel nieuws aanboren in mezelf. Mijn eerste boek ontstond vanuit de bittere noodzaak niet te vergeten hoe ons leven samen was geweest, dit tweede boek riep een gevoel van verantwoordelijkheid bij me op: personages tot leven wekken om vervolgens goed voor ze te willen zorgen.” “Ja. Ik denk dat iedereen die van schrijven houdt, in eerste instantie naar fictie neigt. Ik ben ook opgegroeid met het idee dat dát schrijven is: een verhaal verzinnen. Toch heb ik juist jarenlang over mijn eigen leven geschreven: in mijn vorige boek, maar ook in mijn columns voor het tijdschrift JAN. Ik was wel een beetje uitgeschreven over mezelf. Ik wilde iets doen met mijn fascinatie voor hoe mensen met elkaar omgaan. “Ik heb lang in Haarlem gewoond en altijd ademloos naar hofjes gekeken. Eentje in het bijzonder stond model voor dit boek, een prachtig exemplaar midden in Haarlem met een groot groen hek ervoor met goudkleurige punten: Hofje van Oorschot. Wie wonen daar, vroeg ik me af. En hoe gaat dat dan, zo dicht op elkaar? Het lijkt ideaal: je eigen paradijsje in een kleine gemeenschap, maar het heeft ook iets van een gouden kooi. Het leek me een perfecte arena voor een verhaal over verhoudingen tussen mensen die allemaal op hun eigen manier iets van het leven proberen te maken.” “Bij elk van de personages speelt er wel iets, onderhuids of juist aan de oppervlakte. Iedereen is heel erg bezig met het nastreven van z’n eigen geluk, het zoeken naar een eigen plek in de wereld. Maar de oudere bewoners in het hofje openen daarbij makkelijker hun armen voor anderen. Dat zijn ze nog gewend van vroeger. Voor de jongere generatie is dat lastiger, ze zijn opgegroeid met het idee dat je verantwoordelijk bent voor je eigen geluk en dat betekent dat ze egocentrischer door het leven wandelen. En eenzamer.” “Ik wilde aankaarten wat er speelt in de maatschappij, de dingen die ik belangrijk vind. De vereenzaming van mensen vind ik bijvoorbeeld zorgwekkend, dat is heel ontwrichtend. Net als afnemende tolerantie voor homo’s, en discriminatie. Het gaat denk ik psychisch niet zo heel lekker met mensen in Nederland, of zelfs in de westerse wereld als geheel. Dat is deels een soort monster dat we zelf hebben gecreëerd. Omdat ik zelf ook psychisch wel in de knoop heb gezeten, weet ik hoe verlammend het kan zijn.” “Nee, helemaal niet zelfs. Ik zet graag humor in om zwaardere thema’s verteerbaar te maken. In mijn eigen leven, maar ook in mijn boeken. Vooral in de dialogen ga ik los, daar beleef ik zelf bij het schrijven het meeste plezier aan. En de suikerzoete titel is natuurlijk ook ironisch bedoeld.” Hofje zonder zorgen verschijnt bij Thomas Rap €22,99||https://www.parool.nl/kunst-media/auteur-carolien-spaans-ik-was-wel-een-beetje-uitgeschreven-over-mezelf~bf32fe81/
2022-07-14||Vroeger, een land waar ik steeds heen wil||Ik hecht nogal aan vroeger. Het is of vroeger me geruststelt. Vroeger, een land waar ik steeds heen wil. Helaas onbereikbaar. De weg erheen gaat via boeken en verhalen en dan nog kom je er niet echt. “Maar je wilt toch niet echt terug naar vroeger? Wil je terug naar oorlog en ellende?” “Jawel... Natuurlijk niet!” Het is dubbel. Het is constante weemoed naar wat is geweest. Die stemming beïnvloedt me. Altijd dat vermoeden dat het paradijs is verdwenen maar nog wel ergens bestaat. Het maakt mij behoudend. Laatst zei ik: “Ik wil graag dat mijn kleinkinderen hetzelfde leven leven als ik heb geleid.” Opeens schrok ik van die woorden. Wanneer mijn ouders dat hadden gezegd, dan zou dat betekenen dat ik een streng-gereformeerde opvoeding had gehad. Dat wilden mijn grootouders. Vladimir Poetin heeft een ideologie die gebaseerd is op een grondig herstel van een ver verleden. Hij gaat uit van de naïeve gedachte dat als dat verleden het heden heeft verdrongen iedereen gelukkig zal worden. Ideologieën rechtvaardigen zichzelf altijd door goede bedoelingen. De ‘wij-hebben-het-beste-met-de-mensen-voor-mentaliteit’. Volg dus ons! Denk als wij! Ach, was ik maar een meeuw die door verleden en heden kon vliegen. Ik zou even op reling van de boot willen staan die van Indië naar Nederland voer, vlak bij mijn ouders. Wat wilden zij voor hun kinderen? Zij wilden het verleden juist verdringen. Zij waren kwaad door de ontmoeting met het kwaad. Dat nooit meer, zong door hun hoofd. Zij wilden nieuw. Het moderne leven zou het verdriet van het verlies kunnen verdringen. Maar ze kwamen in een land terecht waar de tijd gedurende de oorlogsjaren had stilgestaan. Het was er nog 1939. De jeugd wilde iets anders, maar mijn ouders hadden hun jeugd al gehad. Ze raakten verward door het verlangen naar het verleden, en tegelijkertijd door de afschuw van wat ze hadden meegemaakt en het beroep wat de toekomst op ze deed. Ze waren bang voor de toekomst en konden zich soms alleen aan dat verleden vasthouden. Straks keren Oekraïners naar huis terug. Ook zij verlangen naar het vroeger waarin ze gelukkig waren. Ze zullen moeten verdringen. Haat verdringen, woede verdringen en vooral het verdriet verdringen dat haat en woede aanwakkerde. Elke generatie heeft te handelen naar bevind van zaken. Maar dat romantische verlangen naar vroeger, dat paradijselijke land waar geen tijd bestaat, kan je met z’n monsterlijke tanden verscheuren. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/vroeger-een-land-waar-ik-steeds-heen-wil~b1051f89/
2022-07-14||Opinie: ‘Ik heb in vijf jaar op het Montessori Lyceum mijn rector nooit gezien’||Jammer, dat ik in die vijf jaar op het Montessori Lyceum Amsterdam mijn rector nog nooit heb gezien, laat staan wat van hem heb gehoord. Misschien enkele brieven via de mail, maar daar bleef het dan ook bij. Het voelt toch een beetje gek om dan via de krant erachter te komen hoe hij eruitziet en dan gelijk te lezen dat hij weggaat. Ik hoop dat de nieuwe rector wel iets van zich laat horen.Amélie, leerling 5V MLA In de krant van 4 juli staat een stuk over Ari en Jules Deelder. Mijn vrouw schreef daar iets leuks over en dat wil ik graag met jullie delen: Het is op de kop van Deelder dat ik de tuinbonen dop. De kop in de krant welteverstaan, want Deelder is helaas van ons heengegaan.P.B. Wiedijk, Amsterdam Mag ik even reageren op de zomeractie van de Floriade in Almere (bijlage van de krant van 8 juli). Ze slagen erin je toch nieuwsgierig te maken. Er valt veel te beleven en de kosten zijn te overzien. Wellicht wordt de Floriade toch nog met positieve cijfers afgesloten. Toch moet mij van het hart dat ik niet begrijp hoe ze erbij komen om te schrijven: ‘Bezoek Floriade voor maar liefst 15 euro per persoon.’ Mag het ‘slechts’ zijn ?Aart Stijntjes, Diemen Onbegrijpelijk! Er is bericht dat er in melk en vlees microplastics zitten. Lijkt mij niet wenselijk. Ik zou denken dat er meteen uitgebreid onderzoek gedaan wordt waar in de voedselketen het plastic in beeld komt. Maar nee, er wordt onderzocht hoe schadelijk het is. Onbegrijpelijk! Wie wil er microplastic in zijn voedsel? Niemand toch. Het uitgangspunt moet zijn dat het niet in voeding thuishoort en niet of dat wel of niet schadelijk is. Ik hoop dat gezond verstand de overhand gaat krijgen.G. Hoeffnagel, Amsterdam Met de huidige ophef over Uber in gedachte is het ook goed om ons te realiseren dat wij veel aan de komst van Uber te danken hebben: TCA, de taxidienst binnen Amsterdam, geeft nu ook de mogelijkheid om via een app een taxi te bestellen. Je kan de prijs zien, waar de taxi zich bevindt en hoelang het duurt voor dat die arriveert. Zonder Uber zouden we nog steeds de telefoniste moeten bellen. Overigens maken wij uitsluitend nog gebruik van TCA omdat wij vinden dat een chauffeur niet mag worden uitgebuit.Hein Beuth, Amsterdam||https://www.parool.nl/columns-opinie/opinie-ik-heb-in-vijf-jaar-op-het-montessori-lyceum-mijn-rector-nooit-gezien~b0429199/
2022-07-14||Opinie: ‘Ook voor jonge generaties is het werk van Remco Campert nog moeiteloos relevant’||Op een dag in 2017 stond ik als 19-jarige bij het Stedelijk Museum. Daar zag ik Remco Campert moeizaam met een zware AH-tas over het zebrapad bij de tramhalte van de Paulus Potterstraat lopen. Ik was even oud als Panda uit Het leven is vurrukkulluk, het boek dat ik niet lang daarvoor had gelezen. Voor mij was Campert sindsdien een nieuwe fascinatie. Toen ik hem daar met die zware tas zag lopen, kon ik alleen maar bedenken dat als er ooit een kans was om met Campert in contact te komen, dat die kans zich nu voordeed. Ik liep op hem af. Te verlegen om mijn bewondering als beweegreden te benoemen, heb ik hem gevraagd of ik misschien kon helpen met het dragen van zijn boodschappen. Hij stemde daar dankbaar mee in en zo liepen Campert en ik samen in de richting van zijn huis. Door de zenuwen had ik amper in de gaten dat hij achterop was geraakt. In stilte deed hij zijn best om mij bij te houden. Snel hield ik mijn pas in om daarna samen met hem, zij aan zij, onze weg te vervolgen, Campert met zijn wandelstok, ik met de boodschappentas. Aarzelend begon ik over iets dat hij vast al wel duizend keer had gehoord: over dat zijn werk zo veel indruk op mij had gemaakt. Ik benoemde de tijdloze kracht van Het leven is vurrukkulluk en zei dat iemand die nu jong was, zich nog steeds eenvoudig kon identificeren met de sfeer die beschreven wordt in het boek. De moeiteloosheid waarmee Campert het jong-zijn wist neer te zetten, had mij geraakt. Het was precies dat wat ik indertijd zelf aan het ontdekken was. Hij glimlachte breed en liet zichtbaar verrast merken dat het hem wel degelijk wat deed dit te horen van een veel jongere generatie. Na een kort gesprek over het boek stonden we al snel voor de voordeur van zijn huis. Nadat hij had aangebeld ging de zware deur open, er verscheen een hoge trap met bovenaan Deborah die duidelijk op hem had staan wachten. Ze zag mij en glimlachte verbaasd en hartelijk tegelijk. “Nou ontzettend bedankt hè,” zei Campert glimlachend, terwijl ik hem de boodschappentas aanreikte. Ook Deborah wuifde mij gedag waarna de voordeur zich sloot. Niet lang na deze ontmoeting heb ik de poëzie van Campert ontdekt, werk dat me iedere dag kan raken. De afgelopen week kwam uiteraard zijn gedicht Licht van mijn leven vaak voorbij, een prachtige omschrijving van het onvermijdelijke afscheid van de stad die hem zoveel heeft gebracht. De laatste regels van dit gedicht brachten mij weer terug bij die ontmoeting vijf jaar eerder: ‘[…] waarna ik, mijn tijd opgeheven, voor eeuwig uiteenval, me verenig met het fijnstof van de stad, […] en word meegenomen met de glimlach en de dromen van het meisje dat ik eens op een tramhalte zag.’ Ook al schreef Campert Licht van mijn leven drie jaar voor onze ontmoeting bij de tramhalte, ook in mijn dromen en glimlach zullen zijn woorden voor altijd worden meegenomen.||https://www.parool.nl/columns-opinie/opinie-ook-voor-jonge-generaties-is-het-werk-van-remco-campert-nog-moeiteloos-relevant~b1df4254/
2022-07-14||Weer dealen en rondhangen: blus nú die nieuwe fik in de Diamantbuurt||“Kom je weer een lijk opgraven?” Het zal een jaar of acht geleden zijn dat ik met mijn vriendin door de Diamantbuurt reed, met een spade aan mijn fiets gebonden omdat we gingen helpen in een tuin. Een jongen herkende me als die journalist die héél veel over zijn buurt schreef. Als ik mijn naam in het archief combineer met ‘Diamantbuurt’, poppen 202 artikelen op. Dat heeft zo zijn redenen. De Diamantbuurt is een architectonisch prachtig volkswijkje ten westen van de Amstel, maar was kort na de millenniumwende verworden tot epicentrum van de problemen met criminele jongeren in De Pijp. Straatjongens uit de buurt schopten een verslaafde vrouw dood, een doodsbang slachtoffer werd door buurjongens gemarteld om verzonnen schulden. Jongens werden mannen en speelden hun rollen in de zware drugscriminaliteit, brute overvallen of plofkraken. Meerdere twintigers uit de buurt over wie ik schreef, zijn geliquideerd, of bijna. Het toeval wilde dat een stel dat door straatjeugd werd geterroriseerd, goed contact had met een journalist van de Volkskrant. Dat droeg eraan bij dat de Diamantbuurt vanaf 2004 ook landelijk nieuws werd, misschien wat buiten proportie. Een politiecommissaris die de vinger onvermoeibaar op de zere plek legde, kreeg geen bijval maar gelazer. Hij waarschuwde in een interview met mij dat de jonge roverhoofdman van een bende cocaïnekoeriers en autokrakers ‘zou kunnen uitgroeien tot de nieuwe Holleeder’ als de overheid niet ‘fors’ zou ingrijpen. De advocaat van het lijdend voorwerp zette die metaforisch bedoelde uitspraken naar zijn hand (‘smaad en laster’), justitie had slappe knieën en niet het probleem maar de boodschapper kwam onder vuur te liggen. De rechters gaven de jonge bendeleider weliswaar 2 jaar cel, maar trokken daar 2 maanden af vanwege zijn beweerde reputatieschade (terwijl hij zijn nieuwverworven reputatie op straat maximaal uitbuitte). Tien jaar later sloegen de vlammen uit de buurt en kon niemand nog ontkennen dat de politiebaas gelijk had gehad met zijn noodkreet, maar toen was het te laat. In het heetst van de strijd greep de overheid alsnog breed in. Batterijen jongerenwerkers, cameratoezicht, stevige politieacties. Burgemeester Eberhard van der Laan zette probleemgezinnen de wijk uit. De krachtsinspanningen hadden enig effect. De Diamantbuurt werd weer een normale buurt. Wat vervolgens gebeurde, was te voorspellen. Het jongerenwerk werd afgeschaald, de camera’s verdwenen – en de jongste generatie slaat weer los, zoals we deze week berichtten. L’ histoire se répète. Het dealen en rondhangen op straathoeken is alweer een hele tijd dagelijkse kost. Wie er wat van zegt, krijgt stenen door de ruit. Deze weken vliegen ’s nacht scooters, een bakfiets en vuilcontainers in brand. Buurtbewoners voelen zich weer onveilig. Wat gun ik ze dat deze opnieuw opgelaaide fik snel wordt geblust, en niet over jaren. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/weer-dealen-en-rondhangen-blus-nu-die-nieuwe-fik-in-de-diamantbuurt~b51d4fbe/
2022-07-14||Heb je dit werk van Streetart Frankey al gespot?||Luister ook naar onze podcast Amsterdam wereldstad||https://www.parool.nl/ps/heb-je-dit-werk-van-streetart-frankey-al-gespot~b7d5ae79/
2022-07-14||Een geliefde snack: pleinen vol uitgespuugde zonnebloempitjes||Deze week werd ik door mijn keukenraam aangestaard door een flinke felgele zonnebloem. Ze duiken overal op. Zonnebloemen en aanverwante producten zijn behalve een belangrijk exportproduct voor Oekraïne ook een nationaal symbool voor vrede. Helaas lijkt die nog ver weg. Deze plantte ik ruim een maand geleden met dochter Mala (3). We zaaiden een paar pitten in potten, verspreid door de tuin. Iedere dag gingen we even kijken en al snel zagen we het zaadje ontkiemen. “Wat schattig,” zei ze. De planten ­werden groter dan Mala zelf. We bleven onze dagelijkse bezoekjes brengen, maar opeens zaten er in de top van iedere plant een soort groene bolletjes. Weer twee dagen later begonnen die te krioelen. Luizen. Boven op die bolletjes verschenen mieren. Heel veel mieren. Sindsdien zijn we getuige van een spannende actiefilm. Samen zagen we hoe de mieren alle bladluizen opvraten, hoe een kolonie lieveheersbeestjes te hulp schoot en hoe de planten de dag erop weer schoon waren. Twee dagen later begon het spektakel opnieuw. Met een vergrootglas brengen we de uren door. We hopen dat het mierenleger wint en wij straks zonnebloempitten kunnen oogsten. De pitten zijn hier in huis een geliefde snack. Iets wat uit mijn pubertijd stamt: met vrienden hing ik op pleintjes in Amsterdam-Oost, met altijd een zak zonnebloempitten in de schil. We kletsten, kauwden en spuugden de jaren door en lieten menig pleintje bedekt met schilletjes achter. De Chinese kunstenaar en politiek activist Ai Weiwei bedekte ooit de vloer van Tate Modern met 100 miljoen van keramiek gemaakte zonnebloemschilletjes. Aan de installatie werkten 1600 keramisten en ambachtslui ruim twee jaar. De liefde voor zonnebloempitten is nu overgeslagen op Mala: ze kan de hele dag teren op nootjes en pitten. En daar is niets mis mee, want zonnebloempitten zijn lekker en voedzaam. De notige smaak verandert een simpele salade in een spannend maal.||https://www.parool.nl/ps/een-geliefde-snack-pleinen-vol-uitgespuugde-zonnebloempitjes~bbf675d2/
2022-07-14||XXL Papier – Groot, groter, grootst!||Een van de oudste is de stamboom van keizer Karel V van Robert Péril uit circa 1535: een houtsnede van bijna 7 meter. Ook is werk te zien van hedendaagse kunstenaars, onder wie Sanne Peper (Gunkanjima, een foto van 125 bij 178 centimeter) en Jacobien de Rooij (De nachtwolken drijven het vergetene mee, een tekening van 306 bij 606 centimeter). Ook zijn er cartons – ontwerptekeningen op ware grootte – te zien van onder meer gebrandschilderde ramen en een wandtapijt. De enorme kartons voor de vensters van de Sint Bavokerk stammen uit de 16de eeuw. De cartons voor de ramen van de Domkerk in Utrecht zijn aan het begin van de 20ste eeuw ontworpen door Richard Roland Holst. Een van de meest bijzondere werken in XXL Papier is een ‘reuzencylorama’, een bewegend panorama van landschappen uit Zwitserland, Oostenrijk en Italië, dat is ‘herontdekt’ tijdens de voorbereidingen op de verhuizing naar het nieuwe Collectiecentrum Nederland in Amersfoort. Naar alle waarschijnlijkheid is het sinds 1962 niet meer uitgerold; in de database stond het geregistreerd als kamerbehangsel. De panorama’s zijn vermoedelijk in het midden van de 19de eeuw geschilderd door een aantal Berlijnse decorbouwers in opdracht van de Duitse ondernemer Ferdinand Reichardt. Die verzorgde er avondvullende voorstellingen mee in Nederland, België en Engeland, waarin het publiek werd meegenomen op een imaginaire reis door het zuiden van Europa. Het grootste panorama is 23 meter lang en 180 cm hoog en verbeeldt een schitterend, volledig handgeschilderd mediterraan landschap in pastelkleuren. XXL Papier – Groot, groter, grootst!, t/m 4 september, Rijksmuseum||https://www.parool.nl/ps/xxl-papier-groot-groter-grootst~b7b5857f/
2022-07-14||Nederlandse journalist Frederike Geerdink meegenomen door politie in Noord-Irak||Geerdink stond op het punt om de grens naar Syrië over te steken, meldt ze zelf op Twitter. Ze is met de politie naar het vliegveld in de Iraakse stad Erbil gebracht, waar ze momenteel nog is. Geerdink denkt zelf dat ze wordt uitgezet omdat ze ‘persona non grata’ is, iemand die vanwege haar ‘scherpe pen’ niet welkom is. ‘Erdoğans arm is lang,’ zegt ze op Twitter, in referentie naar de invloedssfeer van de Turkse minister-president Recep Tayyip Erdorgan. ‘Het is ronduit triest dat de autoriteiten in de Koerdische regio in Irak zo bang zijn voor een vrouw met een pen. En natuurlijk voor hun eigen lokale journalisten, die vaker dan ooit in de gevangenis zitten,’ schrijft Geerdink. De journalist werkt voor verschillende Nederlandse media. Ze schrijft vaak over Koerdistan. Ze was op weg naar Syrië voor een ‘groot verhaal in een Nederlands tijdschrift’, maar noemt geen titel. In 2015 werd Geerdink aangehouden in Turkije omdat ze zich in verboden Koerdisch gebied zou bevinden. Ze zei toen dat ze zich dat niet had gerealiseerd. Ook werd ze ervan verdacht propaganda te verspreiden voor de PKK, een Koerdische organisatie die ook op de terreurlijst van de Europese Unie staat. Ze werd vrijgesproken. Later dat jaar zat ze een aantal dagen vast omdat ze in verboden gebied zou zijn geweest. Uiteindelijk is ze Turkije uitgezet. Daarna ging ze naar Irak en Syrië. In 2018 verscheen haar meest recente boek: Dit vuur dooft nooit: Een jaar bij de PKK. Op Twitter zegt Geerdink verder dat ze hoopt dat iedereen die over Koerdistan en Turkije schrijft de pennen ‘aanscherpt’: ‘Ze kunnen ons niet allemaal deporteren en verbieden.’ Volgens een woordvoerder van het ministerie van Buitenlandse Zaken heeft de consul-generaal in Erbil ‘nauw contact’ met de journalist. “We hebben in het contact met de autoriteiten van de regio onze zorgen uitgesproken over de uitzetting van Geerdink,” vertelt de woordvoerder. “We vinden dat journalisten overal ter wereld hun werk moeten kunnen doen, en hebben dus het belang van persvrijheid benadrukt.” Ook heeft de Nederlandse ambassadeur in Bagdad contact opgenomen met de Iraakse minister van Buitenlandse Zaken over Geerdink. De algemeen secretaris van de Nederlandse Vereniging van Journalisten (NVJ), Thomas Bruning, zegt op Twitter het ‘dieptriest’ te vinden dat ‘Frederike nu door invloed van Turkije nu zelfs in Irak niet meer haar werk kan doen’.||https://www.parool.nl/nederland/nederlandse-journalist-frederike-geerdink-meegenomen-door-politie-in-noord-irak~b35d90e0/
