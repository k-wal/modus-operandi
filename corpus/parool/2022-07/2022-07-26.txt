2022-07-26||Show vol spektakel van Lady Gaga in Gelredome, maar muzikaal stelt het concert teleur||Zoals je verwacht van een superster, begint Lady Gaga haar optreden dinsdag in het Gelredome bijna een half uur te laat. Ze maakt het wel meteen goed met het publiek. Lady Gaga (Stefani Germanota, 36) trapt af met drie hits uit haar begintijd. Bad Romance, Just Dance en Poker Face gaan er wel in bij het publiek, dat wordt overweldigd door showelementen. Video, licht, animatie, een prachtig decor en iedere gast draagt een armbandje dat – gestolen ideetje van Coldplay – oplicht in allerlei kleuren op de maat van de muziek. Een grotere show dan die van Lady Gaga gaan we dit jaar in Nederland niet meer zien. Maakt dat het muzikaal ook goed? Niet per se. De zangeres put in Arnhem vooral uit Chromatica, haar laatste album, niet haar beste. En dan helpt het al helemaal niet mee dat de beroerde akoestiek in het Gelredome van de muziek één brij maakt. Het mooist is het, zoals bij Shallow, als Lady Gaga in haar eentje aan de piano laat horen wat ze in huis heeft. Kwetsbaar en sterk, met veel zeggingskracht. Hoewel groots aangekleed, is de huidige stadiontour beperkt van omvang. In Europa treedt Lady Gaga maar zes keer op, na Arnhem resteren nog twee concerten in Londen. Haar tourschema is toch al atypisch, met een Noord-Amerikaans vervolg dat wordt onderbroken door slechts twee shows in Japan. De show in het Gelredome is de enige Europese die niet is uitverkocht, hoewel er deze avond niet veel plekken onbezet blijven. Wie van show houdt, wordt in het Gelredome ruimschoots bediend, hoewel de achtbaan Lady Gaga geregeld hinderlijk wordt opgehouden. Het betreft intermezzi op de videoschermen tussen blokken liedjes in. Ze zijn nodig om podium- en kostuumwissels toe te passen, maar ze halen de vaart uit de show. Wie vooral voor de muziek komt, moet af en toe even doorbijten. Er is maar één alternatief: je overgeven aan een magnifieke spektakelshow. Want dat is en blijft het.||https://www.parool.nl/kunst-media/show-vol-spektakel-van-lady-gaga-in-gelredome-maar-muzikaal-stelt-het-concert-teleur~b7d128f1/
2022-07-26||Ajax in generale repetitie laat langs Shakhtar Donetsk||Trainer Alfred Schreuder begon in het benefietduel, waarvoor Ajax vluchtelingen uit Oekraïne en hun hulpverleners uitnodigde, in de formatie zoals hij die bedacht had voor het afgelaste oefenduel met Eintracht Frankfurt in Oostenrijk. Keeper Pasveer, verdediger Timber en aanvaller Antony kwamen hun eerste wedstrijd in maanden goed door, waardoor het trio klaar lijkt voor speeltijd in de clash met PSV zaterdag. Wel liet de verder prima keepende Pasveer zich in de korte hoek verschalken door Mykhailo Mudryk, die met een geweldige rush daarvoor ook Devyne Rensch al zijn hielen had laten zien. Ajax kwam op slag van rust langszij, met dank aan de arbitrage, die over het hoofd zag dat de scorende Dusan Tadic bij de tweede paal buitenspel stond. Met een van richting veranderd schot hielp Steven Berghuis Ajax een kwartier voor tijd op voorsprong en het laatste woord was aan Mohammed Kudus, die zich met een droge knal voor de derde keer op rij trefzeker toonde. Schreuder gunde aankopen Brian Brobbey en Francisco Conceição nog hun eerste minuten. Aanstaande zaterdag om 20.00 uur speelt Ajax tegen PSV in de strijd om de Johan Cruijff Schaal.||https://www.parool.nl/sport/ajax-in-generale-repetitie-laat-langs-shakhtar-donetsk~bb6e571a/
2022-07-26||Reünisten springen financieel bij ‘als nodig’ maar keuren gebeurtenissen Amsterdamse corps af||Iedereen is wakkergeschud na de 34ste lustrumweek van het Amsterdamse studentencorps afgelopen week, zegt reünist Mariette Fehmers (54), verwijzend naar de ophef die ontstond over speeches van een aantal bestuursleden, waarin vrouwonvriendelijke uitspraken werden gedaan. “Er moet wel harder opgetreden worden. Royeer de mannen die over de grens zijn gegaan. Er zijn vier rotte appels. Die moeten per direct geschrapt worden als lid.” Fehmers, die van haar achttiende tot 23ste lid was van het Amsterdamse studentencorps A.S.C/A.V.S.V, is niet de enige die zo reageert na wat er gebeurde afgelopen week. Uit een rondgang blijkt dat meerdere reünisten de gebeurtenissen ‘walgelijk’ en teleurstellend vinden en vinden dat er harder, veel harder moet opgetreden worden. “Al het onkruid moet je eruit trekken, eruit. Dan kan je opnieuw beginnen met bouwen aan een gezonde vereniging,” aldus Fehmers. ‘Vrouwen zijn niks en niks meer dan een hoer’ en ‘vrouwen zijn sperma-emmers’ zijn twee van de grensoverschrijdende uitspraken die te horen waren tijdens het zogeheten herendiner. ‘Teksten die voorbereid waren en waarbij kennelijk geen van hen heeft gedacht, ‘kan dit eigenlijk wel?”, schrijft voorzitter van de Vereniging van Reünisten, Arthur Knipping, in een mail aan reünisten. Volgens hem is duidelijk dat ‘de ingezette cultuurverandering op het ASC/AVSV nog niet is geland’. Bob Duynstee (61), die 1981 lid werd, is geschokt door de gebeurtenissen. “Kijk, we zijn een liberale club. We zijn het niet gewend om elkaar aan te spreken over hoe je moet leven of op excessen. We zijn geen vereniging waar we cultuurdiscussies houden, maar wat nu gebeurt is echt wel binnengekomen. Ik ben verbijsterd. Schoppen tegen de burgermaatschappij heeft zijn charmes, maar er zijn grenzen. Terwijl sommigen leden van het corps dat niet lijken te beseffen. De intellectuele vrijheid wordt gebruikt voor bagger.” Dinsdagavond werden door Het Parool ook beelden naar buiten gebracht van een ingehuurde act op een van de lustrumfeesten van afgelopen weekend. Tijdens het optreden bonken halfnaakte vrouwen ten overstaan van honderden mensen op mannenhoofden. De gebeurtenissen noemen reünisten ‘misselijkmakend’, ‘walgelijk’ en ‘grensoverschrijdend’. De vier bestuursleden van A.S.C./A.V.S.V. die onder vuur liggen vanwege hun vrouwonvriendelijke uitspraken hebben hun functie neergelegd. Ook zullen de Amsterdamse universiteiten en de Hogeschool van Amsterdam het komende jaar geen beurzen aan het Amsterdamsch Studenten Corps verstrekken. Toch hoeft het Corps financieel gezien zich nog geen zorgen te maken. Knipping laat weten dat de Vereniging van Reünisten een fonds heeft voor bestuurders. “Afhankelijk van de noodzaak kan het bijspringen.”||https://www.parool.nl/amsterdam/reunisten-springen-financieel-bij-als-nodig-maar-keuren-gebeurtenissen-amsterdamse-corps-af~b5347dd9/
2022-07-26||Boeren gaan niet naar Remkes: te weinig ruimte om te onderhandelen||De LTO zegt te hopen op meer aandacht voor het perspectief van de landbouw. De organisatie wil meer ruimte voor innovatie en wil dat de overheid niet vastlegt in de wet wat de grens is waarbij de natuur aangetast wordt door de neerslag van stikstof. Doordat bij de gesprekken telkens een of meerdere leden van het kabinet aanschuiven, is de LTO bovendien terughoudend. FDF zegt waarschijnlijk pas in gesprek te willen met de stikstofbemiddelaar als het kabinet bepaalde stikstofdoelen loslaat. “Anders blijven wij ook vasthouden aan onze standpunten en komen we niet uit de loopgraven,” aldus voorzitter Mark van den Oever. De organisatie legt de kwestie nog voor aan haar leden. Daarna besluit FDF officieel of ze niet aansluiten bij Remkes. “Maar vooralsnog zegt 99 procent van onze leden dat we niet in gesprek moeten gaan.” Ook Agractie is afwijzend. De reacties van de boerenorganisaties volgen na de uitnodiging van Remkes dinsdag. In zijn brief spreekt Remkes grote waardering uit voor de landbouwsector. “Ik zie dat er de laatste jaren al enorm veel op het boerenerf is afgekomen. Overheid en politiek zijn niet altijd de partijen geweest waar boeren van op aan konden, vooral omdat er te lang om de hete brij is heen gedraaid.” Remkes is door het kabinet aangesteld om de discussies over het stikstofbeleid in goede banen te leiden. De keuze voor hem viel echter slecht bij de organisaties. Die zien in hem een van de architecten van de huidige stikstofaanpak. Hij leidde een commissie die het vorige kabinet adviseerde met zeer strenge doelen te komen om de stikstofuitstoot terug te dringen. Remkes hoopt ‘samen uit de impasse’ te kunnen komen.||https://www.parool.nl/nederland/boeren-gaan-niet-naar-remkes-te-weinig-ruimte-om-te-onderhandelen~bb2b0346/
2022-07-26||Geen beurzen meer, opgestapte leden en mogelijk aangifte: studentencorps weer in opspraak na speeches en filmpje||Het Amsterdamse studentencorps ASC/AVSV raakte deze week meermaals in opspraak rond de viering van het 34ste lustrum. Maandag verscheen een filmpje online van een diner op de NDSM-werf een dag eerder, waarbij vrouwen in speeches van mannelijke bestuursleden meermaals ‘hoeren’ werden genoemd. In de speeches werden vrouwen bovendien ‘sperma-emmers’ genoemd, en stelde een spreker ‘de nekken van vrouwen te zullen breken om hun lul erin te steken’. Honderden corpsleden hebben geschokt gereageerd op de seksueel grensoverschrijdende, intimiderende en vrouwonvriendelijke speeches. Diverse vrouwelijke leden hebben aangegeven zich onveilig te voelen en zagen ervan af aanwezig te zijn op de lustrumafsluiting. ‘Woorden kunnen niet beschrijven wat het met ons, vrouwelijke leden, doet om op ons eigen heren- en damesdiner dusdanig respectloos beschreven te worden,’ staat in een brief aan de vereniging die door honderden leden ondertekend werd. ‘Wij horen mannen denken: ‘het is maar een grap’. Volgens ons is de grap voorbij. Een jaar lang cultuurverandering etaleren en vervolgens dit soort termen zelf uitkramen en het wordt nog toegejuicht ook? Neemt de senaat nou zijn eigen ‘cultuurverandering’ niet serieus?’. Als klap op de vuurpijl dook gisteren een filmpje van het lustrumfeest op, waarin twee vrouwen met ontbloot bovenlijf te zien zijn. Slechts gekleed in gescheurde panty’s en strings bouncen ze geknield op een beat terwijl twee mannen onder hen liggen en met hun gezicht tegen hun billen stoten. Het gaat om een ingehuurde act, verklaart ASC/AVSV-rector Heleen Vos, waarvan zij van tevoren niet op de hoogte was. “We zijn nog bezig met onderzoeken hoe dit precies geprogrammeerd kon worden.” Het lustrumfeest, dat van 16 tot 25 juli plaatsvond, is een aaneenschakeling van grensoverschrijdend gedrag, erkent de rector, die naar eigen zeggen zelf ook gechoqueerd was door de uitspraken tijdens de speeches. Hoewel de studentenvereniging nog onderzoek doet naar wie wat heeft gezegd en gedaan en wat er precies mis ging, is al duidelijk dat de gebeurtenissen tijdens het lustrum grote gevolgen hebben. De Amsterdamse universiteiten en de Hogeschool van Amsterdam verstrekken, net zoals vorig jaar, het komende jaar geen beurzen aan het Amsterdamsch Studenten Corps. Vorig jaar spraken de onderwijsinstellingen in een brief hun ‘afschuw’ uit over mishandelingen en vernederingen tijdens minimaal zes dispuutsontgroeningen. De ontgroeningen zijn afgelopen collegejaar onder de huidige opzet voorgoed afgeschaft. De sancties zouden worden opgeheven als het vertrouwen hersteld zou zijn. “Het moge duidelijk zijn, dat dat nog niet het geval is,” zei een woordvoerder van de HvA gisterenmiddag. “We vinden de uitspraken niet oké. Dat betekent dat het ASC geen geld krijgt en geen toegang tot de onderwijsinstellingen om te werven of de vereniging te promoten.” Ook volgens de Vereniging van Reünisten van de studentenvereniging is het ‘duidelijk dat de ingezette cultuurverandering op het ASC/AVSV nog niet is geland’, schrijft voorzitter Arthur Knipping in een mail aan reünisten. Knipping spreekt over ‘teksten die voorbereid waren en waarbij kennelijk geen van hen heeft gedacht, kan dit eigenlijk wel?’ Toch hoeft het ASC/AVSV zich financieel gezien nog geen zorgen te maken. Knipping laat weten dat de Vereniging van Reünisten een fonds heeft voor bestuurders. “Afhankelijk van de noodzaak kan het bijspringen.” Bob Duynstee (61, lid sinds 1981) is geschokt door de gebeurtenissen. “Kijk, we zijn een liberale club. We zijn het niet gewend om elkaar aan te spreken over excessen, of over hoe je moet leven. We zijn geen vereniging waar we cultuurdiscussies houden, maar wat nu gebeurt is echt wel binnengekomen. Ik ben verbijsterd. Schoppen tegen de burgermaatschappij heeft zijn charmes, maar er zijn grenzen, terwijl dat bij sommigen van het Corps niet zo lijkt te zijn. De intellectuele vrijheid wordt gebruikt voor bagger.” Hoe nu verder? De corpsleden die de vrouwonvriendelijke uitspraken deden hebben dinsdag in ieder geval hun bestuursfuncties neergelegd. Ook worden voorlopig geen nieuwe leden toegelaten. ASC/AVSV-rector Vos laat dinsdagmiddag in een brief aan leden weten dat ondanks het aftreden van de drie sprekers de onderzoeken naar de acties van betrokkenen gewoon worden doorgezet. “Ook zullen wij juridisch advies inwinnen op basis waarvan wij zullen beoordelen of tegen de ernstigste uitspraken van zondagavond aangifte moet worden gedaan.”||https://www.parool.nl/amsterdam/geen-beurzen-meer-opgestapte-leden-en-mogelijk-aangifte-studentencorps-weer-in-opspraak-na-speeches-en-filmpje~b3a1f08e/
2022-07-26||Officier eist 2 jaar gevangenisstraf voor eigenaar van hond die slachtoffers voor het leven verminkte||Toen hond Pablo vorig jaar zomer iemand in het gezicht beet, was zijn baasje Demien V. (36) verbaasd. “Ik had dat niet verwacht,” verklaarde V. dinsdag voor de Amsterdamse rechtbank. “Ik ken Pablito niet als kwaadaardig of agressief. Hij is ook heel geliefd in de buurt. Ik loop sowieso altijd zonder lijn met Pablito.” Het eerste incident vond eind juni vorig jaar plaats tijdens een feestje bij de Willeskopstraat in Gein. V. werd door het slachtoffer aangesproken op het agressieve gedrag van zijn loslopende hond, en dat eindigde in een ‘struggle’. Volgens het slachtoffer riep V. ‘Pablo, pak!’, waarop de hond opsprong en hem in het gezicht beet. Het slachtoffer moest naar het ziekenhuis, waar bleek dat een deel van zijn neus en oor was afgebeten. Volgens V., die beschonken was, vielen beide mannen na wat duwen en trekken op de grond, en werd het slachtoffer pas daarna in het gezicht gebeten. V.: “Ik heb mijn hond dat soort commando’s niet geleerd. Mijn hond doet dat soort dingen niet. Ik denk dat Pablo in de verdedigingsmodus zat. Elke hond is beschermend.” De rechter: “Ik wil u de bloedige foto’s nu niet laten zien.” De verdachte: “Nee, liever niet.” Het tweede incident vond een maand later plaats. Het tweede slachtoffer werd bij winkelcentrum Wisseloord in Gein naar eigen zeggen overvallen en door een groep van vijf jongens geslagen en geschopt. Ook hij werd door een hond in het gezicht gebeten, op dezelfde plekken als het eerste slachtoffer. Hij kent V. uit de buurt, en herkende hem aan zijn gouden tanden als de eigenaar van de hond. V. ontkende: “Ik denk dat deze meneer mij verwart met iemand anders.” Volgens V. was hij die avond niet op de plek van het incident, en werd Pablo regelmatig door anderen uitgelaten. Dat een haar van Pablo werd aangetroffen op de kleding van het slachtoffer, kon hij niet verklaren. “Ik weet het niet. Pablito loopt altijd los in de buurt. Hij gaat naar iedereen om te aaien. Misschien is hij ook bij die meneer geweest.” Uit agressietesten van de Universiteit van Utrecht bleek dat Pablo reageerde op het commando ‘Pak’. Dan sprong hij omhoog en hapte naar een gezicht, wat duidt op aangeleerd gedrag. Op een risicoinschatting van bijtincidenten scoorde Pablo een 5 op een schaal van 6. De deskundigen adviseerden een langdurig hondenverbod voor V. en euthanasie voor Pablo. V. noemde dat ‘absurd’ en ‘zeer onterecht’. V. heeft een strafblad van 13 pagina’s, en zat langdurige gevangenisstraffen uit voor onder meer wapenbezit, drugshandel en poging tot doodslag. Het OM wilde aanvankelijk poging tot doodslag eisen, maar omdat opzet tot doodslag niet bewezen kan worden, werd de eis teruggebracht naar het toebrengen van zwaar lichamelijk letsel. De officier eiste een gevangenisstraf van 2 jaar, waarvan een half jaar voorwaardelijk, met een meldplicht, een alcohol-, contact- en locatieverbod, en een verbod om nog honden te houden. Voor Pablo eiste de officier ‘onttrekking aan het verkeer’, een eufemisme voor euthanasie. De twee slachtoffers eisen een schadevergoeding van 20.000 euro en 8.000 euro, en een contactverbod. V.’s advocaat eiste vrijspraak en kondigde alvast aan in hoger beroep te gaan. De rechtbank doet op 9 augustus uitspraak.||https://www.parool.nl/amsterdam/officier-eist-2-jaar-gevangenisstraf-voor-eigenaar-van-hond-die-slachtoffers-voor-het-leven-verminkte~b3e1e9ace/
2022-07-26||Kabinet trekt 33 miljoen uit voor extra personeel asielopvang||Dat schrijft minister Hanke Bruins Slot (Binnenlandse Zaken) dinsdag aan de Tweede Kamer. Het geld zal worden verdeeld over de 25 veiligheidsregio’s. Op 1 juli zegde het kabinet al extra capaciteit toe, maar nu is duidelijk hoeveel geld daarmee is gemoeid. Het betreft een maximumbedrag. Hoeveel geld veiligheidsregio’s daadwerkelijk besteden is mede afhankelijk van het aantal rijksambtenaren dat wordt ingezet, aldus Bruins Slot. Met het geld kan iedere veiligheidsregio maximaal dertig werknemers aantrekken voor een periode van drie maanden. Onder die groep kunnen volgens Bruins Slot rijksambtenaren vallen die tijdelijk worden ingezet, maar ook mensen die zijn geworven door uitzendbureaus. In totaal zouden 1050 medewerkers aan de slag kunnen.||https://www.parool.nl/nederland/kabinet-trekt-33-miljoen-uit-voor-extra-personeel-asielopvang~b17d5f31/
2022-07-26||Kort nieuws||Boerenorganisaties willen niet in gesprek met Johan Remkes. De Land- en Tuinbouworganisatie Nederland (LTO) zegt niet op de uitnodiging van de stikstofbemiddelaar in te gaan totdat het kabinet ‘toezegt dat serieus gesproken kan worden over doel, tijdspad en invulling van maatregelen’. Farmers Defence Force (FDF) en Agractie vinden dat Remkes te weinig onderhandelingsruimte heeft. De LTO wil meer ruimte voor innovatie en wil dat de overheid niet vastlegt wat de grens is waarbij de natuur aangetast wordt door de neerslag van stikstof. (ANP) Het kabinet trekt maximaal 33,1 miljoen euro uit om de druk op de asielopvang te verlichten. Met het geld kunnen veiligheidsregio’s extra personeel aantrekken voor de crisisnoodopvanglocaties.Dat schreef minister Hanke Bruins Slot (Binnenlandse Zaken) gisteren aan de Tweede Kamer. Het geld zal worden verdeeld over de 25 veiligheids­regio’s. Met het geld kan iedere veiligheidsregio maximaal dertig werknemers aantrekken voor een periode van drie maanden. In totaal zouden 1050 medewerkers aan de slag kunnen. (ANP)||https://www.parool.nl/wereld/kort-nieuws~bbaefd70c/
2022-07-26||Onderzoek concludeert: corona-uitbraak begon op dierenmarkt Wuhan||Eind 2019 dook in Wuhan een nieuwe, toen nog onbekende ziekte op. Tientallen mensen kregen last van zware longontsteking. Onderzoek wees uit dat het om een nieuw coronavirus ging, dat de wetenschappelijke naam SARS-CoV-2 kreeg. Sinds het begin van de coronapandemie werd de dierenmarkt Huanan in Wuhan genoemd als de plek waar mogelijk de eerste mensen besmet zijn geraakt met het virus. Niet alleen de dierenmarkt, maar ook andere plekken in en rond Wuhan werden toen gezien als bakermat van het nieuwe coronavirus. Zo rees de vraag of het coronavirus niet was ontsnapt uit een laboratorium dat huisvest in Wuhan. Nu concluderen de onderzoekers dat de Huanan-dierenmarkt ‘het vroege epicentrum van de pandemie’ was. De eerste acht mensen bij wie het virus is aangetroffen, werkten allemaal aan de westelijke kant van de dierenmarkt. Daar werden zoogdieren verkocht. De eerste 155 coronapatiënten woonden vrijwel allemaal rond de markt. Mensen die verderop in Wuhan woonden, hadden banden met de markt. Ook op het marktterrein zelf zijn sporen van het coronavirus aangetroffen. Zo zaten virusdeeltjes op een kooi, twee karren, een waterafvoer en op een apparaat dat wordt gebruikt om veren te verwijderen. Meerdere handelaren op de markt in Wuhan verkochten levende wilde dieren, zoals vossen, noordelijke varkensdassen en wasbeerhonden. Sommige mensen eten die dieren, maar ze worden ook gebruikt om hun bont. De dieren zijn ‘plausibele gastheren’ van het coronavirus. Hoe de dieren zelf het virus hebben opgelopen, is volgens de onderzoekers niet duidelijk geworden. De studie is mede gebaseerd op een bezoek van Koopmans en anderen aan Wuhan begin vorig jaar. Zij waren daar namens de Wereldgezondheidsorganisatie (WHO) van de Verenigde Naties. ‘Hoe je de gegevens ook analyseert, het bewijs wijst naar de markt als het epicentrum, en meer in het bijzonder een hoek waar levende wilde dieren zijn verkocht,’ schrijft de viroloog van Erasmus MC in Rotterdam dinsdag op Twitter.||https://www.parool.nl/wereld/onderzoek-concludeert-corona-uitbraak-begon-op-dierenmarkt-wuhan~bcb28fc4/
2022-07-26||Spelersvakbond: FC Barcelona gaat ‘waanzinnig’ om met Frenkie de Jong||Volgens VVCS-voorzitter Evgeniy Levchenko wordt De Jong door middel van chantage gedwongen te vertrekken, ondanks zijn nog vier jaar doorlopende contract. Hij vindt net als de Engelse oud-voetballer Gary Neville dat de internationale spelersvakbond FIFPro van zich moet laten horen. “Ik vind dat een vakbond alle spelers moet beschermen. Nu wordt een speler door een club in het nauw gedreven en weggejaagd. Dan is het aan een internationale vakbond om op te staan.” Maar veel meer dan een statement maken kan FIFPro niet doen, zegt Levchenko. “Als FC Barcelona zijn salaris blijft betalen, is er contractueel niets mis.” De oud-speler van onder meer Vitesse, Sparta Rotterdam en FC Groningen vreest dat de Catalaanse club De Jong minder gaat laten spelen als hij niet met de salarisverlaging akkoord gaat. “FC Barcelona zal zich dan beroepen op sportieve gronden, maar voor de carrière van een jonge speler is het funest. Dat maakt het een soort afpersing.” Toch raadt Levchenko de voormalige Ajax-middenvelder aan om de salarisverlaging, naar verluidt bijna een halvering, niet te accepteren. “Ik zou ‘nee’ zeggen. FC Barcelona heeft de volledige verantwoordelijkheid. Het langetermijnbeleid van de club is dramatisch. Het is waanzinnig als spelers voor de financiële puinhoop moeten boeten.” De 44-jarige voormalig Oekraïens international begrijpt het als De Jong, ondanks een vermeend akkoord tussen de Catalanen en Manchester United voor een transfersom van 75 miljoen euro, niet zou willen vertrekken. “Hij voelt zich net thuis daar en begrijpt de cultuur.” Levchenko vindt het helemaal dubbel dat ‘Barça’ tegelijkertijd met spits Robert Lewandowski (voor minimaal 45 miljoen euro) en buitenspeler Raphinha (zeker zo’n 55 miljoen euro) wel voor grote bedragen nieuwe spelers koopt. Dat maakt volgens Gary Neville dat De Jong juridische stappen tegen zijn club moet overwegen. “En alle spelers zouden achter hem moeten staan,” aldus de oud-speler van Manchester United via Twitter. “Een club die fortuinen uitgeeft aan nieuwe spelers terwijl ze degenen die onder contract staan niet hun volledige salaris betalen, is immoreel en illegaal.” FIFPro laat weten collectieve zaken, zoals de contractsituatie van voetballers in oorlogsgebied, te behandelen en zodoende niet samen met De Jong te kunnen optrekken bij een eventuele gang naar de rechter. Daarvoor moet de spelmaker een sportrechtadvocaat inschakelen en kan hij zich laten steunen door een nationale vakbond waar hij lid van is. Over het seizoen 2020/2021 registreerde de internationale spelersvakbond 1187 van dergelijke claims. Wel noemt FIFPro de kwestie van De Jong ‘interessant’ en is de speler - indien gewenst - ‘altijd welkom voor advies’.||https://www.parool.nl/sport/spelersvakbond-fc-barcelona-gaat-waanzinnig-om-met-frenkie-de-jong~bf583f00/
2022-07-26||Pontje Nieuwe Meer blijft deze zomer alleen op zondagen varen||In een brief aan de gemeenteraad schrijft wethouder Melanie van der Horst (Openbare Ruimte en Groen) dinsdag dat het is gelukt om de financiering te regelen om de veerpont tot het eind van deze zomer wekelijks op beide weekenddagen te laten varen. Toch vaart het pontje voorlopig niet op de zaterdagen. Het lukt de reder niet het pontje deze zomer nog op beide weekenddagen te exploiteren. Afgelopen april was het nog maar de vraag of de historische recreatiepont überhaupt wel zou kunnen blijven varen. Door een aflopende subsidieregeling kwam de veerdienst de helft van het benodigde geld tekort. Het pontje, genaamd ‘Helena’, vaart doorgaans van half april tot half oktober in het weekend en op feestdagen tussen het Amsterdamse Bos en Park Oeverlanden. Na de zomer zal opnieuw worden gekeken naar mogelijkheden de verbinding het hele weekend door te zetten. Een bijdrage vanuit het gemeentelijk budget voor het Amsterdamse Bos zorgt ervoor dat het pontje op de zondagen vaart.||https://www.parool.nl/amsterdam/pontje-nieuwe-meer-blijft-deze-zomer-alleen-op-zondagen-varen~bfceb221/
2022-07-26||Deense Ludwig klopt Vos in sprint derde etappe Tour ||Vos (Jumbo-Visma) behoudt de gele leiderstrui. Ze heeft 16 seconden voorsprong op de Italiaanse Silvia Persico en de Poolse Katarzyna Niewiadoma. Demi Vollering en Annemiek van Vleuten, beiden favoriet voor de eindzege, maakten ook deel uit van de eerste groep. Vollering was teruggekomen na een val. Van Vleuten was blij dat ze kon volgen, hersteld na twee dagen ziekte. Woensdag volgt een rit naar Bar-sur-Aube met onderweg een aantal klimmetjes en gravelstroken. De winnares, bekend om haar extraverte optredens naast de fiets, was in extase. “Ik had een klotedag gisteren, maar het team heeft vertrouwen in me gehouden. En nu win ik een etappe, in de kampioenstrui van Denemarken ook nog. Mooier wordt het niet,” sprak Ludwig geëmotioneerd. De finale van de rit was spectaculair. Nadat de Belarussische Alena Amialioesik was ingelopen kort na de eerste finishpassage in Épernay, meldden zich vrijwel alle kanshebbers voor de eindzege in de voorste regionen. Op de Côte de Mutigny bepaalden Van Vleuten en Vollering het tempo, slechts zo’n tiental rensters kon volgen. Vos klampte lang aan, tot Moolman versnelde. Vollering gleed echter kort na de top onderuit, net als de Duitse Liane Lippert. De Italiaanse Elisa Longo Borghini en Persico trokken door. Moolman, ploeggenote van Vollering, ging mee, terwijl niet veel later ook Van Vleuten en de Spaanse Mavi García aanhaakten. Achter het vijftal sloot Vollering weer aan bij de groep rond Vos, niet veel later volgde de samensmelting. Op de Mont Bernon, 4 kilometer voor de finish, waren het Niewiadoma en Longo Borghini die het tempo bepaalden. Ditmaal ten koste van Van Vleuten, die pas een kilometer voor de streep weer terugkeerde in de kopgroep. Niewiadoma zette de sprint in. Moolman en Vos hadden nog wel een antwoord klaar, maar tegen de jump van Ludwig was niemand bestand. De 26-jarige Deense kon het amper geloven.||https://www.parool.nl/sport/deense-ludwig-klopt-vos-in-sprint-derde-etappe-tour~b7e61742/
2022-07-26||Nieuwe video van optreden bij Amsterdamsch Studenten Corps: halfnaakte vrouwen die op mannenhoofden bonken ||In de video zijn twee vrouwen met ontbloot bovenlijf te zien. Met alleen een gescheurde panty en kleine strings aan bouncen ze geknield op een beat terwijl twee mannen onder hen liggen en met hun gezicht tegen hun billen bonken. Dit gebeurde afgelopen week tijdens het 34ste lustrum van het Amsterdamsch Studenten Corps (A.S.C.) op een vol podium ten overstaan van een plein met honderden corpsleden. Het optreden was een ingehuurd optreden van het Amsterdamse corps, zegt rector Heleen Vos. “We zijn nog bezig met onderzoeken hoe dit precies geprogrammeerd kon worden.” Tijdens het ‘optreden’ maakten de aanwezige mannen video’s en foto’s en werd er gelachen en gejuicht toen de act werd opgevoerd. Het maakt duidelijk dat er nog weinig veranderd is bij het studentencorps, dat noodgedwongen een cultuurverandering aankondigde nadat vorig jaar alle bestuursbeurzen door onderwijsinstellingen werden teruggetrokken. Toen ging het om fysieke mishandelingen en vernederingen tijdens ontgroeningen. Het lustrumfeest dat van 16 tot 25 juli plaatsvond is een aaneenschakeling van grensoverschrijdend gedrag, erkent de rector. Honderden leden hebben geschokt gereageerd op de seksueel intimiderende, vrouwonvriendelijke en respectloze speeches die tijdens het herendiner werden gehouden. ‘Vrouwen zijn niks en niks meer dan een hoer’ en ‘Vrouwen zijn sperma-emmers’ zijn twee van de vele uitspraken die tijdens de speeches van het zogeheten herendiner, onderdeel van het lustrum, werden gedaan. Ook werd aangekondigd ‘de nekken van vrouwen te zullen breken om hun lul erin te steken’. De leden van het Amsterdamse studentencorps A.S.C/A.V.S.V., die onder vuur liggen vanwege hun vrouwonvriendelijke uitspraken tijdens een bijeenkomst afgelopen weekend, leggen hun functie neer, werd dinsdagmiddag bekend. Ook de inschrijvingen die woensdag van start zouden gaan zijn opgeschort. Amsterdamse onderwijsinstellingen hebben laten weten dat ze ook het komende collegejaar geen beurzen verstrekken, omdat het vertrouwen niet hersteld is. Burgemeester Halsema wil onderzoeken welke maatregelen ze kan treffen ‘met als uiterste consequentie het (tijdelijk) intrekken van de exploitatievergunning van sociëteit’. “Het gedrag van een deel van de mannelijke leden van het A.S.C. afgelopen zondag is onaanvaardbaar en volstrekt verwerpelijk. De vereniging moet een veilige omgeving zijn voor huidige en nieuwe leden, in het bijzonder voor jonge vrouwen.”||https://www.parool.nl/amsterdam/nieuwe-video-van-optreden-bij-amsterdamsch-studenten-corps-halfnaakte-vrouwen-die-op-mannenhoofden-bonken~bf8b3ba7/
2022-07-26||De reden dat statushouders nu voorrang krijgen, wordt weggewuifd als strontlucht||‘Waarom doen we niet meer aan opvang in de regio?’ ‘Het is gewoon niet eerlijk dat migranten voorrang krijgen op woningen ten opzichte van Nederlanders.’ Het besluit van de gemeente Utrecht om tijdens de zomer een paar weken vooral vluchtelingen te huisvesten, was voor menigeen aanleiding om weer eens flink los te gaan op mensen die op de vlucht voor oorlog, geweld en honger huis en haard hebben moeten achterlaten. Dat Utrecht dit besluit nam, juist om de gemaakte achterstand enigszins weg te werken, na jaren veel te weinig statushouders aan een woning te hebben geholpen, wordt veelvoudig weggewuifd alsof het strontlucht is. En dat zeker 95 procent van alle vluchtelingen wereldwijd al in de eigen regio wordt opgevangen, lijkt velen sowieso te ontgaan. Hóé vaak het ook herhaald is en hoe duidelijk zichtbaar het ook is in elke statistiek. En dat zegt toch iets over de (des)informatiebubbel waarin veel mensen zich bevinden. Namelijk die van extreem, framend en fake news creërend rechts. De Lubachse fabeltjesfuik die voor velen zo overtuigend is, en die, wanneer je er rondzwemt, ook nog eens steeds groter wordt, waardoor zelfs behoorlijk weldenkende mensen gaan geloven dat Nederland veel te veel vluchtelingen opneemt, dat deze vluchtelingen onze huizen inpikken en dat vluchtelingen stiekem ook de reden zijn waarom boeren massaal hun land moeten afstaan. In het beste geval wordt het laatste genuanceerd als ‘te kort door de bocht’ (Caroline van der Plas bij Op1 afgelopen maandag). Maar niemand die dan even direct reageert met een feitenrelaas. Terwijl we het hier hebben over volstrekte onzin die steeds gevaarlijker wordt naarmate hij vaker wordt verspreid. Dit zet mensen namelijk onterecht tegenover elkaar, polariseert en dehumaniseert. Deze tendens is een verlengde van de term ‘tsunami’, waarmee mensen op de vlucht voor honger en geweld tot levensbedreigend gevaar worden verklaard (Geert Wilders in 2015). Het is een giftige set leugens waarin de meest kwetsbaren worden geframed als oorzaak van alles dat ons frustreert. En het verontrustende gevolg is dat grote groepen in het steeds extremer rechtse spectrum, de groeiende groep egocentristen, zich zodanig verzetten tegen alles DaT Op fAcEBoOk hEb gESTaAn, dat ze de problemen van deze tijd juist erger maken. Dat Trump, Le Pen en eigenlijk elke racistische/fascistische gek deze haat aanmoedigt zou voldoende moeten zeggen. En natuurlijk interesseert Thierry Baudet zich geen moer voor boeren of uw sociale huurwoning. De verspreide onwaarheden en gecreëerde polemiek ten koste van de meest kwetsbaren hebben maar één doel en dat is chaos en ellende. Omdat dat tot een wanhoop drijft die alleen goed is voor kwaadwillende machtswellustigen. Want het stopt het denken en het voedt de haat. Hoe gepolariseerder de samenleving wordt, hoe meer ruimte er ontstaat voor politieke excessen. Laat dat maar even tot u doordringen. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/de-reden-dat-statushouders-nu-voorrang-krijgen-wordt-weggewuifd-als-strontlucht~b5c904b3/
2022-07-26||Politie achtervolgt auto half uur lang over de ring||De politie probeerde dinsdagmiddag rond half drie een bestuurder op de snelweg bij Aalsmeer aan de kant te zetten. Die bleek daar weinig trek in te hebben en spurtte ervandoor. De achtervolging ging richting Zaandam en terug. “Een rondje over de ring,” zegt een woordvoerder van de politie. Het zou niet gaan om een achtervolging met extreme snelheden. Wel is er ‘te hard’ gereden. Uiteindelijk begaf een van de wielen van het voertuig het ter hoogte van de afslag bij Watergraafsmeer. De bestuurder kon worden aangehouden. Over de directe aanleiding voor de aanhouding kan een woordvoerder van de politie niks zeggen. “Het is niet zo dat er eerst een incident heeft plaatsgevonden,” legt ze uit. De agenten besloten het voertuig aan de kant van de weg te zetten nadat ze het kenteken hadden nagetrokken. Er zijn geen gewonden gevallen. De auto van de verdachte is weggesleept met een kraan. Volgens de woordvoerder van de politie is er geen opstopping meer.||https://www.parool.nl/nederland/politie-achtervolgt-auto-half-uur-lang-over-de-ring~b6e3c839/
2022-07-26||Flavia en zoon Tigo: ‘Mama knuffelt ons helemaal plat’||“Ik noem Tigo altijd mijn lieve, slimme kunstenaar. Hij is open, sociaal, geïnteresseerd in muziek, bewegen en tekenen, én hij heeft een goed stel hersens. Toen hij anderhalf jaar oud was kon je al gesprekken met hem voeren, in het Portugees en in het Nederlands. Ik ben opgegroeid in São Paulo en kwam op mijn 24ste naar Nederland. We gaan regelmatig terug naar Brazilië, ik vind het belangrijk dat onze kinderen weten waar ze óók vandaan komen. Vroeger vond Tigo het overweldigend om in São Paulo te zijn. Ik merkte dat het mij onbewust wel verdriet deed als hij zich niet thuis voelde op de plek waar ik ben opgegroeid. Ik denk dat de kinderen door hun achtergrond met twee culturen wel anders in het leven staan. Ze hebben meer van de wereld gezien dan alleen Weesp. Ik probeer ze het positieve van de Braziliaanse cultuur mee te geven; de muziek, het eten en het warme, gastvrije. Bij ons thuis is iedereen altijd welkom, maar dat betekent niet dat er geen regels zijn. Ik geloof dat ik strenger ben dan veel Nederlandse moeders. Loslaten vind ik lastig, al gaat het de laatste tijd steeds beter. Tigo en ik zijn allebei nachtdieren. Als de rest al slaapt zitten wij samen in de keuken tot na middernacht, aan ons (huis)werk, soms met een bak popcorn erbij. Tigo is perfectionistisch met een groot verantwoordelijkheidsgevoel. Als kind verbeterde hij anderen als ze iets niet goed deden. We hebben nog een filmpje waarop hij zijn broertje van drie jaar corrigeert omdat hij Olifantje in het bos niet op de juiste manier zingt. Laatst ging hij met de debatclub van school op reis naar Lapland, hij regelde van begin tot einde alles voor iedereen. Zijn medeleerlingen noemden hem ‘papa Tigo’. Ik herken mezelf wel in Tigo, net als hij draag ik de wereld voor anderen. Dat is mooi, maar voor een zeventienjarige vind ik het soms wat veel. Het wordt gelukkig iets minder nu. Hij is minder gefocust op alles perfect doen en dat zien we terug in zijn cijfers: hij ging over met – naast zevens en achten – ook twee vijven op zijn rapport, voor economie en maatschappijleer. Ik ben daar alleen maar blij om; het betekent dat hij wat meer kan ontspannen. Ik moedig hem ook aan om na zijn eindexamen eerst een tussenjaar te nemen, in plaats van meteen te gaan studeren.” “Ik merk wel dat ik net iets anders word opgevoed dan mijn vrienden; iedereen kan hier altijd mee-eten of blijven slapen. We hebben ook altijd veel mensen over de vloer, regelmatig logeert hier familie uit Brazilië. Mijn moeder is wel streng op bepaalde dingen. Zo mogen vrienden tot middernacht buiten chillen, terwijl ik om tien uur thuis moet zijn. Al is ze daar de laatste tijd wel iets losser in aan het worden. We voeren ook wel goede gesprekken over dat soort dingen, mama wil weten hoe ik de dingen zie en ervaar. Ze is bijvoorbeeld geen fan van sociale media, maar ik leg haar uit dat het niet alleen maar oppervlakkigheid is wat je online ziet. Ik heb mezelf bijvoorbeeld leren filmen en monteren via online tutorials, ik maak nu af en toe filmpjes in opdracht. Na mijn vwo zou ik het liefst naar de filmacademie gaan. Mama heeft ons veel verteld over haar jeugd in Brazilië, ik realiseer mij daardoor wel hoe goed de leefomstandigheden zijn in Nederland. Ik vind het leuk om er op vakantie te gaan en familie te zien, maar Brazilië is niet een land waar ik zou willen wonen. Zeker niet nu met Bolsonaro als president. Als ik daar ben voel ik me een ‘gringo’ en hier voel ik me vaak Braziliaans. Als mensen horen dat ik half Braziliaans ben, gaan ze er meteen van uit dat ik goed kan voetballen of soepele heupen heb. Maar ik ben een slechte voetballer en kan niet heel goed dansen. Ik hou wel heel erg van de muziek, zoals bossanova en bachata, en ook van het Braziliaanse eten; mama maakt ontzettend lekkere ‘arroz con feijao’, rijst met bonen. Ik ben blij dat ik met het beste van twee culturen ben opgevoed; het praktische en verantwoordelijke van Nederland en het vrolijke en sociale van Brazilië. Elkaar knuffelen, ook als je elkaar nog niet kent, is onder Brazilianen heel normaal. Mama knuffelt ons ook helemaal plat. Bij ons thuis is mama meer van het relaxen, met haar kijken we op zondag films op de bank met een bak popcorn, met papa doen we vooral actieve dingen, zoals zeilen. Ik denk dat mijn moeder de enige Braziliaanse is die bij windkracht tien in de kou op een zeilboot gaat zitten en in een Hollandse molen uit de zeventiende eeuw woont. Ze maakt zelf weleens de grap dat ze meer geïntegreerd is dan koningin Máxima.”||https://www.parool.nl/ps/flavia-en-zoon-tigo-mama-knuffelt-ons-helemaal-plat~bdef231b/
2022-07-26||Een Pridevlag aan je gevel komt met risico’s: ‘Hij hangt er weer, gescheurd en wel’||Onze Pridevlag hing er pakweg achttien uur toen er op de deur werd geklopt. De bovenbuurvrouw. “Weten jullie zeker of die vlag zo’n goed idee is? Iemand heeft ‘homo’s’ op de voordeur geschreven.” Natuurlijk hadden mijn huisgenoot en ik erbij stilgestaan dat er risico’s waren, zeker na de brand in de studentenflat aan de Krelis Louwenstraat in West, vermoedelijk aangestoken vanwege de aanwezige vlaggen. Maar juist vanwege dat soort incidenten – in september werden om diezelfde reden bij twee woningen in Bos en Lommer de ruiten ingegooid – vinden we het belangrijk. Om die haat een tegengeluid te bieden en de zaaiers te laten zien dat we niet wijken. Precies daarom wilden we onze vlag, na een kort twijfelen, laten hangen. Dezelfde dag nog gingen we bij de bovenbuurvrouw op de koffie; dat zij zich veilig voelde in haar eigen huis was een voorwaarde. Inmiddels hangt ie er ruim vijf maanden, en sinds die ene keer is er niets meer voorgevallen. Hoe is dat bij andere Amsterdamse vlaggendragers? “Mijn vlag hangt er nu zo’n drie jaar, ik heb hem zelfs moeten vervangen omdat het eerste exemplaar vaal was geworden van de zon. Toen ben ik voor een Progressvlag gegaan in plaats van de traditionele regenboogvlag, omdat die inclusiever is (de toegevoegde kleuren vertegenwoordigen de trans gemeenschap, mensen van kleur en mensen die leven met of overleden zijn aan hiv of aids, red.). Het idee om een Pridevlag op te hangen ontstond nadat ik een keer nageroepen werd. Ik voelde me heel machteloos en dacht: met zo’n vlag aan mijn woning herinner ik mezelf eraan dat ik mezelf moet blijven, ook als dat betekent dat ik zichtbaar afwijk van de norm. Nageroepen word ik nog steeds weleens, op mijn verjaardag gebeurde het onlangs twee keer. Maar als ik dan naar huis fiets en de vlag in de verte zie, werkt dat geruststellend. Je kunt hem ook niet missen, ik woon op de hoek en je ziet de vlag vanuit alle richtingen. Ik hoop dat queer voorbijgangers en buurtbewoners zich daardoor welkom voelen. Ook zou ik het fijn vinden als het mijn buren aanspoort om thuis te praten over genderidentiteit en seksualiteit, bijvoorbeeld met hun kinderen. Nare ervaringen op straat kun je eigenlijk geen positieve associatie geven, maar ik probeer het wel: met een vriendin heb ik afgesproken dat we elke keer dat ik nageroepen of uitgescholden word, gaan borrelen. Dan trekken we telkens een andere kleur van de Pridevlag aan en maken we een foto. Uiteindelijk borrelen we zo de hele regenboog bij elkaar.” “Ik ben opgegroeid in een tijd waarin je op school niets leerde over genderdiversiteit of seksualiteit en er thuis ook niet over werd gepraat. Eigenlijk begint dat de laatste jaren pas écht te veranderen. Toch is er nog veel werk te verzetten; toen ik vorige zomer las over de brand in de studentenflat en de woningbouwvereniging leek te suggereren dat de vlaggen weghalen de oplossing was, besloot ik een tegengeluid te laten horen. Het is duidelijk dat we meer educatie nodig hebben en ik hoop dat mijn vlag daaraan bijdraagt. Ook zelf ben ik er nog niet. Als ik twee mannen hand in hand zie lopen, vind ik dat soms onwennig, terwijl ik honderd procent pro-lhbtq+ ben. Ik ben jarenlang geconditioneerd om zo te denken. Dat moet veranderen. Ik hoop dat de vlag werkt als een reclameboodschap; als een groot commercieel bedrijf overal zijn producten promoot, willen mensen op een gegeven moment niks anders meer. Ik heb voor een wat kleiner exemplaar gekozen omdat ik op één hoog woon en niet wil dat mensen er vanaf straat bij komen. Overigens heb ik nog niets vervelends meegemaakt. Dat had ik wel verwacht. Vrienden die langskomen zeggen er eigenlijk niets over, die zijn bekend met mijn activisme. Ze weten ook dat ik weleens met mannen heb gezoend, al identificeer ik me als heteroseksueel.” Veneklaas: “Eigenlijk hangt de vlag er door de 82-jarige bovenbuurvrouw. ‘Hebben jullie nou nog geen vlag?’ vroeg die een keer. Ik ben meteen naar het Homomonument gelopen om er een te kopen bij de lhbtq+-kiosk.” Overweg: “Als het stormt halen we hem soms binnen, anders wordt hij zo groezelig en nat. Maar de rest van het jaar hangt hij pontificaal boven het drukke kruispunt waaraan we wonen.” Veneklaas: “Soms waait de vlag om de stok heen en wikkel ik hem weer los. Dan kijk ik toch even om me heen of voorbijgangers erop reageren. Niet uit angst, maar ik ben me er wel van bewust dat er eventuele negatieve reacties kunnen klinken.” Overweg: “Toch hebben we vanuit het raam alleen maar positieve dingen gehoord. Één keer stond er een groep basisschoolkinderen met hun begeleiders; toen een van hen wees op de regenboogvlag, legde hun leerkracht uit wat die betekent. Dat is precies waar hij voor bedoeld is: zichtbaarheid creëren. Dat we op een druk punt wonen helpt daarbij.” Veneklaas: “Zelf vind ik het prettig als ik in een buurt met veel Pridevlaggen kom. Dan voel ik me meteen welkom. Kleine moeite, groot resultaat. Nu geeft ie me ook een glimlach als ik thuiskom.” Overweg: “Vrienden begonnen er vaak over toen we hem net hadden opgehangen, sommigen van hen hebben er nu thuis ook een.” Veneklaas: “En met onze ouders voerden we gesprekken over waar alle kleuren op de vlag voor staan.” Van Voorthuizen: “Op Bevrijdingsdag was ik met mijn collega bij mij thuis toen we geluiden hoorden bij het raam. Enkele jongens van rond de twintig probeerden onze vlag kapot te trekken. ‘Waarom zit je aan mijn vlag?’ riep ik naar buiten, waarop een van hen antwoordde: ‘Ik wil niet dat er homo’s in mijn oude huis wonen.’” Van de Poppe: “Ze gingen weg toen we probeerden het nummerbord van hun scooter te fotograferen. ‘We regelen het nog wel,’ zei diezelfde jongen op dreigende toon. We hebben meteen de politie gebeld. Die nam het gelukkig heel serieus.” Van Voorthuizen: “We waren enorm geschrokken, vooral omdat ze weten waar we wonen. De nacht na het incident hebben we de vlag weggehaald uit angst voor een steen door de ruit of erger. Sindsdien hangt hij er weer, gescheurd en wel.” Van de Poppe: “De eerste weken was ik erg op mijn hoede zodra ik de straat opging. Ik was bang dat ze daar ineens weer zouden staan.” Van Voorthuizen: “Toch is het voor ons als cisgender heterokoppel geen aanval op onze identiteit. Voor mijn collega daarentegen, die op vrouwen valt, was het de eerste keer dat ze zó gericht te maken kreeg met homohaat. Daniël en ik twijfelden of we queer ruimte wilden innemen door geïnterviewd te worden voor dit artikel, maar hopen door ons verhaal te vertellen dat meer niet-lhbtq+’ers een regenboogvlag ophangen. Uit solidariteit. Als elke Amsterdammer die géén haatgevoelens heeft richting de lhbtq+-gemeenschap dat doet, zou de hele stad onder hangen. Wij zijn met veel meer.”||https://www.parool.nl/ps/een-pridevlag-aan-je-gevel-komt-met-risico-s-hij-hangt-er-weer-gescheurd-en-wel~b875fe8f/
2022-07-26||Kissing Couple XXXL: een lieve plek als tegenhanger van het rauwe havengebied||Als je een van de ontelbare toeristenwinkels die Amsterdam rijk is binnenloopt, heb je voor 2 euro al een ie­nie­mienie Delfts blauw peper-en-zoutstel van het beroemde kussende paartje. Op de blinde muur van de tabakswinkel bij het metrostation Weesperplein hebben straatkunstenaars Karski (Roy Valk, @karskione) en Tim Rodermans (@timrodermans) het kussende koppel op groot formaat vereeuwigd. Maar het meest onontkoombare beeld staat in het Westelijk Havengebied waar de Hempont vaart: Kissing Couple XXXL. Tussen kunst en kitsch. Het souvenir op reuzenformaat is in 2017 met schuim en epoxy gemaakt door ruimtelijk vormgever Saske van der Eerden, die in 1996 is afgestudeerd aan de Artez University of the Arts, richting beeldhouwen en zich sindsdien specialiseerde in het ontwerpen en vervaardigen van kunst voor de openbare ruimte (de Berm Bunnies, de drie reusachtige witte konijnen langs de weg in Westpoort, zijn ook van haar hand). De plaatsing was een initiatief van Bright Up, een organisatie die het stimuleren van fietsgebruik als doel heeft, om de fietsroute van Amsterdam naar de Zaanse Schans en de wachtplek bij de pont aantrekkelijker te maken. Ook vormt het een herkenningspunt voor cruiseschepen – en dus een markant selfiepunt voor toeristen – op weg naar de Passenger Terminal. “We wilden er een lieve plek van maken, juist als tegenhanger van het rauwe havengebied,” aldus Sandra Hueber van Bright Up. ‘Het leven is al best ingewikkeld. Met lichte en verblijdende kunst wil ik mensen even uit hun dagelijkse beslommeringen halen en een positieve beleving geven.’ Er is weinig bekend over de oorsprong van het Delfts blauwe kussende koppel, dat volgens de website netherlandssouvenirs.com toch een van de bekendste kussende koppels ter wereld is (‘én een heel leuk cadeau voor een bruiloft’). De meest gebezigde theorie is dat een foto van ‘Griet­je en Jan van Vo­len­dam’ de inspiratie moet zijn geweest voor een souvenirhandelaar. Op die schattige foto, opgenomen in de collectie van het Zuiderzeemuseum, poseren een jochie en meisje in Volendammer streekdracht – hij draagt een schipperspet en rode kiel, zij een jurkje met daaroverheen een katoenen lijfbontje – met op de achtergrond het Braakje en het Doolhof. De Delfts blauwe beelden van Van der Eerden zijn bijna tien meter hoog en wegen samen rond de 6700 kilo. De productietijd was zes en een halve maand; de beelden bestonden ieder uit twee delen, die buiten de werkplaats aan elkaar zijn bevestigd. Bij het werk staat een infobord (‘geldverspilling’ en ‘horizonvervuiling’ is er in hanenpoten op gestift) met een QR-code die doorverwijst naar de website kissingcoupleamsterdam.nl. Daarop staat een ronkend filmpje over de totstandkoming (‘dit wordt zo’n beetje het vrijheidsbeeld van Amsterdam’), kun je een gratis fietskaart downloaden én je liefste kusfoto delen met de rest van de wereld: ‘Share your love at Kissing Couple XXXL’. Zie ook instagram.com/kissingcoupleamsterdam Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/kissing-couple-xxxl-een-lieve-plek-als-tegenhanger-van-het-rauwe-havengebied~bb99fb87/
2022-07-26||Randstad: Nederlandse deeltijdcultuur verergert de personeelstekorten||Lange rijen op Schiphol, restaurants die op weekdagen de deuren sluiten, geldautomaten die door een tekort aan beveiligers niet worden bijgevuld. Inmiddels staan er deze maand 460.000 vacatures open, een nieuw record en 20 procent meer dan in juli vorig jaar. “Nog meer vacatures die openstaan kan bijna niet, de krapte is daarvoor te groot,” zegt Bart van Krimpen van Randstad. “De werkloosheid staat historisch laag op 4,3 procent – alhoewel er in juli een lichte, seizoensgebonden stijging was. De arbeidsparticipatie staat op een record, ruim 72 procent. Dan is er ook nog hoog ziekteverzuim dat tekorten aanjaagt. Daardoor droogt de groep nog beschikbare mensen voor de arbeidsmarkt snel op.” Bedrijven die het zelf niet meer lukt om geschikt personeel te vinden, wenden zich massaal tot uitzendbureaus voor tijdelijke oplossingen of hulp bij het zoeken naar vaste krachten. Maar de kaartenbakken raken snel leeg. “We hebben na de kleur rood nu paars geïntroduceerd voor extreme krapte.” Zo kleurt in Amsterdam het tekort aan ict’ers en technici paars. “Vooral in de techniek en productie staan veel vacatures open,” zegt Van Krimpen. “Met name vacatures waarvoor mbo’ers gevraagd worden stijgen hard; er is momenteel grote behoefte aan medewerkers voor catering, logistiek, administratie, receptie. Maar er is zeker ook behoefte aan hoger opgeleiden.” De personeelsproblemen worden nog aangezwengeld doordat steeds minder mensen een volledige werkweek willen werken. “Nog maar 30 procent zoekt fulltime werk. Vooral jongeren willen minder uren werken om daarnaast tijd over te houden voor andere zaken. In zorg en onderwijs ligt het gemiddelde op 25 uren per week.” Dat maakt de kans klein dat de personeelsproblemen (deels) gedempt kunnen worden door de circa 560.000 Nederlanders die nu in deeltijd werken en meer uren zouden kunnen maken. Deeltijdwerken is volgens Dominique Hermans, ceo van Randstad Nederland, ‘een Nederlands cultuurding’. “Nederland is kampioen deeltijdwerk, het gemiddeld aantal uren ligt heel laag. Als wij naar het Europese gemiddelde kunnen groeien, lost dat een deel van de problemen op.” In 2021 lag de gemiddelde duur van een werkweek in de Europese Unie op 36,4 uur. Met gemiddeld 32,2 uur is die in Nederland het kortste van alle EU-landen. Daarbij zijn wel flinke obstakels te nemen. Zo deinzen veel werkgevers er nog altijd voor terug om mensen aan te nemen met een arbeidsbeperking of een persoonlijke situatie die werken in traditionele arbeidsuren lastig maakt. Hermans: “Krapte biedt ook een kans op hervormingen. Zo moeten bedrijven inclusiever worden, 55-plussers een goede plek geven en mensen met afstand tot de arbeidsmarkt beter accepteren.” Ook de overheid moet het uitbreiden van het aantal deeltijduren vergemakkelijken, vindt Hermans. “Het is nu moeilijk om mensen met uitkeringen of toeslagen meer uren te laten werken. Dat kost hen soms geld of levert problemen op met kinderopvang. Ik zie wel beweging bij het kabinet, maar daar moet meer gebeuren.” De personeelscrisis legt Randstad, de grootste uitzender en detacheerder ter wereld, geen windeieren. Het bedrijf heeft in de eerste helft van dit jaar recordwinsten en topomzetten gemaakt; de uitzendkrachten en kandidaten voor alle openstaande vacatures zijn niet aan te slepen. Vorig jaar waarschuwde het concern al voor een tekort. Randstad, waarvan ook Tempo Team en Yacht deel uitmaken, haalde tussen januari en juli ruim 2,8 miljard euro winst op. Dat is 19 procent meer dan in de eerste helft van 2021, toen na de eerste coronaklappen weer herstel optrad. De omzet nam het afgelopen halfjaar met 12 procent toe tot 13,5 miljard euro. Maar de huidige personeelskrapte heeft ook voor uitzenders een keerzijde. De personeelstekorten vreten immers aan het vermogen van bedrijven om te groeien. Van Krimpen: “Een op de drie werkgevers geeft aan dat het tekort aan arbeidskrachten hun bedrijfsactiviteiten belemmert. Dat hebben we nooit eerder gezien.” Samen met de torenhoge inflatie, die ertoe kan leiden dat er minder producten worden gekocht, de stijgende rente en onzekerheden in de wereld kan dat de aanloop betekenen naar een economische crisis. En dan staan uitzenders vaak vooraan om de klappen op te vangen als bedrijven al die tijdelijke krachten weer aan de kant zetten. In de VS ziet Randstad terughoudendheid bij grote opdrachtgevers. En in Nederland lijkt de groei ten einde. Randstad zette hier in de eerste helft van het jaar weliswaar 1,8 miljard euro om, 7 procent meer dan in coronahalfjaar 2021, maar de brutowinst (ebita) bleef daarbij nagenoeg gelijk. Daarbij speelt mee dat de lucratieve opdracht om personeel te werven voor coronalocaties is weggevallen. Maar of de economie nu groeit of in recessie raakt: personeelstekorten zijn blijvend, ook omdat veel ouderen de arbeidsmarkt (gaan) verlaten. “We moeten nu al aan de slag om ervoor te zorgen dat er in 2026 niet nog meer tekorten blijven. Met name in de IT, energietransitie, onderwijs en zorg,” zegt Hermans. “Hoe de economie ook zal lopen, we denken niet dat er in 2026 een significant andere arbeidsmarkt is.” Van Krimpen: “Er blijven de komende jaren een hoop knelpunten: vooral bij medische beroepen, ict’ers, docenten en technici, en vooral bij hoger opgeleiden. In de horeca, administratie en onder kassamedewerkers zullen de tekorten de komende vier jaar afnemen, want dat zijn beroepen waarvoor geen of een lage opleiding nodig is. We moeten die mensen bewegen naar kansrijke beroepen, zoals medewerkers in de zorg of kinderopvang, loodgieters, militairen en monteurs.”||https://www.parool.nl/nederland/randstad-nederlandse-deeltijdcultuur-verergert-de-personeelstekorten~b090058a/
2022-07-26||Ruim kwart minder coronagevallen, instroom ziekenhuizen daalt||De cijfers zijn niet volledig: het Rijksinstituut voor Volksgezondheid en Milieu (RIVM) registreert alleen positieve uitslagen van tests die op de GGD-locaties zijn uitgevoerd. Zelftests worden niet meegeteld. Volgens het RIVM kan de daling van het aantal positieve tests ‘mogelijk deels te maken hebben met de zomerperiode, waarin veel Nederlanders op vakantie zijn’. Maar in verpleeghuizen is de daling ook te zien, en die bewoners gaan niet op vakantie, aldus het instituut. Het RIVM zei een paar weken geleden al dat het hoogste punt van de zomergolf in zicht kwam. Tussen maandagochtend en dinsdagochtend registreerde het RIVM 4453 positieve tests. Voor een dinsdag is dat het laagste aantal in zes weken. In Nijmegen is juist een piek te zien. De Gelderse stad heeft opnieuw de meeste positieve tests van heel Nederland, namelijk 238, het hoogste aantal daar sinds 1 april. Veel positief geteste mensen in en om Nijmegen zijn vorige week bij de Vierdaagse geweest. In Amsterdam kregen 171 mensen te horen dat ze het coronavirus hebben opgelopen. Daarna volgen Rotterdam (134), Utrecht (90), Arnhem (85) en Den Haag (83). Het RIVM registreerde elf sterfgevallen door corona, het hoogste aantal sinds 21 april. Hier kunnen ook late meldingen tussen zitten. Ook de instroom in de ziekenhuizen daalt. Vorige week zijn 534 mensen vanwege hun coronaklachten opgenomen, het laagste aantal in vier weken tijd. De week ervoor ging het (na correctie) om 707 mensen. Dat betekent dat het aantal opnames met 24,5 procent is gedaald. Van de 534 opgenomen mensen kwamen er 27 op een intensive care te liggen, tegen 32 een week eerder. Een nieuwe subvariant van het coronavirus verspreidt zich nog niet verder. Deze zogenoemde centaurus-variant is bij één persoon in Nederland vastgesteld. Het zogeheten reproductiegetal daalt naar 0,84. Dat is het laagste niveau sinds 22 april. Een cijfer van 0,84 betekent dat een gemiddelde groep van honderd mensen met corona 84 anderen besmet. Die dragen het virus over aan ongeveer 70 anderen en die steken vervolgens zo’n 59 mensen aan. Bij elke stap zijn er minder besmettingen. Als dat lange tijd doorgaat, kan de uitbraak op den duur langzaamaan doven.||https://www.parool.nl/nederland/ruim-kwart-minder-coronagevallen-instroom-ziekenhuizen-daalt~b4f8a026/
2022-07-26||Amsterdamse agent zwaar bestraft voor meineed wegens liegen over klap in proces-verbaal||De agent had de iPhone uit de hand van een hinderlijk filmende omstander geslagen, maar vervolgens geverbaliseerd dat hij de persoon in kwestie alleen wees in welke richting hij moest vertrekken. Op het filmpje dat de omstander maakte is duidelijk te zien dat er geslagen wordt. De persoon deed aangifte van meineed en valsheid in geschrifte. Niettemin had het Openbaar Ministerie (OM) de aangifte tegen de agent geseponeerd. De filmer begon een zogeheten artikel 12-procedure om zich over het sepot te beklagen. Het gerechtshof besliste in die procedure dat justitie de agent alsnog moest vervolgen. De rechtbank velt nu een snoeihard vonnis. Het incident gebeurde al op 16 mei 2019, op de Linnaeusstraat in Amsterdam-Oost. Als motoragent schreef Hans K. (61) een boete uit aan een taxichauffeur. Passant Samuel (26), die toegeeft dat hij had gedronken, had naar eigen zeggen het idee dat de boete onterecht was, filmde de agent van dichtbij en maakte vervelende opmerkingen. Hans K. haalde uit, de iPhone viel op de grond. De filmer raapte die op en maakte een opname van het nummerbord van de agent. Toegesnelde agenten arresteerden de filmer omdat hij geen gehoor gaf aan het gebod te vertrekken. In een worsteling werd hem pepperspray in de ogen gespoten. Hij werd vervolgd voor wederspannigheid – zoals dat heet wanneer iemand zich met geweld verzet tegen een ambtenaar. Hans K. schreef in zijn (onder ambtseed opgemaakt) proces -verbaal: ‘Ik heb hierop betrokkene gemaand te vertrekken. Daarbij gaf ik met mijn hand de richting van het vertrekken aan. Kennelijk heb ik daarbij de telefoon van betrokkene per ongeluk uit zijn handen gestoten dan wel geslagen’. De officier van justitie had de rechtbank vrijspraak gevraagd voor de agent. Hoewel ‘op basis van het filmpje kan worden geconcludeerd dat de verdachte zodanig geïrriteerd was dat hij besloot een klap te geven en het proces-verbaal op dat punt dus valselijk is opgemaakt, kan de voorgeschiedenis tot een ander oordeel leiden’. En: ‘gelet op die voorgeschiedenis was de opzet van de verdachte er vanaf het begin op gericht de aangever (filmer) weg te krijgen, waardoor de opzet op de valsheid van de verklaring ontbreekt’. Dat standpunt van de aanklager was in lijn met wat de advocaat van de agent aanvoerde. Zelf bleef die erbij dat hij het incident correct had beschreven. De rechtbank stelt in het vonnis vast dat ‘op basis van het filmpje geen andere conclusie kan worden getrokken dan dat de verdachte (de agent) de telefoon van de aangever uit zijn handen slaat, nu te zien is dat de verdachte met kracht uithaalt en de telefoon vervolgens op de grond valt. (..) De passage uit het proces-verbaal van de aanhouding is dan ook in strijd met de waarheid en dus onjuist’. De rechtbank stelt vast dat de agent ‘opzettelijk’ loog. De agent heeft ‘tot doel gehad een andere voorstelling van zaken te geven dan zich in werkelijkheid heeft afgespeeld’. Meineed door een agent is, net als het vals opmaken van een proces-verbaal, een zwaar vergrijp, omdat een door de politie ‘ambtsedig opgemaakt proces-verbaal’ in strafzaken als hard bewijs geldt. De rechtbank: ‘Hij heeft met het op ambtseed opmaken van een een valse verklaring een ernstig misdrijf gepleegd, waardoor de goede procesorde in gevaar is gebracht en de rechtsgang kon worden belemmerd’. Dat de filmer storend was, maakt de rechtbank niet uit. Het vonnis: ‘Hoewel in deze zaak sprake was van uiterst hinderlijk gedrag van de aangever, moest van de verdachte kunnen worden verwacht dat bewijsmateriaal overeenkomstig de waarheid werd opgemaakt. Met zijn handelen heeft de verdachte de integriteit van de politie geschaad. Het hele strafrechtsysteem is gebaseerd op de bewijskracht die toekomt aan een ambtsedig proces-verbaal’. Dat de agent nog steeds niet erkent dat hij fout zat, ‘doet de rechtbank vrezen voor herhaling’. De agent had in maart 2022 van de kantonrechter ook al een boete en een rijontzegging van 42 dagen opgelegd gekregen vanwege een kennelijk forse snelheidsovertreding. Hij had die veroordeling niet aan de politieleiding gemeld. Nu gelast de rechtbank hem binnen twee weken na het onherroepelijk worden van het vonnis de politie wél schriftelijk op de hoogte te stellen van zijn veroordeling. Zo niet, dan krijgt hij alsnog een beroepsverbod voor twee jaar. Advocaat van de filmer Juriaan de Vries is tevreden met de uitspraak. “In deze zaak heeft het OM de politie zelfs op de zitting nog de hand boven het hoofd gehouden. Uiteindelijk moest ik hemel en aarde bewegen om het OM tot vervolging te dwingen, maar dat leidt dan wel tot dit knalharde oordeel van de rechtbank, in niet mis te verstane bewoordingen.” De raadsman spreekt van ‘een overwinning voor de rechtsstaat en belangrijker nog, voor mijn cliënt’. “Laten we niet vergeten dat hij zonder de door hem gemaakte beelden hoogstwaarschijnlijk was veroordeeld, op basis van een meinedig en vals proces-verbaal. Dat is schokkend. Als het vertrouwen in een proces-verbaal wordt beschaamd, moet dat keihard worden afgestraft.” De advocaat van Hans K. kon nog niet op het vonnis reageren.||https://www.parool.nl/amsterdam/amsterdamse-agent-zwaar-bestraft-voor-meineed-wegens-liegen-over-klap-in-proces-verbaal~b71c1312/
2022-07-26||Opinie: ‘Het onderwijssysteem is niet de oplossing voor de problemen die het zelf veroorzaakt’||Jaar op jaar worden er in onderwijsland andere effecten verwacht van dezelfde maatregelen, de aanpak van het lerarentekort die de onderwijsministers op 1 juli de Kamer hebben voorgelegd laat dat opnieuw zien. Het lerarentekort en de kansen­ongelijkheid zijn problemen die voortkomen uit een kapot systeem, terwijl van datzelfde systeem wordt verwacht dat het de problemen oplost als we er maar meer geld naar toesturen. Het is goed dat wordt erkend dat de problemen structurele verandering vergen, maar zolang we binnen het systeem blijven denken, verandert er niets. Op 1 juli schreven de onderwijsministers Dennis Wiersma en Robbert Dijkgraaf de Tweede Kamer dat zij met ‘onorthodoxe maatregelen’ komen om het lerarentekort aan te pakken. Naast de structurele 1,5 miljard euro extra budget voor de onderwijssector, is landelijke sturing zoals het veranderen van de bekostiging en het inzetten van extra ondersteuning ‘geen taboe meer’. “We zijn bereid alles te doen wat nodig is om het lerarentekort te bestrijden,” aldus de ministers in een interview met NRC. In 2007 werden dergelijke maatregelen ook al geadviseerd, toen door de commissie Rinnooy-Kan en eveneens om het lerarentekort aan te pakken. Vorig jaar stelde de Sociaal Economische Raad (SER) in haar advies Gelijke kansen in het onderwijs dat kansenongelijkheid een ‘veelkoppig monster’ is, ‘verandering [moet] plaatsvinden binnen het hele onderwijssysteem’ – én verder. Het onderwijs is namelijk niet de ‘grote gelijkmaker’. Het tegendeel is waar: kwetsbare jongeren hebben door het onderwijs juist minder kansen door ‘de wijze waarop het Nederlandse opvang- en onderwijssysteem is georganiseerd’. Voor de oplossing die de SER voor ogen heeft, hoeven we niet ver te zoeken, de ondertitel van het advies luidt: Structureel investeren in kansengelijkheid voor iedereen. Het is volgens de Algemene Rekenkamer van de 280 miljoen euro aan extra subsidie echter niet te zeggen of die terechtkomt bij de kwetsbare leerlingen waarvoor zij bedoeld is. Wij kennen zelfs een basisschool met een uitdagende leerlingenpopulatie waar van het NPO-geld (Nationaal Progamma Onderwijs, in totaal 8,5 miljard euro) 10.000 euro is besteed aan gordijnen en waar de leerkrachten les van een yogajuf krijgen. Men weet simpelweg niet waar al dat geld in slechts twee jaar aan moet worden uitgeven – extra leerkrachten zijn er immers niet. Ook bij de Hogeschool van Amsterdam blijft van dit geld ‘miljoenen op de plank’ liggen. Faculteiten hebben moeite het uit te geven. Liberaal filosoof John Stuart Mill kwam in 1859 met het radicale voorstel het staatsonderwijs grotendeels af te schaffen. Door ouders het onderwijs naar eigen goeddunken te laten verzorgen wordt de vrijheid en pluriformiteit gewaarborgd – staatsonderwijs staat dat in de weg, is de gedachte. Voor kinderen wier ouders niet in staat zijn hen een (vereist) minimale basiskennis mee te geven, zou staatsonderwijs mogelijk moeten blijven. Hoewel dit voorstel bij veel lezers weerzin zal oproepen, zijn grote delen van dit gedachtegoed gerealiseerd. De ironie is dat dit niet is bereikt door de rol van de staat te beperken – zoals Mill voorstelde – maar juist door deze uit te breiden. Ouders hebben vrije schoolkeuze waardoor de segregatie op scholen ‘sterker [is] dan in wijken’, aldus de Onderwijsraad. Ook is er een grote pluriformiteit aan onderwijsvormen: niet alleen kan men door de vrijheid van onderwijs een school oprichten naar de eigen didactische en religieuze overtuigingen, maar ook de bijlesindustrie tiert welig, zo gaven huishoudens in 2021 328 miljoen euro uit aan bijles. Het staatsonderwijs is niet afgeschaft, maar staat ‘onverminderd onder druk’. Door de groei van privaat en aanvullend onderwijs ‘worden kerntaken van het onderwijs uitbesteed’, aldus de Onderwijsinspectie. In 2020 ging zelfs een derde van de ruim 90 miljoen euro voor onderwijsachterstanden naar private partijen – en de rol van schaduwonderwijs wordt intussen almaar groter. Het is mooi dat de onderwijsministers bereid zijn ‘alles te doen’, maar zolang we niet bereid zijn in te zien dat het onderwijssysteem de problemen die het zelf veroorzaakt niet kan oplossen, zullen de ‘onorthodoxe maatregelen’ dezelfde blijven als de afgelopen decennia. Oude sleutels openen geen nieuwe deuren.||https://www.parool.nl/columns-opinie/opinie-het-onderwijssysteem-is-niet-de-oplossing-voor-de-problemen-die-het-zelf-veroorzaakt~b877364f/
2022-07-26||The Black Phone: horror in een kelder met muren waar de dood aan lijkt te zijn afgeveegd||De Grijper, wordt hij genoemd. En zijn schaduw strekt bijna letterlijk over het noorden van Denver, waar Finney (Mason Thames) en zijn zus Gwen (Madeleine McGraw) op school kampen met pestende klasgenoten en thuis met een alcoholistische vader die bij het minste geluid verkrampt en zijn kinderen slaat met een riem. Wanneer Finney in handen valt van de Grijper (vileine, fysieke rol van Ethan Hawke, die vrijwel de hele film een demonisch masker op heeft), sluit die hem op in een vrijwel kale kelder met betonnen muren waar de dood aan lijkt te zijn afgeveegd en een zwarte telefoon die niet is aangesloten, maar toch rinkelt zodra de Grijper de stalen deur achter zich dichttrekt. Als Finney opneemt hoort hij de stemmen van de jongens die hem voorgingen in deze kelder en even lijkt de film daarmee een emotionele en zelfs filosofische diepte aan te boren. Maar uiteindelijk geven die telefoontjes slechts aanwijzingen voor Finney om verschillende ontsnappingspogingen te doen. Zo blijft de film, gebaseerd op een kort verhaal van Joe Hill (zoon van Stephen King), vaker een beetje steken in zijn ambities. Het is duidelijk dat regisseur Scott Derrickson (Sinister, Doctor Strange) die wel heeft. Hij neemt ruim de tijd voor het schetsen van de (thuis)situatie van de kinderen, een bron van noodgedwongen zelfredzaamheid. En hij trekt parallellen tussen de Grijper en Finney’s vader. Maar eenmaal in de kelder vervalt de film net te vaak in horrorclichés. Dat The Black Phone toch ruimschoots overeind blijft, is dankzij sterk acteerwerk en vooral de bij vlagen intens griezelige sfeer, aangejaagd door de muziek van Mark Korven, vol ijle tonen en gedempt gedreun.||https://www.parool.nl/ps/the-black-phone-horror-in-een-kelder-met-muren-waar-de-dood-aan-lijkt-te-zijn-afgeveegd~bcadc0a8/
2022-07-26||Toeristen naar de regio lokken? ‘De Amsterdamse elite begrijpt het niet en wil het niet’||‘Ik denk aan een Central Park in de metropoolregio Amsterdam. Een plek waar onze bewoners naar toe kunnen om te ontspannen en elkaar te ontmoeten.’ Het is zomer 2014. Met de Amstel als wervende achtergrond ­bezingt Kajsa Ollongren, toen nog wethouder van Amsterdam, in een ronkende wervingsvideo plannen om in Haarlemmermeer tussen Hoofddorp en Nieuw-Vennep Park21 aan te leggen, een recreatiegebied groter dan het Amsterdamse Bos. Onderdeel daarvan zijn toerismetrekkers met opgeteld de omvang van de Efteling, volgens Ollongren ‘een tweede toegangspoort tot Amsterdam’. Want: ‘Toerisme is belangrijk voor onze regio. We willen méér internationale bezoekers in de regio accommoderen.’ Acht jaar later, Ollongren is inmiddels aan haar tweede ministerspost bezig, ligt het definitieve plan voor Park21 klaar bij de gemeente Haarlemmermeer. Maar de toeristische megatrekker Holland World, die de hoofdstad moest ontlasten, staat er niet meer in. Omdat Amsterdam er actief voor gezorgd heeft dat Haarlemmermeer er de stekker uittrok, zeggen de initiatiefnemers. Uit angst dat Holland World niet de beoogde bliksemafleider voor Amsterdam wordt, maar juist een toeristenmagneet waardoor, met het aantrekken van 4 miljoen toeristen, de stad nog verder overspoeld zou raken. Vijf themaparken en 14 hotels zouden de toeristische concurrentiestrijd met Amsterdam aangaan. “Het moest zeker geen pretpark worden, laat staan een achtbanenpark,” zegt Hans van Driem van International Destination Strategies, dat sinds 2012 de plannen coördineerde. “Iedereen kon er op elk moment naar toe; toeristen, bezoekers uit eigen land, omwonenden.” Alleen voor het bezoek aan de verschillende attracties moest worden betaald, de rest van het gebied was – inclusief horeca en vermaak – openbaar. “We wilden goede, spannende culturele attracties om mensen te amuseren en te informeren,” zegt de oud-directeur van Walibi/Six Flags Holland, Floriade 1992 en nationaal toerismebureau NBTC. “Niet Volendam nummer 2 of Zaanse Schans 3, maar de nieuwste attracties die je ook in Universal Studios ziet, met een interactieve bloemenshow, het atelier van Rembrandt of een ride waarin Holland onder water loopt.” Elk gebied zou zijn eigen themahotels krijgen, tot woonboten in nepgrachten toe. De eerste investering van 650 miljoen euro was in 2018 ‘voor 70 procent geregeld’, voornamelijk geld ‘uit het buitenland’ van commerciële partijen en projectontwikkelaars. In het attractiewereldje circuleerden de Vlaamse Plopsa Group en het Franse themapark Puy du Fou als kandidaten. Van Driem schermt ook met namen als Mojo, Cirque du Soleil en ID&T voor verschillende attracties. “De Amsterdamse diamantairs deden mee, hotelgroepen en de horeca, tot coffeeshops toe.” Voor negen van de veertien hotels waren uitbaters gevonden. Steun was er alom. “Tussen 2010 en 2018 hebben we heel serieus met ambtenaren en bestuurders van Amsterdam gekeken of we zo die toerist uit de stad konden halen, maar wel het gevoel geven dat ze in Holland zijn geweest,” zegt John Nederstigt, tussen 2010 en 2018 onder meer wethouder Economie van Haarlemmermeer. En de animo was groot. “Iedereen wilde wel een Disneyland opzetten. Maar wij zagen zoiets als Corpus in Leiden met aandacht voor de historie van Haarlemmermeer, de inpoldering, de rust en de ruimte.” “Er zat geen licht tussen het Amsterdamse belang en onze ideeën voor dit gebied. De grootste uitdaging was om Amsterdam te ontlasten, zonder plat vermaak. Ollongren zei dat ze altijd plannen zou steunen die er voor zorgen dat toeristen níet in de stad slapen. Zolang het maar geen Zaanse Schans zou worden waar toeristen een uurtje blijven en dan teruggaan naar Amsterdam.” tekst gaat onder de kaart verder Haarlemmermeer zette 10,5 miljoen euro apart voor het attractiedeel van Park21 en stak bijna 2 miljoen euro in de uitwerking van de plannen, naast de 5 miljoen uit het consortium achter Van Driem. Met toerismebureau NBTC werden bijeenkomsten, congressen en economische missies op touw gezet om Holland World onder de aandacht te brengen. “Van Driem trok er hard aan,” zegt Nederstigt. “Hij was een tussenpersonen tussen die leisure world en onze wensen.” Andersom werd die steun allengs minder gevoeld. Amsterdam krabbelde zowel bestuurlijk als politiek terug, blijkt uit correspondentie tussen beide gemeenten. Steeds vaker kwam vanuit de hoofdstad in verschillende toonaarden de vraag of Holland World kon garanderen dat die 4 miljoen bezoekers níet naar de hoofdstad zouden komen? Van Driem: “Natuurlijk gaan bezoekers altijd even naar Amsterdam. Mensen die in een hotel bij Disneyland Paris zitten, doen ook een dagje Parijs. Maar ze zouden zich bij ons uitleven, bij ons slapen en bij ons de auto parkeren om met het ov naar Amsterdam gaan. En jaarlijks zou zeker een half miljoen toeristen vanuit Amsterdam een excursie naar ons maken. Dat betekent minder druk op Amsterdam.” “Maar de intellectuele elite van Amsterdam begreep dat niet. Die wil vechten tegen de drukte in plaats van een kwalitatief alternatief opzetten. Die is bang dat als je toeristen wijst op andere opties dan de Wallen, het Rijksmuseum of Anne Frankhuis, dat juist mensen naar de stad trekt. Maar toeristen komen toch wel. En als je niet zorgt voor alternatieven, dan komen ze naar de plekken die de grootste trekkers zijn.” De Amsterdamse vrees, terecht of onterecht, staat ook haaks op het beleid van hoofdstad en regio om bezoekers en toeristen actief te spreiden. Zoals verwoord in de Strategische Agenda Toerisme 2025 van de Metropoolregio Amsterdam: ‘Elke bezoeker die ervoor kiest in de regio te verblijven of elke stadsbezoeker die de regio bezoekt, draagt bij aan het verminderen van de drukte. Het zorgt bovendien voor een betere spreiding over de regio van de economische voordelen die bezoekers met zich mee brengen. Hier zal blijvend op worden ingezet.’ Eén van die ambities: ‘Tot 2025 iedere drie jaar een nieuwe toonaangevende attractie in de regio die zelfstandig in staat is grote aantallen (internationale) bezoekers te trekken. Te denken valt daarbij aan ontwikkelingen als Park21 in Haarlemmermeer.’ Maar de omslag was onomkeerbaar. Van Driem: “Doordat Amsterdam zich verzette, ging ook Haarlemmermeer om. We werden onderuit gefietst door de gemeente die dit juist had voorgesteld en er miljoenen had ingestoken. Het zakte als een pudding ineen.” Dat kwam ook, zegt wethouder Nederstigt, doordat de plannen niet concreet genoeg waren. “Ik had tot het laatste moment het gevoel dat de afstand tussen onze voornemens en de plannen die werden gepresenteerd vrij fors was. Het was niet zo sexy dat mensen ook echt hier zouden blijven. Je moet met een ongelooflijk waanzinnig aanbod komen om mensen uit Amsterdam te houden.” Ook waren er zorgen over de ontsluiting van het gebied en speelden de algemene problemen met PFAS en stikstof een rol. De plannen voor Park21 zijn nu teruggebracht tot een lokaal recreatiegebied. Nederstigt: “Sommige Haarlemmermeerders zullen dat fijn vinden. Maar de grote kans om Amsterdam te ontlasten, is mislukt.” Het ontbreekt daarmee rondom Amsterdam aan nieuwe plekken om meer bezoekers naar toe te lokken dan de 23 procent die nu bij een bezoek aan de hoofdstad ook de regio aandoet – ook al is het maar een uurtje en naar geheide trekkers als de Zaanse Schans of Volendam. Weliswaar staat volgens een recente inventarisatie bijna 60 procent van alle attracties in groot-Amsterdam in de ommelanden, van de twintig grootste bezoekerstrekkers liggen er maar twee buiten de hoofdstad. En dat zal met nieuwe trekpleisters als Fabrique des Lumières (Westergasfabriek) en Our House (Rembrandtplein) of plannen voor een museum voor hedendaagse kunst aan de Zuidas of een Slavernijmuseum niet snel veranderen. De regio kan daar hoogstens het nieuwe Zaandam Amsterdam Museum (Zamu) tegenover zetten, notabene pal op de Amsterdamse gemeentegrens. Grote trekkers, met tastbare impact op de drukte in de binnenstad, zitten niet in de pen. Zelfs een mega-attractie als het in coronatijd geopende Floriworld in Aalsmeer kan met de beoogde 350.000 bezoekers per jaar niet tippen aan de gedroomde aantrekkingskracht voor Holland World. Amsterdam wijst er op dat Metropoolregio haar bezoekersstrategie momenteel opnieuw tegen het licht houdt, vanwege de groeiende behoefte aan recreatie (door het stijgend aantal inwoners) en het toenemend aantal bezoekers en toeristen (binnen- en buitenlands). ‘De verwachting is dat bij ongewijzigd aanbod en toenemende vraag de plekken die al drukbezocht zijn nog drukker worden’, stelt het startrapport voor die ‘herijking’ . De oplossing lijkt niet veranderd: ‘Opvangen en effectief spreiden van die groei in de regio vraagt om regie op de ontwikkeling van nieuw toeristisch- en recreatief aanbod.’ Nederstigt, die destijds met Ollongren in promofilmpjes voor Holland World meeronkte, gelooft niet meer in grootschalige bezoekerstrekkers om Amsterdam te ontlasten. “Nederland is klein, er is niet veel ruimte en Amsterdam is altijd in de buurt. Iedereen wil toch naar die grachtengordel.” Hij erkent dat het een sombere conclusie is voor mensen die de toeristendrukte in Amsterdam als rampzalig zien. “Maar Amsterdam en de regio hebben als eerste de taak om hun inwoners een fijne plek te bieden om te wonen, werken en recreëren. Massatoerisme draagt daar niet aan bij. Ik heb niet langer de illusie dat je drukteproblemen in Amsterdam kunt oplossen in de regio.” Van Driem denkt er, weinig verrassend, anders over: “Over tien jaar krijgen we alsnog gelijk. Dit plan past juist in de druktediscussie. Morgenmiddag kan dit weer uit de kast worden gehaald.” Luister ook onze wekelijkse podcast Amsterdam wereldstad:||https://www.parool.nl/amsterdam/toeristen-naar-de-regio-lokken-de-amsterdamse-elite-begrijpt-het-niet-en-wil-het-niet~b56581b8/
2022-07-26||Jonas Vingegaard bedankt sponsor met flitsbezoek in Amsterdam||Jonas Vingegaard (25) stapt een beetje beduusd uit het busje van zijn ploeg Jumbo-Visma in de Weesperstraat. Champagne en taart staat op statafels op het trottoir, gejuich en applaus klinkt van veertig tot vijftig werknemers van flitsbezorgingsdienst Gorillas. Bij het bliksembezoek lijkt de Deense wielrenner overvallen, alsof de mensen hem eraan moeten herinneren dat hij twee dagen geleden de Tour de France heeft gewonnen. Vingegaard begroet één voor één beleefd de werknemers, waarna hij ontsmettingsmiddel uit zijn broekzak haalt om de handen te reinigen. Vingegaard wordt geleefd. Een rondrit langs sponsoren in Nederland staat vandaag op het programma, als dank voor hun financiële steun. Vanavond is hij te gast bij een talkshow. De traditionele wielercriteria slaat hij over. Geen zin in. “Ik ben nog een beetje moe,” verontschuldigt de 60 kilo wegende wielrenner zich terwijl iedereen zich om hem heen verzamelt. Vingegaard, de tweede Deense winnaar van de Tour de France ooit, reed de afgelopen drie weken 3328 kilometer door Frankrijk, met zes loodzware bergritten en verzengende temperaturen. Hij presteerde het onmogelijke door de onverslaanbaar geachte Tadej Pogacar voor te blijven. De meeslepende gevechten zijn eindeloos herhaald op de Deense televisie. En daar ondervindt Vingegaard nu de consequenties van. In plaats van Primoz Roglic, Wout van Aert of Tom Dumoulin is hij dit jaar de grote ster die zijn agenda gevuld ziet worden met talloze plichtplegingen. Voor hem is er een leven vóór en na de Champs-Élysées. In de Deense media werd de prestatie van Vingegaard vergeleken met het Deense voetbalelftal dat in 1992 plotseling het Europees kampioenschap won en met Caroline Wozniacki, de tennisser die in 2018 Australian Open op haar naam schreef. “Vijf jaar geleden keek ik op televisie altijd naar de Tour de France en de strijd om de gele trui. Het voelt heel onwerkelijk dat ik daar nu zelf voor heb gereden.” Ook de ploegleiding van Jumbo-Visma heeft met verbazing naar de ontwikkeling van Vingegaard gekeken, vertelt de meegekomen Richard Plugge, directeur van het team. Als talent kreeg Vingegaard de stress niet onder controle. Bij zijn eerste etappewedstrijd in Spanje, de Ruta del Sol drie jaar geleden, werd hij letterlijk ziek van de spanning. Later kreeg hij in Polen als klassementsleider om dezelfde reden geen hap door zijn keel bij het ontbijt en verloor daardoor een kwartier op concurrenten. In Amsterdam toont de Deen zijn dankbaarheid aan Plugge en de ploeg. Op zijn gele shirt staat niet voor niets ‘The art of winning together, TDF2022 a true masterpiece’, waarmee Vingegaard nog maar eens wil zeggen dat hij het zeker niet alleen heeft gedaan. De inwoner van Hillerslev beantwoordt in Amsterdam op bescheiden en vriendelijke toon de vooraf ingestuurde vragen van werknemers van de sponsor. “Mijn leven gaat veranderen, daar ben ik mij van bewust. Gelukkig woon ik een dorp waar iedereen elkaar al kent, daar werd ik al herkend op straat. In steden zullen meer mensen mij aanklampen, maar daar kom ik niet vaak.” Na de sponsorverplichtingen in Nederland vliegt Vingegaard woensdag naar thuisland Denemarken. Daar wacht hem waarschijnlijk een rondrit in een auto door Kopenhagen, gevolgd door een huldiging in Tivoli, een van de grootste parken van de stad. Het is dezelfde plek waar Vingegaard nog geen maand geleden zijn ogen niet droog kon houden tijdens de teampresentatie van de Tour de France. Het publiek scandeerde vol overgave zijn naam, het overviel hem. “Waarschijnlijk barst woensdag ik opnieuw in tranen uit.” Donderdag doen ze deze huldiging over in Hillerslev. Daarna is zijn agenda even leeg. Vingegaard lacht bij het vooruitzicht. Geen bliksembezoeken meer, geen handen schudden, maar op de bank liggen met de benen omhoog.||https://www.parool.nl/sport/jonas-vingegaard-bedankt-sponsor-met-flitsbezoek-in-amsterdam~b1afdaac/
2022-07-26||Amsterdams hoger onderwijs houdt beurzen voor Amsterdamse studentencorps opnieuw in||Pas als de twee Amsterdamse universiteiten en de Hogeschool van Amsterdam (HvA) voldoende vertrouwen in het Amsterdamsch Studenten Corps (ASC) zouden terugkrijgen, zou de studentenvereniging weer geld krijgen, zo laten de onderwijsinstellingen weten. “Het moge duidelijk zijn, dat dat nog niet het geval is,” zegt een woordvoerder van de HvA dinsdagmiddag. “We vinden de uitspraken niet oké. Dat betekent dat het ASC geen geld krijgt en geen toegang tot de onderwijsinstellingen om te werven of de vereniging te promoten.” Ook de UvA en de VU houden de geldkraan dicht. Dat is geen nieuw besluit, benadrukken de universiteiten. De sancties van vorig jaar lopen namelijk nog. Toen spraken de onderwijsinstellingen in een brief hun ‘afschuw’ uit over mishandelingen en vernederingen tijdens minimaal zes dispuutsontgroeningen. De ontgroeningen zijn afgelopen jaar onder de huidige opzet voorgoed afgeschaft. De sancties zouden worden opgeheven zodra het vertrouwen hersteld zou zijn. Voorzitter van het Amsterdamse studentencorps Heleen Vos zei vorig jaar dat het ‘aan ons is en alle leden om de cultuurverandering te bewerkstelligen’. Dat lijkt mislukt, gezien de uitspraken die afgelopen zondag werden gedaan tijdens een lustrumdiner. Onder de vele grensoverschrijdende uitspraken klonk onder meer: ‘Vrouwen zijn niks en niks meer dan een hoer’ en ‘Vrouwen zijn sperma-emmers’. Honderden leden hebben geschokt gereageerd op de seksueel intimiderende, vrouwonvriendelijke en respectloze speeches. De VU noemt het ‘des te zorgwekkender’ dat zich na het inzetten van een cultuuromslag door het bestuur nu opnieuw een stuitend incident voordoet waardoor leden zich onveilig voelen.||https://www.parool.nl/amsterdam/amsterdams-hoger-onderwijs-houdt-beurzen-voor-amsterdamse-studentencorps-opnieuw-in~ba7823ff/
2022-07-26||Definitief EU-akkoord over besparing gas: ‘Europa moet zich verenigen tegen machtsspel Poetin’||De Europese Commissie presenteerde vorige week het noodplan met de naam Save gas for a safe winter (‘bespaar gas voor een veilige winter’) omdat ze er geen vertrouwen in heeft dat het Russische gas zal blijven vloeien. Om dat plan erdoor te krijgen, was een zogeheten gekwalificeerde meerderheid nodig van minstens vijftien EU-landen waar in totaal ten minste 65 procent van de bevolking van de EU woont. Het is de bedoeling dat de komende maanden in de EU 45 miljard kubieke meter gas minder wordt geconsumeerd. “De Europese Unie is verenigd en solidair,” zei de Tsjechische economieminister Jozef Síkela. “De vandaag genomen beslissing laat duidelijk zien dat de lidstaten opstaan tegen pogingen van Rusland om de Europese Unie te verdelen door de energieleveranties te gebruiken als wapen.” Síkela: “Door het voorstel tot gasreductie in recordtempo aan te nemen, is onze gemeenschappelijke energieveiligheid ongetwijfeld versterkt. Door nu gas te besparen zijn we beter voorbereid. Het wordt voor Europese burgers en bedrijven nu veel goedkoper en eenvoudiger om de winter door te komen.” De lidstaten mogen tussen 1 augustus en 31 maart van volgend jaar zelf bepalen hoe ze de gasbesparing vormgeven. Hoewel alle EU-landen hun uiterste best zullen doen om aan de besparingen te voldoen, zijn er wel uitzonderingen gespecificeerd om af te wijken van de doelstelling. Daarbij wordt rekening gehouden met de specifieke situatie van de lidstaten. Als in september blijkt dat het tempo van de besparingen te laag ligt, kunnen de lidstaten besluiten om tot verplichte maatregelen over te gaan. “Alle EU-landen zijn doordrongen van het belang van besparingen op gas,” zei minister Rob Jetten bij aankomst in Brussel voor de vergadering van de Europese klimaat- en energieministers. Eerder op dinsdag bevestigde het Duitse persbureau DPA al op basis van bronnen in Brussel dat er een akkoord op handen was over een noodplan. Dat moet voorkomen dat huishoudens en essentiële voorzieningen als ziekenhuizen de komende winter letterlijk in de kou komen te staan indien Rusland de gastoevoer verder of helemaal afsluit. “Het is belangrijk dat we aan de slag gaan,” aldus Jetten. “We moeten besparen, besparen, besparen.” En Nederland heeft volgens hem aangetoond dat dat kan. “We zullen uiteindelijk als Europa helemaal van het Russische gas af moeten en sneller moeten inzetten op andere energiebronnen.” De Duitse minister van Buitenlandse Zaken Annalena Baerbock zei dinsdagochtend dat het belangrijk is dat Europa samenwerkt. “We zullen niet verdeeld zijn omdat gas schaars is, we zullen ons verenigen. Dat is het belangrijkste signaal naar de Russische president.” De Tsjechische minister van Industrie, Jozef Sikela, kwam met harde woorden: “De winter komt eraan en we weten niet hoe koud die gaat zijn, maar wat we wel weten is dat Poetin zijn machtsspelletje blijft spelen door ons af te persen met gasleveringen.” Ook Spanje steunt het plan, ook al gebruikt het land geen Russisch gas. “Als iemand om hulp vraagt, dan moeten we helpen,” zei energieminister Teresa Ribera. “Die hulp komt in verschillende vormen, maar het draait om samenwerking.” Spanje wil wel dat de 15 procent gasbesparing op vrijwillige basis blijft, met het idee dat Spaanse besparing niet direct een voordeel geeft aan andere landen. Daarnaast wordt er een mechanisme ingesteld dat een waarschuwing afgeeft als er in de EU als geheel een gastekort dreigt te ontstaan. Dan kunnen doelstellingen voor gasbesparing verplicht worden gesteld. Die verplichte besparingen kunnen alleen worden afgedwongen door de Europese Raad, niet door de Commissie. De drempel om zulke verplichtingen in te stellen is in het noodplan hoger dan in een plan dat de Europese Commissie eerder presenteerde, aldus DPA. Ook zijn verschillende clausules opgenomen waarmee lidstaten onder verplichte besparingen uit kunnen komen. Dat geldt bijvoorbeeld voor Cyprus, Malta en Ierland, omdat hun gassystemen niet rechtstreeks verbonden zijn aan die van andere lidstaten. Ook kunnen uitzonderingen gemaakt worden voor bepaalde omstandigheden, bijvoorbeeld het vullen van gasvoorraden of indien gas als industriële grondstof wordt gebruikt. Intussen is de gasprijs verder de hoogte in gegaan, na de aankondiging van Gazprom maandag dat er vanaf dinsdag minder gas zal worden geleverd via de pijpleiding Nord Stream 1. De gasprijs op de termijnmarkt piekte dinsdagochtend op 190,49 euro per megawattuur (mWh). Dat is het hoogste niveau sinds 9 maart, zo noteerde de Nederlandse TTF, die de gasprijs voor Europa bepaalt. Het is een terugkeer naar het record van het begin van de Russische invasie in Oekraïne. Ter vergelijking: vóór de Russische inval in Oekraïne schommelde de Europese gasprijs op de termijnmarkten rond de 80 euro per megawattuur. Overigens betalen Nederlandse huishoudens bijna twee keer zoveel voor gas als het gemiddelde in Europa, blijkt uit een analyse van Energievergelijk.nl op basis van cijfers in de Household Energy Price Index van juni 2022 in 33 Europese steden. De Nederlandse gasprijs is momenteel de op een na hoogste in heel Europa, met 23,2 eurocent per kilowattuur (kWh). Dat komt neer op 2,25 euro per kubieke meter, inclusief belastingen. Het Europese gemiddelde ligt met 12,4 eurocent per kWh bijna de helft lager. Alleen in Zweden is het met 23,8 eurocent per kWh nog iets duurder dan bij ons.||https://www.parool.nl/wereld/definitief-eu-akkoord-over-besparing-gas-europa-moet-zich-verenigen-tegen-machtsspel-poetin~b1cdb655/
2022-07-26||Reünisten: leden Amsterdams corps kunnen voorbeeldfunctie niet houden||De sprekers moeten zich dinsdag verantwoorden voor hun vrouwonvriendelijke uitlatingen, zo staat in een brief van het bestuur van de Vereniging van Reünisten (VvR). ‘Wij, bestuur van de VvR, kunnen ons niet voorstellen dat degenen die in woord de cultuurverandering bespotten nog hun voorbeeldfunctie kunnen blijven vervullen. Niet ten opzichte van leden, niet ten opzichte van de nuldejaars die vanaf volgende week starten.’ Een aantal van de mannelijke sprekers zou functies hebben binnen de hoogste organen van de studentenvereniging. Tijdens het diner zou naar vrouwen zijn verwezen als ‘sperma-emmers’. Zij zouden ‘niks en niks meer zijn dan een hoer’. Mannen zouden ‘de nekken van vrouwen breken, om hun lul erin te steken’. De studentenvereniging kondigde maandag al een onderzoek aan naar deze uitlatingen. Het bestuur van de reünistenvereniging spreekt van ‘zeer laakbare teksten’. ‘Teksten die niet anders dan bevestigen dat deze sprekers de noodzaak tot cultuurverandering nog niet hebben begrepen. Teksten die voorbereid waren en waarbij kennelijk geen van hen heeft gedacht, ‘kan dit eigenlijk wel’?’ De Amsterdamse universiteiten en de Hogeschool van Amsterdam verstrekken ook het komende jaar geen beurzen aan het Amsterdamsch Studenten Corps, zo laten ze dinsdag weten. Vorig jaar werd de geldkraan dichtgedraaid en werd er besloten tot het intrekken van de bestuursbeurzen na ernstige misdragingen tijdens de dispuutsontgroeningen. Pas als de onderwijsinstellingen weer voldoende vertrouwen in het Amsterdamsch Studenten Corps (ASC) zouden terugkrijgen, zou de studentenvereniging weer geld krijgen. Volgens de Vereniging van Reünisten is het afgelopen jaar hard gewerkt aan een cultuurverandering binnen Het Amsterdamsch Studenten Corps (ASC) en de Amsterdamsche Vrouwelijke Studenten Vereeniging (AVSV). ‘We weten dat verandering van gedrag jaren duurt, dat jarenlang ingesleten gebruiken en gewoonten niet zomaar verdwijnen, zelfs niet als daar de noodzaak toe is’, zo staat in de brief te lezen. Volgens de reünisten heeft de senaat steun nodig bij het verder brengen van de reeds ingezette stappen om dit te verwezenlijken. ‘Verandering is taai en cultuurverandering, zeker binnen het corps, is een enorme opgave. Onze indruk is, ondanks het gebeurde, dat ze goed bezig zijn en ze alle steun kunnen gebruiken.’ Het bestuur van de Vereniging van Reünisten zegt het verder ‘hoopgevend’ te vinden dat maandag zo’n vierhonderd studenten – voornamelijk vrouwen – een brief hebben gestuurd aan de rector van ASC en AVSV om hun ongenoegen te uiten.||https://www.parool.nl/amsterdam/reunisten-leden-amsterdams-corps-kunnen-voorbeeldfunctie-niet-houden~bb3d90b0/
2022-07-26||Derde vestiging van Koreaans restaurant The Bab opent in Oud-West||In een voormalige pizzeria aan de Eerste Constantijn Huygensstraat kun je tegenwoordig bij The Bab terecht voor authentieke Koreaanse gerechten. Door de vrij rustige inrichting valt gelijk de wall of fame op met Koreaanse filmposters. Eigenaar Junghun Pyo (42): “Hier hangen al mijn favoriete Koreaanse films, een must-see om de cultuur te snappen.” Een paar jaar geleden opende Pyo samen zijn vrouw Haksun ‘Sunny’ Kim (42) de eerste The Bab in Amsterdam-Oost. Later volgde een vestiging in De Pijp en onlangs kwam daar dit derde restaurant in Oud-West bij. Volgens Pyo valt het succes van The Bab te verklaren door de authenticiteit: “Geen één Koreaans restaurant in Amsterdam heeft een Koreaanse eigenaar. Wij zijn dit wel en blijven hierdoor dicht bij de Koreaanse cultuur en tradities.” De recepten komen uit de koker van Sunny, die inspiratie haalt uit haar jeugd in Korea. Het concept en menu verschillen niet veel met de andere locaties. Er is keuze uit hoofdmaaltijden zoals kimchirijst en fried chicken (tussen de €11 en €15), in combinatie met diverse bijgerechten (tot €10). Pyo: “Onze kipgerechten worden het meest gegeten, maar mijn persoonlijke favoriet is de vegetarische dolsot bibimbab (€15,00).” Pyo en zijn vrouw kijken vol ambitie naar de toekomst. Hun volgende project staat al op de planning en wijkt iets af van de huidige vorm: “Het moet een Koreaans café in oude stijl worden, een typisch Koreaans fenomeen.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/derde-vestiging-van-koreaans-restaurant-the-bab-opent-in-oud-west~beb782b9/
2022-07-26||Danique schreef een venijnig liedje over kaasfondue en hoe het is om geghost worden||“Dat je een heel erg leuke date hebt met iemand, je afspreekt elkaar snel weer te zien en dat de ander dan zomaar van de radar verdwijnt. Ik heb het al een paar keer meegemaakt, net als mijn vriendinnen.” “De laatste jongen die mij heeft geghost beloofde kaasfondue voor me te maken. Ik zing daarom: ‘Waar blijft mijn fakking kaasfondue?’ Met dit lied gooi ik mijn gevoel eruit, op een sarcastische toon: ik lig niet te janken op de grond, we moeten door! Ik ben ook bezig met het Kaasfondue Ghostboek waarvoor ik ghostingverhalen verzamel. Op 13 augustus ga ik met de inzenders van de meest aansprekende verhalen kaasfondue eten bij restaurant Smelt.” “Ja, ik heb hem nog een keer gesproken. Hij moest er wel om lachen. Hij heeft ook sorry gezegd en gaf me gelijk dat het nergens op sloeg.” “Ik heb nog hoop. Het zou wel goed zijn als er wat meer balans was, want er zijn veel meer vrouwen dan mannen in de stad. Dus mannen: kom in Amsterdam wonen!”||https://www.parool.nl/ps/danique-schreef-een-venijnig-liedje-over-kaasfondue-en-hoe-het-is-om-geghost-worden~b55a3e7f/
2022-07-26||Dankzij nieuwe rol onder Schreuder lonkt herkansing voor Kudus||Na een door blessures en vormverlies geplaagd 2021/22 zijn de vooruitzichten op speeltijd voor Mohammed Kudus op het Amsterdamse middenveld er niet bepaald groter op geworden. Met rots in de branding Edson Álvarez is de rol van controleur al vergeven, en Kenneth Taylor lijkt op basis van de slotmaand van vorig seizoen en zijn sterke voorbereiding klaar om Ryan Gravenberch op te volgen in de rol van vrijere midmid. Met Steven Berghuis, Davy Klaassen en Mo Ihattaren is de concurrentie op ‘10’ alleen maar groter geworden, terwijl Daley Blind door de komst van Calvin Bassey en Owen Wijndal ook weer vaker op het middenveld lijkt te zullen meedoen. Kortom, voor Kudus lijkt er op het middenrif bij Ajax weinig speeltijd over. Zelfs na een ijzersterke voorbereiding. Tot zover het slechte nieuws voor de prijzige aankoop uit 2020. Want in de voorbije voorbereidingsduels doemde ook een alternatief op. Kudus lijkt volgend jaar wél van nut te kunnen zijn in de voorhoede. Al in de voorbereiding van vorig seizoen liet Kudus zien dat hij ook na een lange blessure-absentie zijn oude streken niet verleerd is. In een oefenduel met Anderlecht duurde het nog geen halfuur eer hij op de rand van zijn eigen strafschopgebied een riskante dribbelactie tegenover vier Belgische opponenten aanging, in plaats van simpel terug te leggen. Het is het soort roekeloosheid dat Kudus een vermakelijke, maar ook oh zo frustrerende speler maakt. Het technisch talent is namelijk voor iedereen zichtbaar. Kudus heeft de aannames, passeerbewegingen en explosiviteit die vereist zijn om een technische smaakmaker te worden bij Ajax. Maar dat pure talent omzetten in tastbaar resultaat, daar worstelde Kudus als reservespeler vorig seizoen enorm mee. Te vaak ontbrak het benodigde overzicht om zijn technische brille tot doelgevaar te laten leiden. Neem onderstaand voorbeeld, uit het thuisduel met Go Ahead (0-0). Met een weergaloze aanname maakt Kudus zichzelf aanspeelbaar in de volgepropte as van het veld, om vervolgens zélf weer de drukte in te dribbelen. Het gebrek aan overzicht bij het afronden van zijn solo's is ook goed zichtbaar in de data. Kudus eindigde (als enige Ajacied) in de top-10 van Eredivisie-middenvelders die het vaakst balverlies leden. Maar in tegenstelling tot veel van de andere spelers in deze lijst, leidde het riskante spel maar tot weinig gecreëerde kansen. Oftewel, Kudus leed het soort balverlies waar geen eventuele glanszijde aan zat – iets waar zijn voorganger Hakim Ziyech juist zo in uitblonk. Tel daarbij op dat Kudus tijdens het drukzetten of verdedigen dikwijls compleet verdwaald oogde wat betreft zijn tactische opdracht, en het is te begrijpen dat Erik ten Hag terughoudend was met basisplaatsen voor zijn jonge middenvelder, toen hij na de winterstop eenmaal hersteld was van zijn tweede langdurige kwetsuur. Nieuwe trainer Alfred Schreuder toonde zich een uitgebreid interview met VI-collega Freek Jansen opvallend enthousiast over de voorbereiding van Kudus op het nieuwe seizoen. Vooral in een nieuwe rol vindt Schreuder de linkspoot sterk ogen. ‘Het is niet zo dat ik hem niet meer als nummer 10 of nummer 8 zie, maar een rol voorin lijkt voor nu beter bij hem te passen. (...) Hij kan voorin in de spits, maar ook op rechts en links spelen.’ In het meest recente oefenduel, met Red Bull Salzburg (3-2), maakt Kudus vooral indruk op de momenten waarop hij als 'valse’ buitenspeler mag spelen. Aan de binnenkant van de flank maakt hij zich meermaals goed aanspeelbaar in een zee van blauwe Salzburg-tenues. De explosiviteit en onvoorspelbaarheid in zijn spel zijn moeilijk te beteugelen voor verdedigers, die ook op andere Ajacieden moeten letten. Bij het overgeven van de dekking op de zwervende Kudus gaat Salzburg dan ook een paar keer de mist in. En dat levert nét die paar extra vrije meters op voor Kudus om met een versnelling aan de bal gevaar te stichten. Dat Kudus aan de bal nog altijd explosief is, blijkt uit de cijfers van vorig seizoen. Per 90 minuten was er geen Eredivisiespeler die zijn opponenten gemiddeld vaker passeerde met een dribbelactie dan de 21-jarige linkspoot. In gesprek met Jansen legt Schreuder uit waarom Kudus momenteel wat beter tot zijn recht komt in de voorste linie. ‘Hij speelt heel erg vanuit de intuïtie. Als verdediger is dat heel lastig om tegen te spelen. Hij is sterk, snel en doet dingen die niemand verwacht. Dat onvoorspelbare is zijn kracht en dat past misschien beter als hij hoger op het veld speelt.’ Tegen KAS Eupen is goed zichtbaar wat de nieuwe Ajaxtrainer bedoelt. Met één krachtige sleepbeweging naar links speelt Kudus zichzelf vrij in het Eupense strafschopgebied, terwijl hij een tel daarvoor nog omringd is door drie opponenten. Het is het soort onvoorspelbaarheid waarop verdedigers lastig kunnen anticiperen. Een vaste basisplaats in de voorhoede lijkt op korte termijn iets te veel van het goede voor Kudus. Met Dusan Tadic, Steven Bergwijn, Antony en Brian Brobbey bezit de Amsterdamse aanval al flink wat bewezen vuurkracht. Maar als supersub of rotatie-optie in de voorhoede lijkt Kudus komend seizoen een grotere rol van betekenis te zullen spelen dan vorig seizoen het geval was.||https://www.parool.nl/sport/dankzij-nieuwe-rol-onder-schreuder-lonkt-herkansing-voor-kudus~b3358f01/
2022-07-26||Amsterdamse partijen vragen om voorrang statushouders bij sociale huurwoning||Asielzoekerscentra in Nederland zijn overvol en ongeveer een derde van de totale opvangcapaciteit wordt ingenomen door statushouders die nog wachten op een woning en daardoor de uitstroom blokkeren. Het gaat om ongeveer vijftienduizend mensen. Opvanglocatie Ter Apel is overvol en asielzoekers moeten regelmatig buiten de hekken op de grond slapen voordat ze aan hun aanmeldprocedure kunnen beginnen. De opvangcrisis is inmiddels zo groot dat onder coördinatie van de Nationaal Coördinator Terrorismebestrijding en Veiligheid (NCTV) een crisisteam is gevormd. Dat heeft een plan voor de veiligheidsregio’s op papier gezet. Amsterdam kan helpen deze crisis in ieder geval voor een deel op te lossen, vinden raadsleden Suleyman Aslami (D66), Kris van der Veen (GroenLinks), Carla Kabamba (Bij1) en Sheher Khan (Denk). De stad loopt nu net als veel andere gemeenten in Nederland achter met het huisvesten van statushouders door het tekort aan sociale huurwoningen. Utrecht heeft daarom besloten om vanaf 1 augustus statushouders zes weken lang voorrang te geven bij de toewijzing van een sociale huurwoning. ‘Radicale tijden vragen om radicale oplossingen,’ schreef het Utrechtse college daarover. D66, GroenLinks, Denk en Bij1 willen dat Amsterdam dat voorbeeld volgt. Elk half jaar krijgen gemeenten van het Rijk de opdracht om woningen te zoeken voor een bepaald aantal statushouders. Hoeveel, dat hangt af van het aantal inwoners. Onder meer vanwege de woningcrisis lukt het een hoop gemeenten structureel niet om zich aan deze taakstelling te houden. Amsterdam moest het afgelopen half jaar 768 statushouders huisvesten – dat is inclusief het restant van de zes maanden daarvoor. Op 1 juli hadden 320 van die 768 vluchtelingen, die succesvol de asielprocedure hebben doorlopen, een plek gekregen. Daarmee wachten 448 mensen nog op een huis. Amsterdam kampt al langer met een flinke woningcrisis. Buitenlandse studenten wordt voor het eerst zelfs expliciet afgeraden naar de stad te komen, omdat er onvoldoende kamers zijn. Wethouder Rutger Groot Wassink (Sociale Zaken) zei al eerder dat hij hulp nodig heeft om deze crisis aan te kunnen. “Ik ben het er helemaal mee eens dat statushouders een woning moeten krijgen en ik gun ze niets liever. Maar we zitten in een woningcrisis en als gemeente kunnen we dat niet alléén oplossen. We hebben regie, geld en hulp nodig vanuit het Rijk.”||https://www.parool.nl/amsterdam/amsterdamse-partijen-vragen-om-voorrang-statushouders-bij-sociale-huurwoning~b05a8d40/
2022-07-26||Matthijs van Nieuwkerk en de zoon van Aad van den Heuvel roeiden samen naar een eilandje bij Loosdrecht||Het overlijden van Aad van den Heuvel raakte twee jaar terug ondergesneeuwd in de lawine aan coronanieuws. Vermoedelijk zal Van den Heuvel daar zelf geen probleem mee hebben gehad, aangezien hij een nieuwsman pur sang was. Maar de bescheiden aandacht destijds knaagde aan zijn kinderen Mark en Caroline van den Heuvel, inmiddels ook ervaren journalisten. Dus besloten ze ‘een monument op te richten voor het journalistieke icoon dat Aad van de Heuvel was’. Dat werd de documentaire Dit was Aad, goedenavond. In de jaren zestig en zeventig reisde Van den Heuvel voor Brandpunt naar brandhaarden als Biafra en Vietnam om verslag te doen, terwijl de bommen hem soms letterlijk om de oren vlogen. Hij interviewde Martin Luther King de avond voordat deze werd doodgeschoten en bracht in Indonesië Soekarno in het nauw met lastige vragen, waarop de president de volgende historische woorden sprak: “Van den Heuvel, ik heb jou door!” Fraai archiefmateriaal, maar de persoonlijke gesprekken waren toch interessanter. Zo bleek dat Matthijs van Nieuwkerk als puber met vriend Mark van den Heuvel, diens vader Aad én een toen nog onbekende Willem Ruis regelmatig naar een eilandje bij Loosdrecht had gevaren waar werd gekampeerd. Mark en Matthijs roeiden er nu weer heen en aangemeerd gaf Van Nieuwkerk toe dat baanbrekende ‘totaalprogramma’s’ als de Van Speyk Show en de Alles is Anders Show de weg hadden bereid voor De Wereld Draait Door. Dat bleek ook te gelden voor de carrière van Youp van ’t Hek, die na zijn tv-debuut in de door zes miljoen mensen bekeken Alles is Anders Show in 1983 ‘nooit meer niet uitverkocht was geweest’, zoals de cabaretier dankbaar memoreerde. Zo werd het een persoonlijk tv-monument dat met een misschien iets strakkere montage vast ook de goedkeuring van Aad van den Heuvel zelf had kunnen wegdragen. Reageren? hanlips@parool.nl.||https://www.parool.nl/kunst-media/matthijs-van-nieuwkerk-en-de-zoon-van-aad-van-den-heuvel-roeiden-samen-naar-een-eilandje-bij-loosdrecht~b6ddf04d/
2022-07-26||Taghi Podcast: hoe een vals paspoort het gouden ticket is voor criminelen||Paspoortfraude valt met een mooi woord onder ondermijning, een term die door opsporingsdiensten en het kabinet veel wordt gebruikt. Maar, wat betekent dat eigenlijk? Volgens misdaadjournalisten Paul Vugts en Wouter Laumans zit het probleem in de haarvaten van de maatschappij. “Het gaat niet om de grote banken, makelaars en notarissen, nee het zijn de kleine jongens: iemand die voor een paar honderd euro even een kenteken voor je natrekt bij RDW, een douane-ambtenaar die een container doorlaat in de haven, of iemand die via een verzekeringsmaatschappij informatie voor je opzoekt.” Justitie verdenkt de Haagse ex-gemeenteambtenaar Mildred van D. (50) van het verstrekken van paspoorten aan tientallen criminelen, onder wie Ridouan Taghi. “De schrik slaat je om het hart als je ziet wie er volgens het OM in die tijd zo makkelijk een paspoort hebben verkregen.” Laumans: “Zo’n paspoort is een gouden ticket, daar kun je alles mee.” Volgens het OM zou Van D. 16.000 euro hebben gekregen voor alle paspoorten. “Een schijntje, zo’n echt paspoort is tonnen waard in criminele kringen.”||https://www.parool.nl/amsterdam/taghi-podcast-hoe-een-vals-paspoort-het-gouden-ticket-is-voor-criminelen~bcf4e65a/
2022-07-26||Pearl Jam balanceert tussen rockconcert en ziekenbezoek Eddie Vedder||“Het wordt,” zei Eddie Vedder na een liedje zingen, “een andere avond dan anders. Eigenlijk had mijn keel nog zeker twee weken meer herstel nodig, maar we wilden niet naar huis zonder tenminste nog één show te spelen.” De stembanden van de zanger van Pearl Jam (57) waren de afgelopen week even wereldnieuws. De rockband die altijd overleeft, viel zomaar even stil en zegde het ene na het andere concert af. Het eerste van een Amsterdams tweeluik in de Ziggo Dome zondag zelfs pas een paar uur voor aanvang. De keel van Vedder – een week eerder bij een concert in Parijs gegeseld door ‘stof, hitte en de rook van vuurtjes op het terrein’ – bleek telkens onvoldoende hersteld. De Europese tournee van de grungegrondleggers zou vurig moeten eindigen in Amsterdam, maar leek uit te doven als een waxinelichtje. Toch trad Pearl Jam maandagavond aan. Met dank aan een behandeling van de Voorburgse KNO-arts Marco Franken, vertelde Vedder. Franken, die in eigen land ook Anouk en René Froger behandelde, had duidelijk ook meegedacht over een plan van aanpak voor de avond. Eerst een half uur rustig inzingen, dan versnellen, maar de galmrefreinen aan de zaal overlaten. En nog een keelsparend idee: laat alle bandleden ieder een liedje zingen, zodat je zelf even pauze kunt nemen. Die maatregelen zorgden er, samen met het bekorten van de speeltijd met een kwartiertje, voor dat Vedder toch het einde haalde. “Dit is heel belangrijk voor hem,” zei gitarist Stone Gossard. Zo werd het inderdaad een volkomen andere Pearl Jam-ervaring dan waarop de band zich al zo’n dertig jaar beroept: niet groots en meeslepend, maar eerder intiem en op momenten zelfs breekbaar. Die wending zorgde in de zaal – waar tientallen bezoekers overigens doodleuk een sigaret opstaken – grotendeels voor blije gezichten. Zo zagen de fanatieke Nederlandse fans hun idolen nog nooit. Semi-akoestisch speelde de band eerst albumpareltjes als Nothing as it Seems en Off He Goes. Die hoorde deze tournee nog geen enkele zaal. En er waren zelfs nummers – het kleine Better Man en het extra rauwe Alive bijvoorbeeld – die dankzij Vedders vocale craquelé extra lading kregen. Maar voor wie voor het eerst een Pearl Jam-show bezocht, moet het concert een teleurstelling zijn geweest. Je gunt Vedder – zo ongeveer de sympathiekste rockster op aarde – zonder meer zijn helende avond, maar met zijn continu naar het publiek gerichte microfoon tijdens de refreinen van klassieke songs als Why Go en Even Flow leek hij wel erg op die schnabbelzanger die eigenlijk niet in zijn Mercedes had moeten stappen, maar zijn gage in de lokale discotheek niet wilde laten liggen. Zo ontstonden twee observaties die nauwelijks te verenigen waren. Kwalitatief gezien was dit vermoedelijk het minste concert dat Pearl Jam ooit in ons land gaf. Tegelijkertijd voelde iedereen hoe intiem en bijzonder de avond was. Alsof we met z'n allen even op ziekenbezoek bij Eddie mochten komen. Die emotionele lading hield zo niet alleen Vedder, maar ook het concert met pleisters overeind.||https://www.parool.nl/kunst-media/pearl-jam-balanceert-tussen-rockconcert-en-ziekenbezoek-eddie-vedder~bedeaea3/
2022-07-26||Hulporganisaties schrijven brandbrief: ‘Rutte moet leiding nemen in asielcrisis’||‘We mogen niet langer accepteren dat kwetsbare mensen en kinderen buiten voor de deur van het aanmeldcentrum slapen,’ schrijven Unicef, VN-vluchtelingenorganisatie UNHCR, de Nederlandse Vereniging voor Kindergeneeskunde, het Rode Kruis en VluchtelingenWerk in de brief. De vijf partijen wijzen op de penibele situatie bij het aanmeldcentrum in het Groningse Ter Apel, waar de afgelopen weken meermaals mensen buiten moesten slapen omdat er binnen onvoldoende plek was. Beelden van de schrijnende situatie staan symbool voor de crisis in de asielopvang, vinden de organisaties. Premier Rutte zou de impasse moeten doorbreken, menen zij. ‘Nederland laat toe dat kwetsbare mensen en kinderen in mensonterende omstandigheden moeten verblijven. Ons land laat toe dat gevluchte kinderen nog meer beschadigd raken,’ schrijven de vijf organisaties. Volgens hen is niet alleen de situatie, maar ook het ‘noodgedwongen langdurig verblijf in de crisisopvang en crisisnoodopvang’ schadelijk voor kwetsbare mensen. Ook verplegers, artsen en docenten trokken al eerder aan de bel over de situatie. Volgens de briefschrijvers is de crisis niet onoplosbaar. “De snelheid waarmee Nederland opvang wist te realiseren voor tienduizenden vluchtelingen uit Oekraïne, toont hoe groot en hartverwarmend onze daadkracht kan zijn,” zegt Suzanne Laszlo, directeur van Unicef Nederland. “Het probleem is oplosbaar, maar niemand in de asielketen neemt de verantwoordelijkheid. Alle partijen wijzen naar elkaar.” Volgens Laszlo zou Rutte boven die partijen moeten gaan staan en de regie moeten nemen. In de brief wordt een aantal oplossingen aangedragen. Zo zou met spoed wetgeving moeten worden ingevoerd om gemeentes te verplichten asielzoekers op te vangen. Kinderen en kwetsbare mensen zouden voorrang moeten krijgen en hun procedure in een geschikte omgeving moeten kunnen afwachten. Ook zou het registratieproces van asielzoekers en de informatievoorziening beter moeten. Dit alles om ervoor te zorgen dat Nederland zijn wettelijke verplichtingen nakomt om adequate opvang te bieden aan vluchtelingen, besluiten de organisaties. Maandag werd bekend dat het kabinet, om Ter Apel te ontlasten, overweegt om op korte termijn een tijdelijk tweede aanmeldcentrum te openen in een kazerne van het ministerie van Defensie. Op de nieuwe locatie zouden asielzoekers niet alleen onderdak moeten vinden, maar ook hun asielprocedure al kunnen starten. Defensielocaties in Ede, Budel en Zeist worden genoemd als ‘zeer geschikte’ plekken.||https://www.parool.nl/nederland/hulporganisaties-schrijven-brandbrief-rutte-moet-leiding-nemen-in-asielcrisis~b322ea44/
2022-07-26||Myanmar voert voor het eerst in decennia doodstraf uit||De Myanmarese junta heeft voor het eerst in decennia weer doodvonnissen voltrokken. Maar liefst vier mensen zijn door het bewind opgehangen, nadat zij eerder ter dood waren veroordeeld en ondanks alle internationale druk om de executies op te schorten. Het gaat om een voormalig parlementariër van de partij van de afgezette regeringsleider Aung San Suu Kyi, een activist en twee andere politieke gevangenen. De militaire junta greep in februari vorig jaar de macht en veroordeelde sindsdien tientallen activisten ter dood, maar het land had sinds 1976 geen doodstraf meer uitgevoerd. Het leger greep de macht nadat het de regeringspartij van Suu Kyi (zij wordt momenteel ook vervolgd) herhaaldelijk zonder bewijzen had beschuldigd van verkiezingsfraude. Vorige maand kondigde de junta aan de doodstraffen weer te gaan voltrekken, wat tot grote internationale verontwaardiging leidde. Zo noemde VN-chef António Guterres het besluit een ‘flagrante schending van het recht op leven, vrijheid en veiligheid'. Phyo Zeya Thaw, een hiphopartiest die in 2015 als lid van Suu Kyi’s NLD-partij in het parlement werd gekozen, werd door de junta beschuldigd van aanvallen op de strijdkrachten van het militaire regime. Zo zou hij in augustus met een vuurwapen een trein in Yangon hebben aangevallen, waarbij vijf politieagenten omkwamen. Hij werd in november veroordeeld onder de nieuwe antiterrorismewetten van het land. Het Myanmarese ministerie van Buitenlandse Zaken trok zich niets aan van de eerdere kritiek en stelt dat de processen eerlijk zijn verlopen, en dat ‘bewezen is verklaard’ dat Phyo Zeya Thaw en Kyaw Min Yu ‘de meesterbreinen zijn van het orchestreren van grootschalige terreuraanslagen tegen onschuldige burgers, met het doel om angst te zaaien en de vrede en stabiliteit te ondermijnen’. Vorige maand zei de militaire woordvoerder van de junta dat zij verantwoordelijk waren voor de dood van minstens vijftig burgers. De twee andere mannen die zijn geëxecuteerd, waren veroordeeld omdat ze een vrouw zouden hebben vermoord van wie ze dachten dat ze een informante van de junta was. Mensenrechtenorganisaties veroordelen de daden van het regime in Myanmar. Zo spreekt Human Rights Watch van een ‘uiterst wrede daad’ en ‘een afschuwelijke escalatie van onderdrukking door de staat’. Waarschijnlijk zullen spoedig meer executies volgen. In verschillende delen van het land voert het leger een schrikbewind, met name in de grensgebieden, waar veel rebellen actief zijn. Ook in de steden neemt de repressie toe. Volgens de Myanmarese mensenrechtenorganisatie AAPP heeft de junta sinds de coup 2114 activisten en burgers gedood. Daarnaast zouden de militaire bestuurders 14.847 mensen hebben opgepakt, van wie er nog 11.759 vastzitten. De etnische militie Arakan Army (AA), die in het westen van het land strijdt tegen het leger, liet weten dat de executies alle hoop op een vredesakkoord met de junta hebben vernietigd.||https://www.parool.nl/wereld/myanmar-voert-voor-het-eerst-in-decennia-doodstraf-uit~b2449003/
2022-07-26||Even wennen weer: een toernooi zonder goud voor de Nederlandse atleten||Lieke Klaver bleef bewust nog even op de baan na haar vierde plaats, die toch vaak wordt gezien als het meest ondankbare resultaat. Zij besloot haar prestatie te koesteren, als eerste Nederlandse vrouw ooit in een WK-finale van de 400 meter. Ze wilde de ereronde zien van winnares Shaunae Miller-Uibo, de sfeer opsnuiven. “Toen ik zag hoe die meiden dat deden tijdens hun ronde met die vlaggen, dacht ik: dít wil ik over een tijdje ook,” zei ze naderhand. Op elk groot toernooi doet wel een atleet mee die door het plafond schiet, er een doorbraak beleeft. In de universiteitsstad Eugene in de Amerikaanse staat Oregon gold dat voor Klaver: ze dook zowel in de serie als in de halve finale van de 400 meter onder het oude nationale record van generatiegenoot Femke Bol, om vervolgens haar goede vorm door te trekken in de finale. Op de eerste dag van de WK op Hayward Field was ze al onderdeel van de zilveren gemengde 4x400 meter estafetteploeg. En op de voorlaatste dag was het Klaver die verbaal de leiding nam om de teleurstellende diskwalificatie van de 4x400 meter-vrouwen helder onder woorden te brengen. Ze is 23 jaar en in alles een van de nieuwe gezichten van de Nederlandse atletiek. Daar was op de WK ook behoefte aan, zo zonder vaste waarden als Churandy Martina (38) en Dafne Schippers (30). De twee sprinters werken hard aan een verlenging van hun carrière, maar waren nu ver verwijderd van WK-vorm. In Peking (2015) en Londen (2017) sprintte Schippers op de 200 meter nog naar het goud, daarna kwamen de successen van (middel)langeafstandsloper Sifan Hassan: tweemaal goud in Doha (2019), tweemaal goud op de Spelen in Tokio (2021). In Japan was het succes ook in de breedte gigantisch: met in totaal acht medailles waren veel atleten boven zichzelf uitgestegen. Vergeleken met Tokio valt de opbrengst nu tegen, met driemaal zilver en eenmaal brons. Het is de nieuwe werkelijkheid voor de Nederlandse atletiek. De Atletiekunie had gemikt op vijf medailles en op meer finaleplaatsen ingezet dan er deze WK werden gerealiseerd. Aanvankelijk lag de equipe nog op schema, maar de laatste dagen vielen de prestaties ontzettend tegen. “Het eerste deel geef ik een 9,5, de tweede helft een 5,” zei Ad Roskam, technisch directeur bij de Atletiekunie, waarmee hij dus op een ruime 7 als score uitkwam. Volgens hem is dit toernooi niet per se het bewijs dat Tokio een uitschieter was. “Want we hebben weer nieuwe meiden in de wereldtop die een medaille halen of dat bijna doen. Over het algemeen is het nog steeds mooi weer in de atletiek, maar het tweede deel was erg jammer, met drie estafetteams die we in de finale hadden verwacht en waar het niet lukte. Al met al denk ik niet dat we een lager niveau hebben, maar vorig jaar zat misschien ook wel alles mee.” Bij het zilver op de gemengde estafette in Eugene was Nederland bijvoorbeeld ook vlák bij het goud; dat scheelde slechts acht honderdste van een seconde. “Er is een ding dat we nooit mogen vergeten: twee jaar geleden wonnen wij nóóit estafettes op de 4x400 meter,” zei coach Bram Peters. “De laatste twee jaar hebben we op elk internationaal toernooi minimaal één medaille behaald. Het is bijna bizar dat we kritisch moeten zijn op het feit dat we geen goud hebben, terwijl we gewoon tweede van de wereld zijn en Amerika verslaan. Nederland is misschien te snel verwend.” Daar komt bij dat Hassan die nog altijd tot de absolute top behoort dit toernooi met lege handen bleef door haar zelfverkozen gebrekkige voorbereiding. Haar batterij lijkt weer opgeladen. Femke Bol, in al haar vijf races zo goed dit toernooi dat je bijna zou vergeten dat ze pas 22 jaar is, haalde achter de fenomenale Sydney McLaughlin zilver op de 400 meter horden. Op de estafettes zal ze ook in de komende jaren een extreem sterk wapen zijn voor de oranjeteams. En Anouk Vetter (29) werd na haar zilveren zevenkamp vorig jaar bij de Spelen opnieuw tweede, waarbij ze nu dichter bij tweevoudig olympisch kampioene Nafi Thiam in de buurt kwam. Ze wil het de Belgische nog jaren moeilijk maken. Ze prees de begeleiding op Papendal, met technisch directeur Ad Roskam en hoofdcoach Charles van Commenée, die bezig zijn aan hun laatste maanden. Voor- en tegenstanders zijn er altijd, maar Vetter noemt hun afscheid jammer. “Ik vind dat ze allebei enorm hebben bijgedragen aan de Atletiekunie. Groepen gaan nu samen op stage en werken samen. Papendal is één geheel, één team, waar het voorheen toch vooral verschillende eilandjes waren.” Goed nieuws kwam er van de krachtonder­delen. Net als Klaver beleefden Jessica Schilder en Jorinde van Klinken hun doorbraak op hun eerste WK in de buitenlucht en met hun 23 en 22 jaar kunnen ze nog jaren mee. De bescheiden Schilder durfde zich nog geen wereldtopper te noemen na het eerste brons ooit voor Nederland in het kogelstoten bij de vrouwen, maar ze is het onderhand wel. Van Klinken – die onder zeer moeilijke omstandigheden vierde werd bij het discuswerpen – vertelde na afloop al dat ze de concurrenten als bange haasjes had zien kijken. Veelbelovend dus, maar waar blijven de mannen die door het plafond schieten? Abdi Nageeye (33) deed het met zilver op de marathon bij de Spelen en dit voorjaar met winst in Rotterdam, maar stapte nu iets meer dan een kilometer voor de finish uit na een rommelige race. Zijn positie op dat moment: zevende. Na een nacht slapen stond hij al met spijt op. Tony van Diepen (26) werd uitgeschakeld in de halve finale van de 800 meter, maar begint de afstand steeds meer door te krijgen, en was net als Liemarvin Bonevacia een pion in de gemengde estafette die de Nederlandse atleten een zilveren medaille opleverde. Op Hassan en Nageeye na gaan we bijna alle Nederlandse WK-atleten over een kleine maand alweer zien in het Olympiastadion in München in Zuid-Duitsland. Velen van hen horen dan bij de topfavorieten of de kanshebbers op het podium. Daar gloort goud wel weer.||https://www.parool.nl/sport/even-wennen-weer-een-toernooi-zonder-goud-voor-de-nederlandse-atleten~b538cf35/
2022-07-26||EU-voorzitter Von der Leyen: ‘We moeten weerbaarder worden tegen Russische chantage’||De tijden dat krantenlezers zich afvroegen wat die lui in Brussel nou eigenlijk uitspookten – wat een luxe was dat achteraf bezien. Nu is het crisis na crisis. De Europese Commissie regelde de centrale inkoop van coronavaccins. Tuigde een enorm economisch herstelprogramma op. Bezorgde na de Russische inval gevluchte Oekraïners een tijdelijke status. Coördineerde sancties. Financierde zelfs wapenleveranties. En nu wil Brussel dat elk land komend stookseizoen 15 procent minder gas verbruikt dan vorig jaar. Nederland haalt dat wel, Duitsland heeft meer moeite, Spanje gebruikt nauwelijks Russisch gas. Brussel wil dat iedereen meedoet: gas dat landen overhouden, kan dan naar landen die tekort hebben. Zoals het rijkere Duitsland het armere Zuiden helpt van corona te herstellen, moet het Zuiden het gasarme Duitsland door de winter helpen. Dinsdag praten de energieministers van de 27 lidstaten over het voorstel. Von der Leyen beantwoordde een aantal vragen per e-mail. “We financieren al jaren projecten om onze energienetwerken en onze gaspijpleidingen te versterken. En die blijken nu van cruciaal belang om gas en elektriciteit over heel Europa te kunnen transporteren. We lopen ook al lange tijd voorop in de strijd tegen klimaatverandering. Echt, de enige verantwoordelijken voor de huidige energiecrisis zitten in Moskou. Rusland heeft energie als wapen gebruikt. Rusland is een onbetrouwbare leverancier geworden.” “Wat alle Europese landen moeten inzien, is dat een verstoring in elk land van de EU zware negatieve gevolgen zou hebben voor de economieën van alle lidstaten. Onze economieën zijn allemaal met elkaar verbonden via de interne markt, die in tijden van crisis ons meest waardevolle bezit is. We herinneren ons allemaal nog heel goed de begindagen van de pandemie, de gevolgen van het aanvankelijke gebrek aan coördinatie, met grenssluitingen en tekorten. Dat kunnen en willen we niet nog een keer meemaken. “En we zagen ook hoe we de crisis te boven kwamen toen we solidair handelden, door samen vaccins aan te schaffen en akkoord te gaan met het Europese herstelplan. Dit is de drijvende kracht van de EU: uiteindelijk profiteren we bij elke crisis collectief van solidariteit met elkaar. We zijn sterker dan de simpele som van 27 lidstaten. En solidariteit is nooit eenrichtingsverkeer. Ik heb er alle vertrouwen in dat we ook in deze crisis de Europese geest zullen hooghouden.” “Dat is puur een vraag voor de Nederlandse autoriteiten. Het is hun soevereine recht om hun nationale energiemix te bepalen, en ook om te beslissen welke hulpbronnen ze op hun grondgebied willen winnen. De EU heeft er in ieder geval hard aan gewerkt om de andere bronnen voor ons gas te vinden, met succes.” “De uitbreiding heeft voor stabiliteit gezorgd. Stelt u zich eens voor waar we vandaag zouden zijn bij de Russische invasie van Oekraïne als de uitbreidingen van 2004 (toen Estland, Hongarije, Letland, Litouwen, Polen, Slovenië, Slowakije en Tsjechië toetraden, red.) en 2007 (Bulgarije en Roemenië, red.) niet hadden plaatsgevonden. Bovendien heeft de uitbreiding nieuwe markten voor bedrijven geopend, met een positief effect op de economie van de EU als geheel. Wat nog belangrijker is: het brengt mensen samen die tot dezelfde Europese familie behoren. Oekraïne en Moldavië hebben allebei blijk gegeven van hun toewijding aan de Europese waarden en hebben ingrijpende hervormingen doorgevoerd. Natuurlijk blijft uitbreiding gebaseerd op verdiensten. Bij elke stap van het proces beoordelen we of het land onze regels en normen naleeft. En ook bij elke stap hebben alle lidstaten inspraak. Maar intussen moeten we natuurlijk een soortgelijke inspanning leveren om onze eigen besluitvormingsprocessen te hervormen. Want een grotere EU moet ook kunnen blijven handelen. Kijk bijvoorbeeld naar belastingheffing, daar hebben globalisering en digitalisering geleid tot uitdagingen waarvoor een puur nationale aanpak niet meer werkt. In het buitenlands beleid heeft het unanimiteitsbeginsel onze acties soms afgezwakt en vertraagd. Als landen van tevoren weten dat de uiteindelijke beslissing met gekwalificeerde meerderheid van stemmen kan worden genomen, hebben ze een sterke prikkel om allianties aan te gaan en de consensus vorm te geven. Als ze weten dat ze alles kunnen blokkeren, hebben ze die prikkel niet. Daarom vind ik dat we in het buitenlands beleid stemming met gekwalificeerde meerderheid nodig hebben.” “Het recente verleden laat heel duidelijk zien hoe Europese crises kunnen worden overwonnen met Europese oplossingen. Corona is een goed voorbeeld. De Commissie heeft gecoördineerd, maar elk besluit is genomen in overleg met de lidstaten. Dat geldt ook voor de Russische invasie. Aanvankelijk benaderde Rusland de Europese ministers van Buitenlandse Zaken elk afzonderlijk, in zijn voortdurende pogingen om ons te verdelen. De EU reageerde met een verenigd antwoord. Deze eenheid zal ook van cruciaal belang zijn om ervoor te zorgen dat burgers in de hele EU hun huizen kunnen blijven verwarmen en dat bedrijven kunnen blijven functioneren. We leggen geen gasquota op.” “We vragen de lidstaten om vrijwillig manieren te vinden om het gasverbruik nu te verminderen, zodat we meer kunnen opslaan voor de winter. En alleen in geval van nood, als Rusland bijvoorbeeld het gas volledig afsluit, wordt de reductiedoelstelling bindend. Als we nu gas besparen en samen onze voorraden aanvullen, bereiden we ons voor op de winter. En met elke uitgespaarde kubieke meter gas vergroten we onze weerbaarheid tegen Russische chantage.”||https://www.parool.nl/wereld/eu-voorzitter-von-der-leyen-we-moeten-weerbaarder-worden-tegen-russische-chantage~b6054fdc/
2022-07-26||Noodoplossing pakte goed uit: in Hermitage aan de Amstel draait nu alles om topstuk De toren van Babel||Zelfportret van Rembrandt hangt eenzaam aan de donkergrijze muur. Ervoor staat een bankje, een laag hekje rondom het tosptuk houdt al te enthousiaste liefhebbers op afstand. Eén werk, al is het er een die miljoenen euro’s waard is, en normaal een van de trekkers in het Mauritshuis is, houdt nu de Hermitage aan de Amstel open. Wie komt er nou kijken naar één werk? Althans, één werk in de grote zaal, met vijf zalen extra informatie, over verf, context en details, erachter. Eerder hingen al Het Melkmeisje van Vermeer uit het Rijksmuseum en Het Gele Huis van Vincent van Gogh uit het Van Goghmuseum in diezelfde zaal, vanaf dinsdag komt de laatste in de serie aan bod: De toren van Babel (ca. 1568) van Pieter Bruegel de Oude, een topstuk dat zelden wordt uitgeleend uit de collectie van het Rotterdamse Boijmans Van Beuningen, dat nu dicht is voor verbouwing. Maar de mensen kwamen. Niet in heel groten getale (met de tentoonstellingen van werken uit het staatsmuseum in Rusland trok het museum vaak honderdduizend bezoekers per jaar), maar toch. Het Melkmeisje had ruim 11.000 bezoekers in zes weken, Het Gele Huis 7500 in vijf weken. In vier weken tijd bezochten ruim 5000 bezoekers het Zelfportret van Rembrandt. Geen heel slechte score sinds de Hermitage op 3 maart de banden met de grote zus in Sint Petersburg verbrak, vanwege de invasie van Oekraïne. In totaal verwacht men ongeveer 40.000 bezoekers te bereiken met de vier exposities, die vanaf 1 april te zien waren. Directeur Annabelle Birnie is dus blij. “Het is een noodoplossing geweest. We hebben de deuren niet hoeven sluiten. En dat we zulke topstukken konden krijgen, daarop had ik niet durven hopen.” Kort na het nieuws over de verbroken banden met Rusland, en het sluiten van de tentoonstelling Russische avant-garde – Revolutie in de kunst, sprak Birnie in Het Parool de wens uit dat ze ‘iets van de muren, en niet uit de depots’ van andere musea kon laten zien. Ze had toen al contact met het Rijksmuseum, dat Het Melkmeisje van Vermeer aanbood. “Er was zo'n enorme collegialiteit van andere musea. In dezelfde week zat ik bij het Boijmans.” Ze hoefde niet eens om werken te vragen. “Collega’s weten ook dat we al jaren op hoog niveau tentoonstellingen organiseren en dat we zulke waardevolle stukken goed ontvangen. We hebben hier de juiste klimaatbeheersing, beveiliging en kennis. Het feit dat het Rijksmuseum met het eerste topstuk over de brug kwam, zette de toon.” Voor een kaartje betaalden bezoekers 15 euro, een stevig bedrag voor één werk. Maar in de praktijk komen er volgens Birnie toch vooral museumkaarthouders. “Vooral toeristen betalen het volle bedrag, en zij maken slechts 10 procent van het aantal bezoekers uit.” Van bezoekers hoorde Birnie positieve geluiden terug. “Doordat er slechts één werk is, blijf je langer kijken.” Gemiddeld kijken mensen tussen de 13 en 44 seconden naar een schilderij, blijkt uit onderzoek. Birnie durft wel te stellen dat het bij de topstukkententoonstelling, die Dutch Heritage Amsterdam werd gedoopt, langer was. “Als je slechts één werk hebt hangen, heb je de tijd en de diepte en geen afleiding van andere werken.” Ook begreep ze dat kunstliefhebbers even langskwamen in hun lunchpauze of tijdens een ommetje. De Hermitage was misschien even geen bestemming an sich, maar werd onderdeel van een gewone dag. De toren van Babel wordt nu het laatste schilderij dat in zijn eentje in een zaal mag hangen. Hierna komt de volledige tentoonstelling Love stories van de National Portrait Gallery in Londen (ook tijdelijk in verbouwing) naar de Hermitage. Een mogelijk vijfde topstuk, dat nog op de planning stond, werd daarbij overbodig. Een expositie overnemen van een ander museum is nu de volgende fase in het heruitvinden van de Hermitage. De laatste fase, waaraan ook al wordt gewerkt, wordt het maken van eigen tentoonstellingen op basis van werken van vooraanstaande musea in de wereld. Birnie: “De basisgedachte wordt internationale kunst met een grote K, tentoonstellingen die we maken met internationale partners, van museale kwaliteit.” “We werken niet met bedrijfscollecties, geen Nederlandse initiatieven en geen particuliere collecties. We hadden een samenwerking met een van de allergrootste musea in de wereld, dus we willen die kwaliteit bewaken.” De keuze om te breken met het museum in Rusland was pijnlijk, maar ook onvermijdelijk. Overigens is er nog wel eens contact. “Een medewerker van ons zit daar nog. Zij doet onderzoek voor de huidige exposities.” Over of er ooit nog een band zal zijn met Rusland, kan Birnie geen uitspraken doen. “Dit is een groot internationaal vraagstuk. En ik ben slechts museumdirecteur.” De toren van Babel, 26/7 t/m 28/8. Van 17/9 t/m 8/1 is de tentoonstelling Love stories – art, passion & tragedy van de National Portrait Gallery te bezoeken.||https://www.parool.nl/kunst-media/noodoplossing-pakte-goed-uit-in-hermitage-aan-de-amstel-draait-nu-alles-om-topstuk-de-toren-van-babel~b97ce64d/
2022-07-26||Wandelen langs de Pride Walk-route ||A. We beginnen op de Dam, de plek om te gedenken en protesteren. De Pride Walk is een protest, en de jaarlijkse tocht voor gelijke rechten van de regenbooggemeenschap vertrekt vanaf hier. Medeorganisator Queer Network Amsterdam zet zich met 22 organisaties extra in voor de positie van trans personen, queers van kleur en nieuwkomers. Deze groepen krijgen een plek vooraan, want het is tijd voor ‘the last mile first’. Een uitspraak die verwijst naar de eerste Pride-protesten, bij de Stonewall-rellen in New York in 1969, die werden aangevoerd door vrouwen, transpersonen en personen van kleur. De Dam en queers hebben een lange geschiedenis: de galerijen voor het paleis waren vroeger toegankelijk en werden ook wel de ‘cruysbanen’ genoemd. Op die banen konden de queers van de achttiende eeuw elkaar ontmoeten. Het ‘cruisen’ en de banen zijn nog steeds bekende termen. Ook is er een donkere geschiedenis, want in het stadhuis werden ‘sodomieten’ (homoseksuelen) veroordeeld en op de Dam terechtgesteld. De straffen varieerden van publiekelijk wurgen tot verbranden en verdrinken in het IJ. B. De Pride Walk loopt over het Rokin, waar nu vele winkels hun sympathie voor de Pride via commercie etaleren. Dit was vroeger anders, toen de wet ‘sodomie’ verbood. Zo werd de hoek Gapersteeg/Rokin in de achttiende eeuw zwaar bewaakt door de politie, omdat de boekhandel van Harmanus van Werven was aangemerkt als ‘sodomietennetwerk’. Iets verderop, in de Watersteeg, zat sinds 1935 het queercafé Huize Volendam van Bob Scheper. Acteur en homo-emancipator Albert Mol vertelde in zijn autobiografie dat bezoekers van dit café in de jaren vijftig werden opgepakt door de Amsterdamse politie en via de Kalverstraat onder gehoon van het publiek naar de Munttoren werden gebracht. Gelukkig staat nu het vieren van de regenbooggemeenschap op het Rokin centraal. Wij doen dat met een heerlijk stuk rainbowcake van De Drie Graefjes op Rokin 128. C. Bij de Munt slaan we de Vijzelstraat in, waar we de Reguliersdwarsstraat passeren. De plek waar naar ieders queer smaak en kleur plezier te vinden is. Dit jaar geldt er voor de straat een kaartenbeleid, zoals bij een festival. Je veilig en vrij voelen is er verzekerd: dit jaar let Club NYX extra op nieuwsgierige aagjes. Links zit Reality Bar, waar veel Antilliaanse queers Pride vieren. D. Het nationale geheugen van de vrouwenbeweging vinden we bij Atria op Vijzelstraat 20. Hier is bijvoorbeeld het archief van Anne Krul (1958), beeldend kunstenaar, schrijver en activist in de zwarte lesbische- en vrouwenbeweging. Atria het herbergt ook een van de oudste collecties over vrouwen en gender wereldwijd. Genoeg bronnen om je te laten inspireren voor de strijd voor vrouwenemancipatie en tegen ongelijkheid. In het nabijgelegen Stadsarchief ligt een schat aan verborgen geschiedenissen van queer vluchtelingen. Als je weet waar je op moet letten, vind je fascinerende verhalen. Meer queering in de organisatie zou wel op zijn plaats zijn om deze bronnen makkelijker vindbaar te krijgen. E. We lopen langs Vijzelstraat 103, waar tot 2010 de lesbische bar Sappho zat. Voor een lesbisch-café-omweg bevelen wij Bar Buka aan op de Albert Cuyp. Aan het einde van de Vijzelstraat slaan we rechtsaf de Weteringschans op. Op de hoek zit sinds 1988 Mail & Female. Geen reguliere (web)winkel, maar de eerste op vrouwen gerichte sexshop van Europa. De vrouwelijke invalshoek bepaalt hier het beeld van de seksproducten. Hulde voor Mail & Female, want de motto’s ‘geniet en laat genieten’ en ‘alle meisjes een vibrator’ hebben navolging gekregen. F. Bij de Weteringschans passeer je de Weteringstraat, waar aan het water café Mankind verstopt zit. We begroeten Frank, die Mankind dertig jaar geleden begon om iedereen –homo, lesbo en hetero – een thuis te geven. Aan de overzijde kijken we of de enorme regenboogvlag op het Rijksmuseum wel wappert. Het Rijks viert Pride met een aanbod van Roze Rijks-rondleidingen en het project Queering the Rijksmuseum, waarin kunstvoorwerpen de queer-geschiedenis zichtbaar maken. G. We naderen het Vondelpark, dat op 30 juli in het teken staat van Pride Park, met muziek, een queer-informatiemarkt en presentaties, zoals de Storkie-kindertentoonstelling over non-binaire dieren. H. Het inspireert ons om naar de Dam terug te lopen via de Melkweg Gallery voor de must see-tentoonstelling I Went on a Holiday to the Country You Fled From te zien is. Foto’s en teksten vertellen het verhaal van de Mexicaanse transvrouw, vluchteling en performer Alejandra Ortiz door de ogen van de Nederlandse cisgender documentairefotograaf Iris Haverkamp Begemann. Vanuit het hart wordt hier de urgentie van de Pride nogmaals zichtbaar. Happy Pride! Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-de-pride-walk-route~b00cff7c/
2022-07-26||Vladimir Poetin, Mick Jagger en Ernst Kuipers: Jillis Stada maakt vervreemdende collages van beelden uit het journaal||Met de gratis app Ibis Paint maakt Jillis Stada sinds ruim een jaar dagelijks een nieuwe collage van actualiteiten die op het eerste gezicht niets met elkaar te maken hebben. Ze krijgen een nieuwe betekenis en worden bijna een actualiteit op zichzelf. De ene keer staat Rob de Nijs centraal, de volgende dag Vladimir Poetin. Weer een dag later Ernst Kuipers en Mick Jagger – het is maar net wie er in hetzelfde journaal voorbijkomen. De vervreemdende collages plaatst hij (zonder titel, want ze moeten voor zichzelf spreken) op zijn website benstada.nl. Dat wordt gewaardeerd, en niet alleen door de jury van De Beeldmakers. Kort na het verschijnen van zijn eerste beeldspread in Het Parool kreeg Stada een mailtje van zijn buurman: ‘Wel prettig iets tegen te komen wat niet ergens voor of tegen is of iets wil uitleggen. Als ik psycholoog was kon ik jouw site gebruiken als een moderne rorschachtest.’||https://www.parool.nl/kunst-media/vladimir-poetin-mick-jagger-en-ernst-kuipers-jillis-stada-maakt-vervreemdende-collages-van-beelden-uit-het-journaal~bb57eb4b/
2022-07-26||De geschiedenis van Koninklijke Saan, als verteld door Piet senior (95): ‘Opa weigerde zijn rijbewijs te halen’||Hij heeft hard werken altijd heerlijk gevonden, maar nu laat hij het graag aan anderen over. “De furie is eruit,” zegt Piet Saan lachend. De 95-jarige ondernemer in ruste vertelt niettemin enthousiast over de verhuizing van de Koninklijke Saan naar het nieuwe onderkomen aan de Overdiemerweg en de plannen van zijn opvolgers om op het voormalige bedrijfsterrein aan de Weesperstraat in Diemen 137 woningen (75 huurwoningen waarvan 41 sociale huur, 64 koopwoningen) te laten bouwen. Het Hof van Saan moet het wijkje gaan heten, als eerbetoon aan het familiebedrijf dat sinds de oprichting in 1897 onlosmakelijk is verbonden met Diemen. “En aan alle medewerkers die het bedrijf door de jaren heen groot hebben gemaakt,” voegt Saan er meteen aan toe. “Mijn motto is: niemand kan iets alleen. Dat geldt zeker ook voor een bedrijf met een lange historie.” Van 1942 tot 1991 was Piet Saan verbonden aan het familiebedrijf dat is gespecialiseerd in horizontaal en verticaal transport, met de nadruk op ingewikkelde klussen. Vorig jaar nog takelde Saan de Gouden Koets naar de binnenplaats van het Amsterdam Museum, zoals het bedrijf eerder het transport verzorgde van een olifant naar Artis, de rolband regelde waarmee Grizabella uit de musical Cats in Carré naar de kattenhemel kon opstijgen en de hoogwerkers leverde waarmee de Amsterdamse politie in de woelige jaren tachtig krakers uit een pand aan de Prins Hendrikkade kon verwijderen. Hoewel de leiding van Saan tegenwoordig in handen rust van algemeen directeur Rutger Alferink, is de familie nog steeds nauw betrokken. Kleindochter Claudia Saan bijvoorbeeld is commercieel manager industriële transporten. Piet Saan heeft de afgelopen jaren gebruikt om zijn leven onder de loep te nemen. Dat resulteerde onder meer in een autobiografie vol herinneringen en anekdotes. “Ik ben er heel lang mee bezig geweest,” verzucht de schrijver. “Aanvankelijk wilde het niet erg vlotten, maar naarmate ik vorderde, kreeg ik er steeds meer plezier in.” “Er kwamen ook steeds meer herinneringen naar boven. Over de oorlog, over mijn tijd in Nederlands-Indië, over de groei van het bedrijf. Tijdens het schrijven kon ik alleen maar vaststellen dat ik altijd de wind in de rug heb gehad. Ik heb mijn hele leven hard gewerkt, maar aan geluk heeft het me nooit ontbroken. Dat is een plezierige conclusie: als ik deze wereld moet verlaten, ga ik met een glimlach.” Bijzonder zijn natuurlijk de verhalen over de pioniersjaren van het bedrijf, met name over grondlegger Piet Saan die eind negentiende eeuw vanuit zijn woning aan de Prins Hendrikkade in Diemen een eenvoudige bodedienst begon. In eerste instantie te voet, daarna met een handkar en uiteindelijk met paard en wagen. Saan: “Aanvankelijk bezorgde mijn opa pakjes voor rijke Amsterdammers. In de zomer trokken die mensen de stad uit om naar hun buitenverblijven in Zandvoort, Noordwijk en andere badplaatsen te gaan. Ze namen doorgaans ook meubilair en tapijten mee. Mijn opa verzorgde het transport en het hele gezin werkte mee. Ook mijn vader die op 19-jarige leeftijd in het bedrijf ging werken.” Zoals dat gaat in familiebedrijven, kwamen met de nieuwe generatie ook nieuwe ideeën over de bedrijfsvoering. Grondlegger Piet zwoer bij zijn zes paarden, zoon Piet zag een toekomst voor het vervoer per auto. “Mijn vader heeft de eerste vrachtwagen van het bedrijf gekocht,” vertelt Saan. “Een tweedehands T-Ford werd omgebouwd tot verhuiswagen. Opa moest er niets van hebben. Hij weigerde uit protest zijn rijbewijs te halen.” De vernieuwing betaalde zich uit: in 1934 kreeg Saan opdracht materieel te leveren voor een nieuwe damwand bij de ophaalbrug in Diemen. “Mijn vader kocht een zware luxe wagen, een oude Hispano Suiza, en zaagde de achterkant eraf. Daarop werd een hijstoestel gemonteerd waarmee betonplaten konden worden vervoerd. Dat was onze eerste kraanwagen.” Ook Piet en zijn broer Cor draaiden van jongs af aan mee in het familiebedrijf. “Mijn vader was een harde werker. Hij kwam even thuis om warm te eten en ging daarna weer aan de slag. Wij draaiden als vanzelf in dat ritme mee,” vertelt Saan. “Ik was gek van auto’s en autotechniek. Ik haalde mijn diploma’s op de avondschool en werkte overdag in de garage. Ik had er handigheid in: als ik een auto startte, hoorde ik meteen wat er loos was.” In 1955 trouwde Piet met Willy Broodbakker, een meisje uit Duivendrecht dat werkte in de slagerij van Kips aan de Sweelinckstraat in Amsterdam. Het echtpaar kreeg twee kinderen: Joop en Piet junior. “We zijn inmiddels 67 jaar bij elkaar,” zegt senior. “Ons geheim? We zijn allebei precies even koppig. En boos worden doen we om de beurt.” Na de oorlog verwierf Saan een reputatie als fikser van lastige klussen. In 1952 kreeg het bedrijf opdracht om een Turkse vrachtboot te lossen die op het strand van Schiermonnikoog was vastgelopen. In 1955 leverde Saan het wagenpark voor de opnames van de Britse oorlogsfilm Operation Amsterdam, en daar zit ook een mooi verhaal aan vast. Saan: “Samen met Willy ging ik ’s avonds naar Zuid om de juiste auto’s te zoeken. Als we er een hadden gevonden, belden we bij de mensen aan met de vraag of we de auto konden huren voor een paar dagen. Een zwarte Mercedes zonder dak kochten we van een echtpaar uit Almelo dat toevallig net een dagje in Amsterdam was.” Actrice Eva Bartok reed tijdens een scène in de haven van IJmuiden met de Mercedes tegen een dukdalf: ze bleek geen rijbewijs te hebben. Onder leiding van Piet en Cor, die in de jaren zeventig op hun beurt het bedrijf weer overnamen van hun vader, groeide Saan groter en groter. Eind jaren zeventig bestond het wagenpark uit twintig kranen, twaalf wagens met laadkraan, acht trucks met opleggers, een verhuiswagen en vijf bestelwagens. Het terrein aan de Weesperstraat breidde zich steeds verder uit. Op verzoek van de katholieke kerk in Diemen had Piet Saan inmiddels ook het voortouw genomen bij de ontwikkeling van bejaardenhuis De Diem, tegenwoordig onderdeel van Cordaan. “Het zijn dingen die op je weg komen,” vertelt Saan. “Ik had in het bedrijf geleerd om te organiseren. En: als je de juiste mensen om je heen verzameld, is heel veel mogelijk.” Groei gaat in een familiebedrijf nooit zonder groeipijnen. Elke wisseling van de wacht is noodzakelijk, maar gaat ook steeds samen met moeilijke gesprekken over het inleveren van positie en invloed. Die pijn wordt binnenskamers afgehandeld, vertelt Saan. “Voor de medewerkers was mijn vader oom Piet. Toen hij vertrok was ik oom Piet. Van de ene dag op de andere.” Begin jaren negentig was het de beurt aan Piet en Cor om plaats te maken voor een nieuwe generatie. Ook dat ging niet vanzelf, maar er kwamen andere dingen voor terug. In de studeerkamer hangt aan de muur een wereldkaart met tientallen vlaggetjes verspreid over alle continenten: reisbestemmingen van het echtpaar. “Daar hadden we eindelijk tijd voor.” Er komen geen vlaggetjes meer bij. Het laatste hoofdstuk van het leven speelt zich af in de comfortabele villa, vlak bij het vroegere bedrijf. Op zijn verjaardag kreeg Saan in het gezelschap van de hele familie een oorkonde uitgereikt. “Geen van de Saanen is ooit zo oud geworden,” zegt hij. “Mij is ooit voorspeld dat ik de honderd zou halen. Het begint er wel een beetje op te lijken.”||https://www.parool.nl/ps/de-geschiedenis-van-koninklijke-saan-als-verteld-door-piet-senior-95-opa-weigerde-zijn-rijbewijs-te-halen~b2e285bd/
2022-07-26||Op de bankjes op het Spui kijk je niet meer naar het plein, maar tegen een gevel aan: ‘Waren de bouwvakkers brak?’||Op het eerste gezicht lijkt er op het zonnige Spui niets aan de hand. Veel duiven, voorbijrazende trams, uitpuffende voorbijgangers op de drie groene zitbankjes. Maar dan slaat de twijfel toe: klopt dit? Nee, want de bankjes staan sinds april 2021 verkeerd om. Waar ze eerst gericht waren op het plein en de passanten, kijk je nu vanaf de bankjes naar de winkelpuien, momenteel ook nog bedekt door een steiger met een gigantisch blauw doek. Bovendien staan er andere bankjes dan eerst: waar er eerst zeven bankjes (waarvan vier dubbelzijdig) stonden die speciaal voor het Spui waren ontworpen, staan er nu slechts drie, en die doen niet onder voor elk ander willekeurig parkbankje. ‘Als het niet zo treurig zou zijn zou je erom kunnen lachen,’ zei architectuurhistoricus Walther Schoonenberg, die het euvel als eerste signaleerde en op Twitter deelde. ‘Ze kunnen niets goed doen bij stadsdeel Centrum.’ De tweet maakte veel los. ‘Pfft, ik zat daar altijd graag,’ reageerde journalist Minou bijvoorbeeld. Guido Frankfurther was als stadsdeelbestuurder tussen 2002 en 2006 verantwoordelijk voor het plaatsen van de bankjes op het Spui. Die waren volgens hem speciaal zo ontworpen dat het ’s nachts leek alsof ze zweefden. “Ik kan me niet voorstellen dat de bankjes verkeerd om zijn gezet,” zegt hij. “Het leuke van banken op een pleintje is natuurlijk dat je naar de mensen, fietsers en trams kunt kijken.” Niet iedereen staat daar evenzeer bij stil. “Het is me nog nooit opgevallen,” zegt een man die al dertien jaar bij café Luxembourg werkt. “Misschien waren de bouwvakkers een beetje brak.” De ondernemers aan het plein lijken geen problemen te hebben met de omgekeerde bankjes. Volgens een medewerker van boekhandel Athenaeum lopen mensen juist sneller de winkel binnen: bankzitters kijken nu immers recht naar binnen. Frankfur­ther: “De etalage van Athenaeum is erg de moeite waard om te bekijken. Alleen staan de bankjes nu dan weer net te ver om die goed te zien.” Journalist Wout van Gils, die net boekhandel Athenaeum uitloopt, heeft goede herinneringen aan de bankjes met pleinzicht. “Tijdens de boekenmarkt elke vrijdag was het leuk om op de bankjes naar de mannetjes te kijken.” Maar Pepijn Zonneveld, eigenaar van café Hoppe, zit er niet mee. “Voorheen zaten er alleen maar blowende, patatvretende toeristen uit Italië op de bankjes.” Vooral op de dubbelzijdige exemplaren. Hij vermoedt dat het alcoholverbod op het Spui mede door de overlast van de bankgebruikers kwam. “Nu gebruiken passanten én bewoners ze.” De lokale bankgebruikers blijken het leed te kunnen relativeren. Zoals Van Gils zegt: “Een bankje is maar een bankje, toch?” En Minou? Die vond het bij nader inzien ‘te onbenullig’ om de krant te spreken over het bankje, en heeft haar tweet verwijderd.||https://www.parool.nl/amsterdam/op-de-bankjes-op-het-spui-kijk-je-niet-meer-naar-het-plein-maar-tegen-een-gevel-aan-waren-de-bouwvakkers-brak~bafc5f16/
2022-07-26||Veel uitbuiting onder illegale tomatenplukkers in Italië: ‘Als ik dit had geweten, was ik nooit gekomen’||Ze komen aanfietsen in een stofwolk. Twee Afrikaanse mannen van begin twintig, die tussen het dorre gras, stapels lege flessen en smeulend vuilnis rijden. Ze zijn klaar met werken en gaan weer naar hun huis, een van hout, plastic en golfplaat opgetrokken barak in het getto van Borgo Mezzanone. Ver weg van het dorp zelf, midden in de olijfgaarden naast een verlaten asielzoekerscentrum. “Vandaag heb ik slakken verzameld,” vertelt Lamine uit Guinee-Bissau. “Ik was te laat voor de tomatenpluk vanochtend. maar ik moet toch werken anders verdien ik niks.” Lamine woont al drie jaar in dit dorp. Het bestaat uit een paar honderd barakken waar, in juni en juli als de tomaten worden geoogst, meer dan duizend mensen wonen. Allemaal Afrikanen die via de Sahara en de Middellandse Zee Italië zijn binnengekomen. Velen hebben geen papieren; ze worden gezien als economische vluchtelingen en komen dus niet in aanmerking voor een verblijfsvergunning. Volgens schattingen verblijven in Italië zo’n 400.000 Afrikanen zonder papieren. Ze leven in de marge van de maatschappij en zijn een makkelijke prooi voor koppelbazen, die boeren in de omgeving goedkope arbeidskrachten leveren. “Hier vlakbij, in Manfredonia, zie je elke ochtend dagloners wachten tot busjes ze oppikken om te komen werken,” vertelt Latyr Fateh, oprichter van Casa Sankara, een stichting die zich inzet voor de rechten van Afrikaanse dagloners. “Ze verdienen meestal niet meer dan twintig euro per dag.” Fateh weet waar hij over praat, ooit plukte hij zelf tomaten voor een paar centen en woonde hij in een van de barakkenkampen hier in de buurt. “In 2007 vloog ik op een toeristenvisum naar Europa om mijn broer in Frankrijk en mijn zus in Brussel op te zoeken.” Zijn visum verliep na tien dagen, ‘niet alle paspoorten zijn gelijk’, en hij kwam via omzwervingen in Italië terecht. “Ik heb van alles gedaan: dingen op straat verkocht, autoruiten gewassen en dus tomaten geplukt op het land.” Samen met zijn oom Mbaye Nidaye, die al een jaar eerder naar Italië was vertrokken, begon Fateh zich te verzetten tegen de slechte omstandigheden. “We werden uitgebuit door koppelbazen, maar ook door mensen die zeiden het beste met ons voor te hebben.” Een advocaat maakte Fateh en Nidaye geld afhandig met de belofte een verblijfsvergunning te regelen. “We hebben aangifte gedaan.” Die aangifte was het begin van Casa Sankara. In een verlaten verlaten boerderij vestigden ze hun hoofdkwartier. Casa Sankara beslaat veertien hectare waar nu vooral tomaten worden verbouwd. Op het terrein staan woonunits waar zo’n vierhonderd immigranten wonen. Vijftig daarvan werken op hun eigen land, de rest werkt voor boeren in de buurt. “Allemaal met een regulier contract en een fatsoenlijk salaris,” verzekert Fateh. Dit jaar produceerde Casa Sankara 50 ton tomaten die met het etiket ‘ethisch geteeld’ in Italiaanse supermarkten wordt aangeboden. Dat is slechts een fractie van wat er jaarlijks in dit gebied aan tomaten wordt geproduceerd: in Foggia en omgeving wordt op 32 duizend hectare ongeveer 2 miljoen ton tomaten verbouwd, hoofdzakelijk voor de conservenindustrie. De meeste gepelde tomaten, ook die in Nederlandse supermarkten, komen hiervandaan. Kediame Sane komt uit Gambia en woont en werkt al drie jaar in Casa Sankara. Hij rijdt het busje van het land waar hij de hele ochtend tomaten heeft geplant terug naar zijn kamer in een van de grijze huisjes. “We werken zes dagen in de week van ’s ochtends vijf tot één uur, dan wordt het te warm,” vertelt hij in zijn kamer van zes bij twee met een stapelbed, een kast en een TV. De airco draait overuren. Kediame verdient ongeveer duizend euro in de maand en heeft recht op ziektekostenvergoeding en straks een pensioen. Zijn collega Lamine in Borgo Mezzanone verdient, als hij geluk heeft, 25 euro per dag, maar 5 euro moet hij afgeven aan de koppelbaas voor ‘vervoer’. Als hij ziek is heeft hij pech, dan verdient hij niets. Hij verblijft legaal in Italië, maar normaal werk vindt hij niet en ook een kamer huren is niet makkelijk. “Mijn verblijfsvergunning verloopt elk half jaar, geen huisbaas die mij iets wil verhuren.” Zijn huis wil hij niet laten zien, hij schaamt zich ervoor. “Als ik dit had geweten, was ik nooit naar Europa gekomen.”||https://www.parool.nl/wereld/veel-uitbuiting-onder-illegale-tomatenplukkers-in-italie-als-ik-dit-had-geweten-was-ik-nooit-gekomen~b4934fae/
2022-07-26||Op de Prins Hendrikkade: een eerbetoon voor de Prince of Cool Chet Baker||Hij zou die avond optreden in de Singer concertzaal, maar kwam niet opdagen. Toen zijn manager hem de volgende ochtend opzocht in Hotel Prins Hendrik, was zijn kamer leeg en zijn bed onbeslapen. Wel waren er verhalen over een ambulance die ’s nachts iemand had afgevoerd. Een paar uur later volgde identificatie in het mortuarium. Chet Baker, wereldberoemd om zijn interpretatie van de jazzstandard My Funny Valentine, was op 13 mei 1988 overleden. De Amerikaanse jazztrompettist werkte de laatste tien jaar van zijn leven in Europa, waar de Prince of Cool een trouwe schare fans had. Amsterdam was een van zijn favoriete verblijfsplekken, liefst dicht bij de Zeedijk, waar hij makkelijk heroïne kon scoren. Baker was verslaafd geraakt in 1957 en leefde sindsdien voor maar twee dingen: spuiten en spelen. Vele nachten bracht hij door in een politiecel als hij weer eens was betrapt op drugsbezit. Zijn filmsterrenkop veranderde door de jaren heen in een verschrompeld appeltje. Op een gegeven moment kon hij drie jaar niet spelen omdat hij bij een poging te scoren in elkaar werd geslagen en zichzelf opnieuw moest leren blazen met een kunstgebit. Ook op het moment van overlijden was Baker onder invloed. Wat er precies gebeurd is, weet niemand. Er wordt gezegd dat de trompettist zichzelf had buitengesloten en via de gevel naar zijn open raam op de derde verdieping probeerde te klimmen toen hij zijn grip verloor. Maar het kan ook zijn dat hij stoned in het raamkozijn is gaan zitten en zijn evenwicht kwijtraakte. Hoe dan ook: hij kwam ongelukkig met zijn hoofd op een Amsterdammertje terecht en was op slag dood. De ramen van Hotel Prins Hendrik kunnen sindsdien niet meer open. De eigenaar heeft ze laten dichttimmeren. Verder had hij geen behoefte herinnerd te worden aan het noodlottige ongeval. Maar Bob Hagen, groot fan van Baker en drijvende kracht achter de eenmansstichting Jazz Impuls, vond dat de plek waar zijn held was overleden gemarkeerd moest worden. Pas elf jaar na Bakers dood had Hagen genoeg geld bij elkaar voor een officieel eerbetoon. Hij vroeg de Oekraïense kunstenaar Roman Zhuk, vooral bekend van figuratieve schilderijen met een toefje verontrustend surrealisme, een herdenkingsplaquette te maken. Baker staat erop afgebeeld zoals hij eruitzag in de jaren zeventig: de jonge jazzgod schemert nog door het gegroefde gelaat dat al enigszins is aangetast door het zware leven. In opperste concentratie blaast hij lucht door zijn geliefde instrument, gestold in het moment van vervoering dat hij zijn leven lang najoeg. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/op-de-prins-hendrikkade-een-eerbetoon-voor-de-prince-of-cool-chet-baker~b4bc411a/
2022-07-26||Amsterdammers die de ziel van de stad hebben bepaald? Die vullen een hele pannenkoekenboot||“We hebben voor de vaste opstelling in het museum de belangrijkste eigenschappen van de stad wel eens op een rijtje gezet,” zegt conservator Annemarie de Wildt van het Amsterdam Museum, als haar naar de ziel van Amsterdam wordt gevraagd. “We kwamen toen uit op ondernemerschap, vrijdenken, burgerschap en creativiteit. Het problematische is dat ze in New York, Londen en Berlijn precies dezelfde eigenschappen noemen, als je het daar vraagt. Er is natuurlijk altijd een sterke neiging om er iets moois van te maken, van die eigen ziel.” Maar ook de Amsterdamse ziel is geen wit laken dat vrolijk wappert aan de waslijn. De Wildt vindt dat er momenteel terecht veel aandacht uitgaat naar de minder mooie hoofdstukken uit de geschiedenis van de stad. “De Dam is de huiskamer van de stad, maar het was ook de plek waar in de 16de eeuw wederdopers werden opgehangen en zelfs in de 18de eeuw nog misdadigers werden onthoofd. We zijn terecht trots op de Februaristaking, maar op datzelfde moment waren ambtenaren druk bezig om een stippenkaart te maken met de huizen in de stad waar Joden woonden.” Eigenzinnigheid lijkt een constante in de geschiedenis van Amsterdam, net als een gezonde afkeer van autoriteit. “Dat vind je terug in de weerstand door de eeuwen heen van de stad tegen het koningshuis, maar ook in het extravagante van mensen als Mathilde Willink en Fabiola. In de provincie kan het lastig zijn om de persoonlijke vrijheid te vieren. In Amsterdam wordt dat aangemoedigd, al zie ik ook hier de eenvormigheid toenemen. Ik kom geregeld op Ruigoord. Dat ademt nog echt de geest van het Amsterdam van de jaren zeventig en tachtig. Ik houd ervan.” De vraag aan de conservator was of zij drie Amsterdammers wil noemen die onlosmakelijk verbonden zijn met de ziel van de stad. Aarzelend haalt ze haar notities tevoorschijn met de namen van meer dan dertig vermaarde stadgenoten. Theo Thijssen, Monne de Miranda, Aletta Jacobs, Bet van Beeren, Rembrandt van Rijn, Johnny Jordaan, Fré Cohen, Adèle Bloemendaal, Henriëtte Pimentel, Benedictus de Spinoza en ga zo maar door. Het is een prachtig gezelschap voor een rondvaart met de Pannenkoekenboot over het IJ, maar in onze opblaasboot is slechts plaats voor drie. Zuchtend begint De Wildt dan toch maar te strepen. Sorry George Breitner, Johan van de Keuken en Peter Giele, volgende keer beter. Caféhouder Bet van Beeren mag als eerste in de boot. “Café ’t Mandje is echt een plek met een Amsterdamse ziel,” zegt de conservator over de legendarische kroeg op de Zeedijk. “In 1999 hebben we een replica van het café gemaakt voor het museum, met enkele originele onderdelen. Bij die gelegenheid heb ik Greet nog kunnen interviewen, de jongere zus van Bet. Ook zo’n oer-Amsterdamse stoere vrouw vol geweldige verhalen.” Bet van Beeren dreef haar café van 1927 tot haar overlijden in 1967. Met de opkomst van de homobeweging in de jaren zeventig en tachtig kreeg ze postuum veel lof toegezwaaid als pionier en pleitbezorger. De Wildt: “Al voor de oorlog was ’t Mandje een plek in de stad waar mannen elkaar konden ontmoeten. Zoenen was niet toegestaan, dansen wel. Bet was zelf lesbisch en maakte daar geen geheim van. Ze reed met haar veroveringen achterop de motor over de Zeedijk. Ik zie haar vooral als een stoere vrouw die niets moest hebben van taboes en truttigheid.” Het strepen gaat door. Dank Floor Wibaut, Hendrik Berlage en Jan Schaefer voor alles wat jullie hebben gedaan voor de stad, maar daar is de deur. Een andere bouwer mag wel in de boot: stedenbouwkundige Jakoba Mulder. Ook een stoere vrouw, zij het op een heel andere manier dan Bet van Beeren. “Juffrouw Mulder was de eerste vrouwelijke stedenbouwkundige die kwam te werken in een vakgebied dat na de oorlog nog een mannenbolwerk was,” vertelt De Wildt. “Ze was de rechterhand van Cornelis van Eesteren en volgde hem in 1958 op als hoofd stadsontwikkeling.” Amsterdam heeft een naam hoog te houden als het gaat om stedenbouw met zorg en aandacht voor de inwoners, maar Mulder voegde daar een specifieke kwaliteit aan toe. “Ze keek met andere ogen naar de stad. Mulder heeft grote ontwerpen gemaakt voor het Amsterdams Uitbreidingsplan, Buitenveldert en het Amsterdamse Bos, maar ze dacht ook aan de kinderen. Er is een beroemde anekdote dat ze een buurmeisje in de aarde zag wroeten en zo op het idee kwam in de hele stad speeltuinen met zandbakken te maken.” De afvalrace nadert het einde. Met pijn in het hart neemt De Wildt afscheid van Annie M.G. Schmidt, Robert Jasper Grootveld en Mohamed Echarrouti. Het laatste ticket is voor Perez Jong Loy, de in 2019 overleden activist die streed tegen racisme en discriminatie door aandacht te vragen voor onbekende aspecten van het slavernijverleden. De Wildt: “Hij streed tegen Zwarte Piet, maar was ook de man achter de jaarlijkse herdenking bij het graf van de zwarte slaaf Elieser op de Joodse begraafplaats in Ouderkerk aan de Amstel.” Jong Loy is ook de bedenker van de zwarte button met de cijfers 1873, het jaar dat de tot slaaf gemaakten in de Nederlandse koloniënwerkelijk hun vrijheid kregen. “De slavernij was in 1863 bij wet afgeschaft, maar om de plantagehouders niet in problemen te brengen moesten de tot slaaf gemaakten nog tien jaar blijven werken,” vertelt De Wildt. “Met die simpele button heeft Perez dat verleden doeltreffend onder de aandacht gebracht. Wat mij als conservator enorm aanspreekt: dat gebeurde op straat en niet in een museum. Heel knap vind ik dat.” Welke Amsterdammers zijn volgens u onlosmakelijk verbonden met de ziel van de stad? En waarom? Laat het ons weten via zielvandestad@parool.nl||https://www.parool.nl/amsterdam/amsterdammers-die-de-ziel-van-de-stad-hebben-bepaald-die-vullen-een-hele-pannenkoekenboot~b119ceeb/
2022-07-26||Ik vraag me wel eens af of satire echt zo gevaarlijk is als men denkt||Ivan de Verschrikkelijke is een film van Sergei Eisenstein uit 1944. Je hebt daarvan twee delen. Het moesten er drie worden, maar Eisenstein stierf voortijdig. Het was Joseph Stalin die opdracht had gegeven om het leven van de eerste Russische tsaar, Ivan Grozny, te verfilmen. Dat eerste deel was een groot succes; Eisenstein ontving er de Stalinprijs voor. ‘Verschrikkelijke’ heeft hier trouwens de betekenis van streng, machtig, wreed, meedogenloos. Ivan moest streng, machtig, meedogenloos en wreed zijn om in de zestiende eeuw al die vorstendommetjes met elkaar te verenigen. Eisenstein mocht snel deel twee maken. Stalin verheugde zich erop en dacht: nu krijgen we de verovering van de Baltische staten in beeld. Maar Eisenstein koos een ander perspectief: Ivan werd in deel twee een twijfelaar, een paranoïde neuroot, een moordenaar, ziekelijk. Stalin was woedend en verbood de film. Hij had zich de Verschrikkelijke gewaand, een tsaar die Rusland weer sterk zou maken. Stalin zag het zelfs als een aanval op zijn persoon. Hij meende en wilde dat het Russische volk zou denken: die Ivan, dat is eigenlijk Joseph Stalin. Het gekke is dat dat waarschijnlijk nooit gebeurt. Men ziet een lekkere vechtfilm en identificeert zich met de held. Dat die eigenlijk een andere held is – bijvoorbeeld Mark Rutte of Stalin of Joe Biden – is tamelijk absurd. Als een kind een film ziet over een geweldige voetballer, dan wil hij of zij die voetbalheld van het witte doek zijn. Het denkt niet: Eigenlijk is dat Frenkie de Jong. Dat zou hij pas doen als er een film werd gemaakt over Frenkie de Jong. Zo vraag ik me ook weleens af of satire echt zo gevaarlijk is als men denkt. Hoeveel columns, sketches, woordgrappen zijn er bijvoorbeeld niet gemaakt over onze Mark Rutte en onze koning. Ze zitten er nog hoor. Toch verbieden dictators als ze aan de macht zijn vrijwel onmiddellijk satirici en kunstenaars die zich tegen de heersende ideologie keren. Als de dictators om zichzelf moeten lachen, zouden ze geen dictator kunnen zijn en als ze beledigd zijn, wordt er door de artisticiteit van de kunstenaar iets geraakt dat diep waar is en dat ook hun dictatorschap relativeert. Satire is dus maar voor één mens gevaarlijk, namelijk voor degeen die erdoor getroffen wordt. Verder is het vermaak. De invloed valt helaas, helaas, helaas altijd tegen. Toch hoop ik elke dag dat Volodimir Zelenski satire van Vladimir Poetin maakt. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-vraag-me-wel-eens-af-of-satire-echt-zo-gevaarlijk-is-als-men-denkt~b7912ec7/
2022-07-26||Opinie: ‘Pride is geen verdienmodel maar een strijd om burgerrechten’||Met grote verbazing lees ik op de website van Pride Amsterdam over de sponsoren die ‘Pride Amsterdam mede mogelijk hebben gemaakt’. Uber, Booking.com en Google, drie bedrijven die de wet oprekken en bewust overtreden. Mocht u nog niet over de tactieken en verdienmodellen van deze bedrijven hebben gelezen: Uber maakt zijn chauffeurs met opzet kwetsbaar en laat betaald quasiwetenschappelijke, positieve rapporten met desinformatie schrijven. Booking.com liet zich in coronatijd met overheidsgeld betalen, maar keerde de directie bonussen uit. Google verzamelt en verkwanselt data van burgers, volgt ze en luistert ze af. Juist deze bedrijven maken Pride mogelijk? Bedrijven die de democratie bewust ondermijnen, de democratie die ons als lhbtq’s rechten en bescherming biedt? Bedrijven die weliswaar een diversiteitsbeleid kennen, maar burgers in hun vrijheid beperken? Het aannemen van deze sponsorgelden is kortzichtig, zelfverrijkend en egoïstisch. Dat is niet de oorsprong van Pride en is nooit de bedoeling geweest van ons als eerste activisten die de Pride van vandaag de dag mogelijk hebben gemaakt. Pride is geen verdienmodel, maar een strijd om burgerrechten: inclusief en divers. Het wordt hoog tijd dat Pride Amsterdam kritisch naar het sponsorbeleid kijkt. Waarom? Omdat er zoiets bestaat als ethiek, los van het vieren van een eigen feestje. Dat heet solidariteit. Bamber Delver, Dijk en Waard ‘Laat je telefoon thuis en maak een praatje,’ schrijft Louis Brutel de la Rivière op 25 juli in deze krant. Ook bij events als concerten en voetbalwedstrijden overheerst de telefoon. Na twee jaar kon het eindelijk weer: naar concerten. Met z’n tweeën gingen we deze maand naar Stromae in Milaan. Lekker buiten op het Ippodromo San Siro. Mooi plekkie, dicht bij het podium en goed zicht, dus voetjes van de vloer... Het concert was geweldig, geniale visuals, geen valse noot en uiteraard zeer dansbaar. En daar ging het mis. Want iedereen stond door z’n telefoon naar het concert te kijken. En dansen? Dat werd door de filmende concertgangers als zeer irritant beschouwd, want dan krijg je bewogen filmpjes. Na de nodige stoten in de rug, boze blikken en vermanende handgebaren zijn we maar naast het veld gaan staan (nog steeds met goed zicht op podium), bij de bar en de gezellige mensen die daar wel aan het dansen waren. Wat bezielt mensen om een concert via hun telefoon te bekijken? Ben je pas bij een concert geweest als je een filmpje op de socials hebt geplaatst? Hoor je er dan pas bij? Ga je het concert, waar je live bij was, thuis pas bekijken en beluisteren, op je telefoon? Wat is de volgende stap: dat je altijd een mobiele telefoon voor je neus houdt, zodat je thuis kunt terugkijken wat je die dag hebt gedaan? Terwijl je het moment zelf en de mensen om je heen totaal hebt gemist? Ik snap Bob Dylan wel, die bij zijn concerten fotograferen en filmen verbiedt. Petra Faber, Zandvoort||https://www.parool.nl/columns-opinie/opinie-pride-is-geen-verdienmodel-maar-een-strijd-om-burgerrechten~b781d4f5/
