2022-07-04||Botic van de Zandschulp niet opgewassen tegen ijzersterke Rafael Nadal||Botic van de Zandschulp krabde eens achter zijn oren en verstopte zich in zijn handdoek. Hij had de afgelopen week op Wimbledon opnieuw zijn veelzijdigheid en ontwikkeling laten zien. Maar als je dan bent aanbeland in de vierde ronde en Rafael Nadal staat tegenover je, voel je je op momenten een speelbal. De Spanjaard is 36, heeft dit jaar een gaatje van twee geslagen als het gaat om meeste gewonnen grand slams, maar verzadiging is een woord dat hij nooit zal leren kennen. Hij wil meer. Ook na een operatie, ook op Wimbledon en ook na drie jaar zonder spelen op gras. Het was het lot van Van de Zandschulp vanavond: 6-4, 6-2, 7-6(6). Het was niet dat Van de Zandschulp last had van plankenkoorts. Eerder dit jaar op Roland Garros was dat wel het geval. In het theater waar Nadal op dat moment al dertien keer had gewonnen, voelde de Nederlander zich een figurant. Van de spanning zocht hij te snel en te veel de aanval. De foutenlast liep snel op. Pas toen de wedstrijd in de derde set bekeken leek, maakte Van de Zandschulp er nog een paar goede games van. Op het Centre Court van Wimbledon zou dat anders zijn, zo hoopte hij. Daar is Nadal wat minder in zijn element, zei hij in de voorbeschouwing. Daardoor was er van zenuwen dit keer inderdaad geen sprake bij Van de Zandschulp. Hij had het wel iets zwaarder op eigen opslag dan Nadal, maar de eerste set leek af te stevenen op een tiebreak. Totdat Nadal, enigszins geholpen, op 5-4 twee setpunten kreeg en het eerste benutte. De sfeer op de tribunes liet zich niet helemaal vergelijken met een avond eerder, toen driekwart van de fans op de hand was van Tim van Rijthoven. Zijn tegenstander Novak Djokovic is iets minder geliefd in Londen, de Brabander won het publiek bovendien voor zich. Vanavond overheerste duidelijk het ‘Vamos Rafa’, al klonk ook het Hup Holland en Come On Botic, waarbij zijn voornaam wel vaak verkeerd werd uitgesproken: Botitsj. Opvallend was ook het verschil in de ‘players box’, waar de aanhang van beide spelers zit. Nadals entourage telde minstens een dozijn mensen, Van de Zandschulp had opnieuw alleen zijn vriendin en coach in de hoek van de baan zitten. Veelvuldig zocht hij het oogcontact, waarbij opviel dat zijn houding minder negatief was dan in de vorige ronde tegen Richard Gasquet. Toen voelde Van de Zandschulp zich de favoriet, en de betere speler bovendien, en frustreerde het hem enorm dat het zo moeizaam ging. Nu waren er vooral gebalde vuisten over en weer. In de tweede set speelde Van de Zandschulp beduidend minder. Hij had nog wel een kans om te breken in de eerste game, maar benutte die niet en werd vervolgens zelf gebroken. Het aantal missers liep snel op, de wedstrijd leek alsnog snel bij hem weg te lopen. Zeker toen hij met opnieuw een matige game de set met 6-2 verloor. Nadal speelde ouderwets goed, ook al was het dan op gras. Van de Zandschulp probeerde zichzelf met een korte toiletpauze te resetten. Dat had effect, hij wist met een knappe game voor de eerste keer de goed lopende service van Nadal te breken. Maar die had geen zin om er een latertje van te maken en repareerde de schade meteen. Op 5-3 serveerde Nadal voor de wedstrijd, maar Van de Zandschulp gaf zich niet gewonnen. Er kwam nog een meeslepende tiebreak, maar op het vierde matchpoint was het raak. Van de Zandschulp kan desondanks tevreden zijn over zijn Wimbledon. De vierde ronde is een prima resultaat en verliezen van Nadal uiteraard niets om voor je te schamen. Hij kijkt wel uit naar het hardcourtseizoen dat eraan komt. Op de US Open heeft hij een kwartfinale te verdedigen, maar ondertussen heeft Van de Zandschulp een aardige buffer opgebouwd om een tikje te kunnen hebben. Hij wil bij de beste 30, eigenlijk 25, staan als het seizoen erop zit. Wie had dat gedacht, een jaar geleden.||https://www.parool.nl/sport/botic-van-de-zandschulp-niet-opgewassen-tegen-ijzersterke-rafael-nadal~bd5d3a39/
2022-07-04||Johan Remkes heeft één boodschap voor de boeren: stikstofkaartje is niet heilig||De Tweede Kamer drong er bij het kabinet op aan om iemand aan te stellen die ‘het gesprek tussen kabinet en boeren weer tot stand kan brengen en de verhoudingen kan normaliseren’. De regeringspartijen hadden het over ‘een onafhankelijk voorzitter’. Oppositiepartijen over ‘een bemiddelaar’. Het kabinet omarmde dat idee. Maar, benadrukte premier Mark Rutte, het woord ‘bemiddelaar’ wekt de indruk dat het kabinet het beleid helemaal gaat veranderen. Dat is niet zo. “De doelstellingen moeten helaas blijven staan en ook het tempo waarin we ze moeten halen.” Dus heet Remkes een gespreksleider. VVD, D66, CDA en ChristenUnie hebben afgesproken dat in 2030 de helft minder stikstof moet worden uitgestoten. In Nederland wordt veel stikstof uitgestoten door bijvoorbeeld scheepvaart, industrie en landbouw (mest). Dat slaat neer als ammoniak of nitraten. Daardoor verzuurt de bodem en overwoekeren in natuurgebieden braamstruiken, brandnetels en grassen en andere planten. Daardoor verdwijnen weer insecten en dieren. Het kabinet wil dat in 2030 driekwart van de natuurgebieden geen last meer heeft van stikstof. Het publiceerde vorige maand een kaart met hoeveel stikstof er per gebied minder moet worden uitgestoten. Zonder exacte getallen te noemen, werd daarbij gezegd dat het onontkoombaar is dat de veestapel gekort wordt. Provincies moeten komend jaar plannen uitwerken om de doelen te halen. Boerenorganisaties waren direct kritisch toen Remkes’ benoeming bekend werd. Want als het beleid al vast staat, waarover kan dan nog gepraat worden? Remkes’ belangrijkste taak is daarom de boeren gerust te stellen. Er komt geen kaalslag op het platteland, belooft het kabinet. Alleen geloven de boeren dat niet. Mogelijk dat ze dat wel van Remkes aannemen. Zijn boodschap zal zijn: ook de industrie, de binnenvaart en het vliegverkeer moeten pijn lijden. En boeren worden straks niet massaal uitgekocht. Er is een fonds van 25 miljard euro waarmee boerderijen bijvoorbeeld ook kunnen worden verplaatst. Ook wil het kabinet boeren helpen om met minder dieren toch voldoende geld te verdienen. Bijvoorbeeld door te zorgen dat zij meer geld krijgen voor hun melk en vlees of hen meer subsidie te geven voor natuurbeheer op hun land. Dat zou je zeggen. In sommige regio's moet zó veel minder stikstof worden uitgestoten, dat dat alleen kan als alle boerderijen en fabrieken verdwijnen. En dan nog wordt het moeilijk. Maar dat stikstofkaartje is niet heilig, benadrukt het kabinet. Ook het CDA liet dit weekend op een bewogen partijbijeenkomst weten diep ongelukkig te zijn met het kaartje. Remkes zal de boeren laten weten dat er écht nog wel te praten valt. Van het kaartje kan worden afgeweken. Er mag in gebieden waar geen boerderij over dreigt te blijven meer stikstof worden uitgestoten dan op het kaartje staat. Mits er elders dan wat harder wordt ingegrepen. Zolang het onder de streep maar optelt tot een halvering van de uitstoot op landelijk niveau, valt in de boezem van het kabinet te horen. Remkes is nu nog op vakantie. Volgende week gaat hij zich eerst inlezen en op zoek naar de mogelijkheden om én de stikstofdoelen te halen én de boeren zo veel mogelijk te sparen. Half augustus moeten de gesprekken dan beginnen. De hoop is dat de ergste woede bij de boeren dan wat is afgezwakt.||https://www.parool.nl/nederland/johan-remkes-heeft-een-boodschap-voor-de-boeren-stikstofkaartje-is-niet-heilig~b29a357a2/
2022-07-04||Gerrit Rietveld Graduation Show 2022: mengen is de nieuwe norm||“Ik studeer af met een sixpack!” Dat klinkt misschien vreemd uit de mond van een kunstacademiestudent, maar in het geval van Olivier Arts klopt het wel. Tijdens de afstudeertentoonstelling staat hij zes tot tien uur per dag op een loopband om zo’n 200 kilometer af te leggen en eindeloos veel calorieën te verbranden. Met zijn spierbundels en gebeeldhouwde kop is Arts een buitenbeentje aan de Rietveld Academie, waar hij via allerlei omwegen terecht is gekomen. “Ik begon met een studie in Leiden en zat daar ook bij een dispuut. Toen dat niets werd, ging ik werken in het tegelbedrijf van mijn vader en leerde ik de kracht en malaise kennen van zwaar lichamelijk werk. Ik denk dat mijn vader me een beetje wilde afschrikken zodat ik weer ging studeren. Dat deed ik ook, Chinees en rechten, maar uiteindelijk wilde ik toch dingen maken.” Op de afdeling Image & Language kreeg hij het zwaar te verduren. “Medestudenten vonden mijn grappen en verhalen toxisch. Ik heb vaak met tranen in mijn ogen gezeten. Maar ik wilde toch mijn mannelijkheid uiten, op een manier die ruimte laat voor ambiguïteit en zelfspot.” Voor een performance in het Stedelijk Museum nam Arts een voorbeeld aan Arnold Schwarzenegger, die zichzelf in 1976 tentoonstelde in het New Yorkse Whitney Museum. Voor zijn afstuderen combineerde hij een fitnessinstallatie met een fontein waar eiwitshake uit spuit die krachttrainers gebruiken voor spieropbouw. “Het is een soort bron van de eeuwige jeugd,” vertelt Arts. “De tegels in zachte kleurtjes rondom de fontein komen van mijn vaders bedrijf. Mijn moeder heeft kettinkjes gemaakt met het woord ‘himbo’. Dat is de mannelijke variant op de bimbo, een fenomeen uit de bodybuilderscultuur van de jaren tachtig. Klassiek mannelijke lichamelijkheid met een hoog labradorgehalte. Dat is de rol die ik me aanmeet, zodat ik misschien wegkom met die spieren.” Het oude, romantische idee van de kunstenaar als geniaal individu kan wat Dasha Leo betreft op de schroothoop van de kunstgeschiedenis. De afstudeerder aan de afdeling Fine Arts neemt expliciet afstand van de egocentrische invulling van het kunstenaarschap en vindt ook dat auteurschap niet per se aan één persoon gebonden hoeft te zijn. “Samenwerking staat centraal in mijn praktijk, op een radicale manier. In het verleden zag je ook wel samenwerkingsverbanden, vaak tussen echtparen als Marina Abramovic en Ulay of Christo en Jeanne-Claude, maar die werden uiteindelijk toch vaak een soort merk. Ik geloof in het echte collectief, waarbij het gaat om wederzijdse empowerment.” Met de afstudeertentoonstelling in aantocht, verzamelde Leo een groep vrienden om zich heen: Pien Overing, Helena Musillo, Bert McLean, Ilya Stasevich, Oliver Feghali, June Ohashi, Ati Romeu, Jil Kunkat en Edgar Fulton. Gezamenlijk maakten ze uit karton vier monumentale gebruiksobjecten voor de algemene ruimte waar afstudeerscripties en andere creaties te koop worden aangeboden. Zo hangt kleding aan een rek in de vorm van een enorm T-shirt en heeft de kassa de vorm van een uitvergrote boodschappentas. “Ik heb dit project geïnitieerd en de richting bepaald, maar ik ben geen traditionele leider die opdrachten geeft,” legt Leo de werkwijze uit. “Als je als collectief werkt, moet je accepteren dat je niet alles onder controle hebt en dat dingen heel anders kunnen uitpakken dan je verwacht. Het heeft een heel andere dynamiek.” In het professionele leven na de academie wil Leo deze manier van werken graag voortzetten. “We hebben een kleine uitgeverij opgezet, Have a Good Dog, en daar zoeken we een onderkomen voor. Ik prijs me gelukkig met het netwerk dat ik heb opgebouwd tijdens mijn studie aan de Rietveld.” Toen Cleo Campert vorig jaar Het RoXY Archief uitbracht, waren veel ravers van het eerste uur haar bijzonder dankbaar. Het fotoboek gaf hen een tastbare herinnering aan de legendarische, in 1999 afgebrande houseclub. “En herinneringen aan die tijd zijn bij veel mensen sowieso wazig,” stelt Campert. Maar tijdens het doorspitten van haar dia’s kwam ze tot de conclusie dat de afbeeldingen de herinnering eigenlijk niet goed weergeven. De autodidact, die vijf jaar geleden aan de deeltijdopleiding DOGtime begon om haar werk meer inhoudelijke verdieping te geven, dook daarom in het neurologische onderzoek van Lisa Feldman Barrett. “Zij heeft empirisch vastgesteld hoe waarneming werkt. Een foto is maar een schilfer met vlakken en kleur. Alles wat er omheen zit, de omgeving waarin je naar de foto kijkt, werkt ook mee in wat het beeld oproept. En je projecteert vanuit je geheugen van alles op dat beeld, wat natuurlijk verschilt van mens tot mens.” Campert experimenteerde met de projectie van de dia’s op spiegelende oppervlakten en materialen die het beeld vervormen. Ze zocht uiteindelijk naar een directere manier om het herinneringsaspect van foto’s beter uit te drukken. Het perfecte onderwerp vond ze vorig jaar, toen ze haar huis uit werd gezet en op jacht naar een nieuw onderkomen terechtkwam in Molenwijk. “Het was alsof ik mijn verleden binnenstapte. Ik ben opgegroeid in de Bijlmermeer en deze wijk is neergezet als een voorloper daarvan. In lege woningen heb ik stukken mylar en foam gebruikt als een materiële, maar ook abstracte vorm van verbeelding.” Of ze door haar studie een andere, betere fotograaf is geworden, kan Campert nog niet zeggen. “Maar ik heb wel een soort grondbeginsel, een basishouding gedefinieerd. Daar had ik blijkbaar behoefte aan en van hieruit kan ik verder.” De Zweedse Selma Carlsson heeft twee passies: mode en sport, in het bijzonder skiën. “Ik heb van jongs af op de latten gestaan. Ik was niet heel erg goed, maar deed wel mee aan wedstrijden. Toen ik naar Nederland kwam, waar geen berg te bekennen is, leek het me leuk om iets te doen met skikleding.” Voor haar afstuderen aan de afdeling Fashion maakte ze een collectie, die binnen de tentoonstelling wordt getoond in een film die ze samen met Giovanni Salice schoot op de borstelbaan van Ski-Mere in Almere. “Skikleding is eigenlijk een bijzonder gespecialiseerd kostuum,” vindt Carlsson. “De constructie is heel technisch, maar er hangt ook een sfeer van glamour omheen. Daar speel ik mee door de poses die je tijdens het skiën aanneemt, vast te leggen in mijn ontwerp. Als je er gewoon rechtop in gaat staan heeft het pak een grote kont en trekt het naar één kant.” Die combinatie van humor en ambachtelijkheid is een constante in Carlssons werk. Eerder maakte ze een trui waarin ze de Disneyfilm 101 Dalmatiërs – ‘een echte fashionfilm’, volgens de ontwerper – combineerde met de bolletjestrui uit de Tour de France. Het geheel werd uitgevoerd als getuft tapijt, waardoor de functionaliteit op losse schroeven kwam te staan en een nieuwe esthetiek ontstond. Carlsson weet nog niet of ze na haar afstuderen kiest voor de commerciële mode-industrie of verdergaat als autonoom ontwerper. “Aan mijn stage heb ik goede contacten overgehouden en ik wil graag meer ervaring opdoen. Wellicht dat ik later voor mijzelf begin.”||https://www.parool.nl/ps/gerrit-rietveld-graduation-show-2022-mengen-is-de-nieuwe-norm~b17651ce/
2022-07-04||Hoe klein is je wereld, als je de kartelranden van postzegels bekijkt||Parijs. Daar moest ik aan denken toen ik langs de opgebroken Nieuwezijds Voorburgwal liep. Er was een soort parkje verrezen bij het Betty Asfalt Complex. Het Postzegelpark. Zo genoemd omdat op deze plek de postzegelmarkt was, en nog steeds twee keer per week is te bezoeken. Park is een groot woord voor deze autoluwe zone. Veel groen, maar ook veel steen, en bankjes. Maar de zon scheen, en ik moest aan Parijs denken. Te lang niet in Parijs geweest, denk ik. Toen tingelde er een tram dwars door het park. De 12. Ik ging op een bankje zitten. En visualiseerde de kraampjes van de postzegelmarkt. Ik ben wel eens langs de kraampjes gelopen. Een kleine wereld in een grote stad. Mannen die geheimtaal spraken. Ik had het idee dat wat er op de tafels lag een soort afleiding was, en dat de echt dure waar elders was te bezichtigen. Ik durfde nooit lang stil te staan bij een kraampje. En het postzegelvirus kreeg ook geen vat meer op me. Het is nooit iets geworden tussen mij en postzegels. Al heb ik nog wel ergens een postzegelalbum. Albumpje, moet ik zeggen. Blauw. Het zit in een van de schoenendozen vol snippers geschiedenis (waarom bewaar je alle ansichtkaarten die je ooit kreeg, en bonnetjes, bioscoopkaartjes, etc.?). Vol waardeloze postzegels. Postzegels die iedereen al had. Beginnerszegels. Afval uit de albums van mijn vader. Daar kon ik het dan, filatelist is de dop, mee doen toen ik in een wilde bui aangaf ook postzegels te willen sparen. In een la van zijn bureau dat op de slaapkamer van mijn ouders stond, bewaarde hij zijn albums. En catalogi. En een paar pincetten in een foedraal. En het vergrootglas met het lampje dat hij dicht bij de zegels hield om de kartelranden te bestuderen. Te kijken of hij oneffenheden kon ontdekken, want de randen van postzegels waren even belangrijk als de afbeelding. Hoe klein is je wereld dan, als je de kartelranden van postzegels bekijkt. Ik had het geduld en het talent niet voor het verzamelen van postzegels. Tot ontsteltenis van mijn vader heb ik al in mijn eerste dagen als verzamelaar de meest waardevolle zegel die hij me gaf – beginkapitaal, zei hij erbij – met een buurjongen geruild tegen een stapel stripbladen (Sjors). Ik weet al niet eens meer om welke zegel het ging, maar de stripbladen heb ik nog (ook ergens in een doos). Mijn vriend Hartjes – voor korte tijd in de ban van de postzegel – is een keer naar de rommelmarkten in Parijs geweest om daar op zoek te gaan naar zeldzame zegels. Hij hoopte er een Rode of Blauwe Mauritius te vinden. Hij kwam terug met een lamp waarvoor hij te veel had betaald. Daar is de 12 weer. Mooi stadsparkje wel, dit Postzegelpark. En goede bankjes om op weg te dromen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/hoe-klein-is-je-wereld-als-je-de-kartelranden-van-postzegels-bekijkt~b5db62ee/
2022-07-04||Opinie: ‘Als er te veel hetero’s in de Reguliersdwarsstraat komen, zullen de homo’s zich er niet meer thuis voelen’||Club Nyx lijkt te zijn vergeten dat het ooit een queerclub was. Onder mijn vrienden staat de club al jaren bekend als ‘de heteroclub van de Reguliersdwarsstraat’, maar met de nieuwe, expliciet heterogerichte marketing wordt wel heel actief bijgedragen aan de vercommercialisering van onze ‘homostraat’. Want tja, de meer ‘neutrale’ hetero-evenementen, zoals het wekelijkse feest Nyx op donderdag, verdienen nu eenmaal beter dan bijvoorbeeld een dragavond. Op de website noemt Club Nyx zichzelf een ‘home for everyone’, ‘open-minded’ en ‘a warm melting pot of likeminded people, welcoming gay and straight, plus everyone in between’. Exit, de club van dezelfde eigenaar een deur verder, noemt zichzelf wél nog expliciet een gaybar. Geen van de socialemedia-accounts van Club Nyx heeft aandacht besteed aan het feit dat het Pride Month was, maar er wordt wel trots op Instagram gepronkt met bekende queer mensen als Thorn Vineyard en hashtags als #queer en #lhbti. ‘Billen of tieten?’ vraagt Panka, mc in Club Nyx, voor de camera aan twee jongens op een uitgaansavond in de Reguliersdwarsstraat. Op het Instagramaccount van de club worden sinds een paar maanden video’s geplaatst van jongeren aan wie tijdens het uitgaan vragen worden gesteld. Van ‘Wat vind je leuk aan uitgaan?’ en ‘Heb je een goede pick-up line voor meisjes?’ zijn we nu beland bij schreeuwend op straat vrouwenlichamen objectiveren. Heel chic. Mijn passief-agressieve reactie op de video werd in eerste instantie verwijderd. Een paar dagen later verdween de hele video van de pagina. Afgezien van het feit dat je je af kunt vragen of dronken mensen wel wilsbekwaam genoeg zijn om toestemming te geven om met hun gezicht op een openbaar kanaal met duizenden volgers te verschijnen, wordt hier geen enkele rekening gehouden met de veiligheid van het uitgaanspubliek. Niet ieder queer persoon heeft de wil, mogelijkheid of veiligheid om uit de kast te komen, wat het heel belangrijk maakt om ervoor te zorgen dat iedereen zich veilig en anoniem in queer spaces kan bevinden. Om diezelfde reden vraagt queerclub De Trut (Bilderdijkstraat) iedere bezoeker de telefoon uit te zetten voor binnenkomst. Met een camera in de Reguliersdwarsstraat gaan staan is het tegenovergestelde daarvan. Amsterdam profileert zich al meer dan een halve eeuw trots als de ‘homohoofdstad’ van Europa, maar ik zie daar met de jaren steeds minder van terug. De website reguliers.net maakt zich ook zorgen om het langzaam afkalvende homokarakter van de Reguliersdwarsstraat: ‘Tegenwoordig is het uitgaanspubliek in de straat grofweg voor de helft homo en voor de helft hetero – een wankel evenwicht, want als er te veel hetero’s komen, zullen de homo’s zich er niet meer thuis voelen.’ Zolang queer mensen worden aangestaard, nageroepen, bespuugd of zelfs aangevallen, zijn safe spaces geen wens, maar een noodzaak. We willen geen plaats waar we worden getolereerd door ‘open-minded’ mensen, maar een plek waar we veilig en ongeremd onszelf kunnen zijn. Voor mij is Club Nyx dat zeker niet meer. Emma Hilde Fuchs, Amsterdam||https://www.parool.nl/columns-opinie/opinie-als-er-te-veel-hetero-s-in-de-reguliersdwarsstraat-komen-zullen-de-homo-s-zich-er-niet-meer-thuis-voelen~bbde0a58/
2022-07-04||Kamer in 1,5 uur akkoord met megaorder voor extra straaljagers en drones||De Kamer had, exclusief schorsing, slechts anderhalf uur nodig om in te stemmen met de miljoenenorder die het ministerie van Defensie wenst – al moet er later deze week formeel nog over worden gestemd. Volgens PVV en SP wordt de nog voor dit jaar opgehoogde begroting er ‘op een achternamiddag doorheen gejast’. “Dit is een onzorgvuldige behandeling die niet past bij zo’n grote investering,” vond PVV-Kamerlid Sietse Fritsma. De coalitiepartijen menen echter dat de oorlog in Oekraïne alles anders heeft gemaakt. “Het is een ongebruikelijke procedure,” gaf VVD-Kamerlid Peter Valstar toe, “maar we kunnen ook met zekerheid stellen dat het ongebruikelijke tijden zijn.” Na de Russische inval in Oekraïne besloot het kabinet al onder druk van de Kamer de uitgaven aan Defensie fors te verhogen. Daarvan willen minister Kajsa Ollongren (D66) en staatssecretaris Christophe van der Maat (VVD) van Defensie al dit jaar een deel uitgeven. Nederland heeft de kans om nog in de zomer een extra bestelling te doen voor zowel de F-35 – de opvolger van de F-16 – als de MQ-9 Reaper, een onbemand vliegtuig. De zes straaljagers zouden in 2025 worden geleverd, de drones een jaar later. Volgens Ollongren zitten allerlei voordelen aan een snellere aankoop. Zo wil Nederland een derde squadron van de straaljagers. Met zes nieuwe toestellen kan die worden gerealiseerd. Een squadron bestaat uit vijftien toestellen, waardoor Nederland gelijktijdig twee missies kan vliegen. In totaal komt het aantal Nederlandse F-35's na de aanschaf op 52, precies het minimumaantal dat de Navo voor Nederland hanteert (zeven toestellen worden achter de hand gehouden voor opleiding en training). Ook zijn er kapers op de kust: meerdere landen schroeven hun defensie-uitgaven op, en ‘een hele reeks aan landen’, waaronder Duitsland, Finland en Zwitserland, wil ook F-35's kopen. “Als we met de volgende ronde meedoen, dan kunnen we helemaal achteraan aansluiten,” voorspelt Ollongren. Dan zou Nederland twee jaar vertraging oplopen, stelde ze. Bovendien is dan de verwachting dat de kosten zullen stijgen. Van der Maat: “Als wij dit nu niet zouden doen, moet ik over een jaar de omgekeerde vragen beantwoorden: waarom moeten we nu langer wachten en is de prijs hoger?” Een Kamermeerderheid liet zich daardoor overtuigen. Zelfs GroenLinks-Kamerlid Laura Bromet, die ook namens PvdA sprak, zei ‘best positief te zijn’. “De geopolitieke situatie is veranderd, deze oorlog raakt Europa in het hart.” Volgens haar ‘klinkt het wel logisch om versneld zes toestellen aan te schaffen nu de mogelijkheid zich voordoet’. Wel wilde Bromet de garantie dat de onbewapende toestellen niet bewapend zouden worden voor er met de Kamer afspraken zijn gemaakt over de inzet van gewapende drones. Die gaf staatssecretaris Van der Maat. “Kunnen ze bewapend worden? Het antwoord is ja. Worden ze ook bewapend? Het antwoord is, op dit moment, nee.” PVV en SP hielden vast aan hun kritiek. Volgens SP-Kamerlid Jasper van Dijk moet de Kamer tijdens de reguliere begrotingsprocedure over zulke investeringen beslissen. “Waarom moeten ze met zoveel haast worden besteld? Niet voor Oekraïne, want aan die oorlog doen we niet mee.” Ollongren wees hem erop dat Nederlandse F-35's kort na de Russische inval in Oekraïne in Polen de lucht ingingen. “Dat was een van de eerste dingen die we deden na 24 februari.” PVV’er Fritsma wil dat het kabinet afziet van de aankoop. “Het is een krakkemikkig vliegtuig, waaraan volgens het recentste rapport van het Amerikaanse ministerie van Defensie 857 gebreken kleven.” Van der Maat sprak liever over ‘afwijkingen’ en benadrukte dat de ervaringen met het toestel vooralsnog positief zijn. “Wij doen geen voorstel voor een vliegtuig waar we zelf geen vertrouwen in hebben.”||https://www.parool.nl/nederland/kamer-in-1-5-uur-akkoord-met-megaorder-voor-extra-straaljagers-en-drones~bc33806f/
2022-07-04||Aanjager moord Peter R. de Vries opgepakt: ‘Meer arrestaties gaan volgen’||“Drie kwartier nadat Peter R. de Vries was neergeschoten had de politie de uitvoerders Delano G. en Kamil E. al te pakken. Ze waren reddeloos verloren, hadden geen enkele kans om te vluchten en werden stukgegooid door de criminele organisatie achter de moord. Ze waren onbelangrijk voor ze. Veel interessanter is daarom de vraag wie de opdrachtgever is. Zo kom je dichter bij de personen achter de moord. Dat is van een veel groter belang.” “Vanaf de moord gaat bijna iedereen ervan uit dat de organisatie van Taghi erachter zit. Peter R. de Vries was immers de vertrouwenspersoon van kroongetuige Nabil B. De betrokkenheid kan je bedenken, maar zie het maar eens te bewijzen. Het Openbaar Ministerie denkt zeker te weten dat Krystian M. de directe aanstuurder van de moord is. Het onderzoek loopt een jaar en ik ben ervan overtuigd dat meer arrestaties volgen. Het wordt met groot fanatisme uitgevoerd door de landelijke recherche.” “De verdachte komt voor in verschillende onderzoeken. In een van die strafzaken, met codenaam Buizerd, is Krystian M. samen met onder anderen Anouar Taghi een van de verdachten. Ze worden vervolgd voor het stelen van auto’s die vervolgens bij liquidaties worden gebruikt als vlucht- of observatiewagen. Anouar Taghi is een neef van Ridouan Taghi, een aanwijzing dus dat een directe link bestaat. Krystian M. zat tijdens zijn aanhouding overigens al vast in een cel voor zijn rol bij een aanslag op een Poolse man in Zeewolde. Hij zou het wapen hebben geleverd.” “Dat is maar zeer de vraag. Hoe dichter bij de straat, hoe minder je te zeggen hebt. Waarschijnlijk heeft Krystian M. deze taak ook onder druk uitgevoerd. Hij stuurde in zijn berichten aan de uitvoerders: ‘Ik moet dit doen, anders zal ik zelf onder de zoden liggen.’ Hij kan net zo goed dezelfde waarde hebben als de twee tegen wie onlangs levenslang is geëist. Die uitspraak volgt 14 juli.” “In de reeks moorden die betrekking hebben op de kroongetuige nog niet. Na de moord op de broer van Nabil B. en de advocaat Derk Wiersum is voorlopig geen aanstuurder gevonden. Dit is voor het eerst.”||https://www.parool.nl/amsterdam/aanjager-moord-peter-r-de-vries-opgepakt-meer-arrestaties-gaan-volgen~baae9c4d/
2022-07-04||Drie verdachten veroordeeld voor rol bij doodschieten ‘Maantje’ Sambo op Krugerplein in Oost||De rechters achten bewezen dat Zion Milano R. (23) Sambo met twee kogels doodschoot na een feestje in de Transvaalstraat. Het incident vond plaats in de nacht van 17 op 18 november 2020 op het Krugerplein in Amsterdam-Oost. Het motief voor het schieten is onduidelijk. Justitie had begin mei 20 jaar gevorderd voor moord, maar de rechtbank acht bewezen dat het om de minder zware doodslag gaat: zonder plan vooraf. R. leidt volgens het vonnis aan ‘gebrekkige ontwikkeling van zijn geestesvermogens’ en ‘bewandelt een asosciaal levenspad’. “Hij heeft geen werk, geen woning en raakt steeds gedetineerd.” Toch was hij tijdens de schietpartij toerekeningsvatbaar. Joshua van Z. (26) krijgt 4 jaar cel plus tbs met dwangverpleging, omdat hij R. heeft geholpen bij de ‘volstrekt zinloze’ fatale schietpartij, zoals blijkt uit Snapchatgesprekken. Hij heeft volgens de rechtbank een verstandelijke beperking of een ontwikkelingsstoornis. Justitie had 9 jaar cel plus tbs met dwangverpleging geëist. Hij was al eerder veroordeeld tot tbs met dwangverpleging. De celstraf voor Van Z. valt lager uit vanwege zijn stoornissen, en omdat hij voor medeplichtigheid aan doodslag wordt veroordeeld en niet voor het zwaardere medeplegen van moord. Tyrone B. (29) krijgt 4 jaar cel waarvan 1 jaar voorwaardelijk, en niet de gevorderde 5 jaar cel plus tbs met dwangverpleging. Hij is door zijn aangeboren autisme en zijn depressiviteit verminderd toerekeningsvatbaar. Tbs met dwangverpleging vinden de rechters niet nodig, omdat het gevaar dat hij weer een zwaar misdrijf zal plegen voldoende wordt ingeperkt door hem een deels voorwaardelijke straf op te leggen. Ook de celstraf voor B. valt lager uit, omdat hij voor medeplichtigheid aan doodslag wordt veroordeeld en niet voor het zwaardere medeplegen van moord. Prateek S. (31) wordt vrijgesproken. Hoewel is bewezen dat hij in de auto heeft gezeten waarmee het vuurwapen is opgehaald in Amsterdam-Zuidoost – die later als vluchtauto is gebruikt – weet de rechtbank niet wannéér hij in die auto zat.||https://www.parool.nl/amsterdam/drie-verdachten-veroordeeld-voor-rol-bij-doodschieten-maantje-sambo-op-krugerplein-in-oost~ba8e3da3/
2022-07-04||Kuipers laat RIVM en GGD’en vaccinatiecampagne voorbereiden||Minister Ernst Kuipers (Volksgezondheid) heeft het RIVM en de GGD’en gevraagd zich voor te bereiden op een nieuwe vaccinatiecampagne. De kans is groot dat deze na de zomer start, in de eerste plaats voor ‘de meest kwetsbaren’. Daarmee hoopt het kabinet deze groep te ‘beschermen tegen ernstige ziekte in het najaar en de winter’. Daarmee kunnen onder andere GGD’en starten met het werven en opleiden van personeel voor de uitvoering van de nieuwe campagne. Daarmee moeten de GGD’en binnen drie weken opschalen om 500.000 vaccinaties per week te zetten. Eventueel kan dat aantal drie weken daarna doorgroeien naar 1,5 miljoen. Volgens Kuipers is er nu nog geen reden voor een extra vaccinatieronde, maar is die in de loop van het jaar wel ‘waarschijnlijk’. Of ook andere doelgroepen in aanmerking komen voor een vaccin, is nog niet zeker. Wel houdt het kabinet rekening met een scenario waarbij iedereen vanaf 18 jaar zich kan laten vaccineren.||https://www.parool.nl/nederland/kuipers-laat-rivm-en-ggd-en-vaccinatiecampagne-voorbereiden~b75e24de/
2022-07-04||Kan je kind nog alleen de straat op? ‘Kinderen moeten impulsief mogen zijn’||Moeder (34) uit de Watergraafsmeer: “Ik ben single en woon met mijn dochter (8) en zoon (6). Doordeweeks sta ik soms voor een logistiek drama. Onlangs wilde de oudste écht niet mee naar zwemles na school. Na lang zeuren gaf ik toe. Ze mocht alleen naar huis, mits ze meteen naar huis zou gaan en daar zou blijven. Toen ik terugkwam van zwemles was ze er niet. Ik in paniek natuurlijk. Wat bleek? Ze was onderweg een vriendinnetje tegengekomen en was gaan spelen. Na een tijdje kwam ze binnen, ik was inmiddels in alle staten. Is het gek dat ik mijn kind van acht zelf naar huis laat lopen?” Ontwikkelingspsycholoog en systeemtherapeut Steven Pont (59): “We moeten nu we van Gino hebben gehoord niet ineens de hele wereld wantrouwen. Een kind moet stap voor stap leren zichzelf te redden. Een tweejarige kun je al aanleren om zelfstandig te zijn. Het begint met tien minuten zelf spelen terwijl jij de krant leest en het kind zichzelf maar ziet te vermaken. Steeds ga je een stapje verder. Zelf heb ik de ontwikkeling van de eigen verantwoordelijkheid van mijn kinderen centraal gesteld in de opvoeding. Toen ze drie en vier jaar oud waren liet ik ze alleen thuis terwijl ik naar de bakker ging. Elk pad kent eerste stappen. Je moet ze vroeg leren zetten.” Hoogleraar neuropsychologie Erik Scherder (70): “Je kunt een kind leren hoe naar huis te lopen door steeds weer dezelfde route te lopen. Wat je niet kunt voorkomen, zijn onverwachte situaties. Dit heeft te maken met je prospectief geheugen, dat kan kwetsbaar zijn, zelfs bij volwassenen. Er zijn schrijnende voorbeelden van. Een moeder die normaal nooit op maandag haar kind naar de crèche brengt, nu wel. Onderweg wordt ze gebeld. Ze vergeet het kind, gaat aan het werk, het kind overlijdt in de auto door hitte. Je zou zeggen: dat kán toch niet? Het kan wel. Door het belletje werd de aandacht van de moeder ‘geherlokeerd’, op iets anders gericht. Net als dat je onderweg naar de apotheek iemand tegenkwam en thuiskwam zonder medicijnen. Het overkomt iedereen wel eens. De cognitieve functies in je hersenen zijn pas uitontwikkeld als je gemiddeld dertig bent, dan weet je dat een kind van acht dit zeker kan overkomen en er niets aan kan doen.” Moeder (37) uit Centrum: “Omdat ik dicht bij de Dam woon, spelen mijn kinderen nooit zonder toezicht buiten. Hier is geen enkele sociale controle. Mijn vader woont in Zuidoost. Hij past vaak op en laat de kinderen dan alleen op straat spelen, wat ik niet wil. Ook mogen ze van hem een rondje fietsen, onder een gebouw door, uit het zicht. Op een dag was mijn oudste, toen vier, na tien minuten nog niet terug. Mijn vader ging hem zoeken, roepend op straat, met mij gestrest aan de lijn. Uiteindelijk bracht een vrouw hem terug. Hij bleek verdwaald. Mijn vader blijft vertrouwen hebben, ik vraag me af of ik nou hyperbezorgd ben. Wat kan wel en wat kan niet met kinderen in de stad?” Steven Pont: “De vraag hier is waarom deze moeder haar kinderen naar opa brengt als zij niet achter zijn handelen staat. Misschien wil ze diep in haar hart dat ze vrij en blij buiten kunnen spelen, maar durft ze zelf de controle niet te verliezen. Als ik het zo hoor, vind ik het niet gek wat haar vader doet. Hij geeft zijn kleinkinderen vertrouwen. Dat is goed. Als je leert dat de wereld een gevaarlijke plek is, blijf je in de buurt van je moeder. Of juist niet: dat zijn kinderen die op een gegeven moment eruit knallen en de andere kant opgaan, in de puberteit bijvoorbeeld. Hoe gedraag je je dan als je niet geleerd hebt jezelf te redden?” Erik Scherder: “Je kunt geen afspraken maken met een kind van vier en er volledig op vertrouwen dat het goedkomt. Hoe vaak zeggen we niet tegen onze kinderen: ‘Maar dit hadden we zo toch niet afgesproken?’ De hersenen van vierjarigen zijn nog volop in ontwikkeling. Je kunt er dus niet vanuit gaan dat het kind precies doet wat jij verwacht.” Moeder (43) uit Nieuw-West: “Ik woon in een groen stukje in Slotervaart. In de hofjes tussen onze huizen is het prettig en kalm. Mijn kinderen (8 en 5) laat ik soms alleen thuis als ik boodschappen ga doen. Ze mogen ook alleen buiten spelen. En toch heb ik twee keer 112 gebeld omdat ik ze écht kwijt was. Dan zeg ik tegen mezelf: niet meer doen. Maar de keerzijde is dat kinderen binnen opgroeien, daar worden ze toch niet wijzer van?” Steven Pont: “Ik vind dat we niet in paniek moeten raken over kinderen die alleen op straat zijn. De kans op een Ginosituatie is zo bizar klein, de kans op een verdrinking is vele malen groter. Jongens van negen moeten gewoon naar de voetbalkooi gaan, kinderen moeten buiten kunnen spelen. Hoe je kunt voorkomen dat je kind een misstap maakt en wel meegaat met een onbekende? Oefen scenario’s met een onbekende. Wat zeg je, wat doe je? Je kunt ook een codewoord afspreken, bijvoorbeeld zwarte kat. Als iemand zegt: je moeder vroeg of ik je even kon brengen en diegene weet het codewoord niet, weet een kind – foute boel. Wegrennen.” Erik Scherder: “Je hersenen leren van nieuwe dingen doen, vooral iets waar je moeite voor moet doen en wat uitdagend is. Buitenspelen zit vol uitdagingen. Maar ook risico’s, waarvan de ouders zelf moeten inschatten of ze die willen en kunnen nemen. Zelf was ik een heel voorzichtige ouder. Mijn kinderen zeggen altijd: ‘Je ving ons al op voordat we konden vallen.’ Ik was zo’n man die verdekt opgesteld in de buurt van de speeltuin stond te loeren of het wel goed met de kids ging. Omdat ik wist vanuit de theorie: zeker wél de ruimte geven, maar ook op deze leeftijd een beetje (veel) blijven meedenken.” Vader (35) uit De Baarsjes: “Juist om onze kinderen (7, 5 en 3) te leren om buiten te spelen, hebben we een caravan op camping Bakkum. Die van zeven mag alleen de hort op. Vorig jaar ging het echter mis. Hij had een vriendinnetje gemaakt. Ze had een steen die de weg zou wijzen naar een toffe speeltuin in de duinen. Toen hij wel heel lang weg bleef, ging ik hem zoeken, later hielp zelfs de de campingwacht mee. Uiteindelijk werd de receptie gebeld door fietsers. Die hadden de twee gevonden en vonden het verdacht. Ze waren 2,5 kilometer van de camping verwijderd. Toen ik mijn zoon later in mijn armen sloot, snapte hij niet waarom ik moest huilen. Er was toch niks ergs gebeurd? Voor mij een bevestiging dat kinderen echt geen gevaar kennen en dus meer regels nodig hebben.” Steven Pont: “Kinderen trekken eropuit. We moeten oppassen dat we niet een heel dik hek om hun wereld zetten. Als je ze hun eigen verantwoordelijkheid ontneemt, boezem je angst in. Kinderen zijn impulsief en dat moeten ze ook mogen zijn. Hoe vrij je ze laat om te doen wat bij ze opkomt, is aan jou als opvoeder. En: de ene zesjarige is de andere niet. Mijn advies: begin vroeg met waar je wilt eindigen. Hoe wil jij dat je kind het huis uitgaat? Werk daar stap voor stap naartoe. Je moet niet piepen dat je puber niet zelfstandig is als je op zijn achtste nog zijn boterham stond te smeren.” Erik Scherder: “Ik ben het volledig met Steven eens. Het exploreren van de omgeving, uitdagingen aangaan, de verrijkte omgeving induiken, is heel belangrijk voor de ontwikkeling van de hersenen. Maar we moeten ons wel blijven realiseren dat kinderen op jonge leeftijd lang niet altijd in staat zijn de consequenties van hun gedrag te overzien. Dat maakt tegelijk waarom impulsief gedrag van kinderen ook leuk en soms briljant kan zijn! Je doet iets, zonder over de gevolgen na te denken. Dat kan fantastisch zijn!”||https://www.parool.nl/ps/kan-je-kind-nog-alleen-de-straat-op-kinderen-moeten-impulsief-mogen-zijn~bf0f3f17/
2022-07-04||Op zoek naar de ziel van Amsterdam: ‘Die loopt onvermijdelijk deuken en butsen op’||De zorg voor de ziel behoort al eeuwen tot het takenpakket van de predikant van de Singelkerk van de doopsgezinde gemeente. In de huidige praktijk betekent dat: praten met kerkleden die getroffen zijn door werkloosheid, scheiding, ziekte of dood van een naaste. “Ik ben natuurlijk geen therapeut,” zegt Henk Leegte, “maar ik kan wel samen met de mensen op zoek gaan naar verhalen uit de Bijbel die hen tot steun of troost kunnen zijn. De ziel is de kern, het allerzelfst in de woorden van Leo Vroman. Daar moet je goed voor zorgen.” Wat heeft de ziel nodig? Leegte: “De oergedachte uit de bijbel is dat de mens geroepen is om vrij te zijn. Of dat ook lukt, is voor een deel de eigen verantwoordelijkheid en voor een deel afhankelijk van mazzel en pech. Het is mens eigen om hun geluk vooral toe te schrijven aan de eigen verantwoordelijkheid en de tegenslagen aan het noodlot of de ander. In het paradijs vlogen de verwijten al over en weer. Dat vind ik een prettig aspect van de bijbel: dat de mens ook wordt getoond in al zijn lulligheid. De grootsheid gaat hand in hand met het onvermogen.” De ziel is net een volkstuin: je bent er nooit klaar mee. Er moet hard worden gewerkt om er iets van te maken. “Het offer is wel een vereiste,” vertelt Leegte. “In bijbelse termen: het volk van Israël moest een tocht door de woestijn maken om te leren hoe met de vrijheid om te gaan. Daar hoort ook een zekere begrenzing bij. Vrijheid zonder grenzen leidt tot chaos. Ook belangrijk: de zorg voor de ander. In de bijbel staat wel honderd keer dat we de vreemdeling moeten liefhebben. Juist omdat het zo moeilijk is.” In dat opzicht is de stad net een mens, zegt Leegte, om een brug te maken naar de ziel van Amsterdam. “Die twee gezichten vind je overal terug. De platste handel naast de grandeur, de humor versus de agressie, het pure egoïsme naast de zorg van vrijwilligers voor mensen die het moeilijk hebben. Het hoort allemaal bij elkaar. Het wordt lastig als er sprake is van twee gescheiden werelden die niets met elkaar hebben. Deze kerk is vanouds een plek waar arm en rijk samenkomen. Zo moet het in de stad ook zijn. De mensen moeten een gedeeld verhaal hebben.” Dat is misschien een goede omschrijving van de ziel van de stad: een verhaal dat Amsterdammers met elkaar delen. Een typisch Amsterdams verhaal ook. Leegte: “De humor hoort daar ook bij. Ik zat in de tram toen een forse vrouw met boodschappentassen de ingang versperde. De conducteur vroeg via de intercom of ze opzij wilde gaan. In plaats daarvan riep ze dat hij haar reet kon likken. De conducteur reageerde ad rem met: ‘dat kost me dan wel een snipperdag’. Grof, maar ook ontzettend geestig: heel Amsterdams vind ik dat.” In het gedeelde verhaal van Amsterdam zitten schoonheid en vreugde, maar ook lelijkheid en verdriet. Leegte: “De ziel loopt onvermijdelijk deuken en butsen op. De jodenvervolging en het aandeel van de stad daarin vormen een blijvend litteken. Het heeft ook heel lang geduurd voor Amsterdam daar open en eerlijk over heeft willen zijn. Hetzelfde zie je nu met het slavernijverleden van de stad. Is het leuk om het daar over te hebben? Nee. Is het noodzakelijk? Ja. Het is ook een vorm van zielzorg. Dat zijn we met z’n allen aan het doen.” Het gedeelde verhaal is wel onder spanning komen te staan door de kosten van het leven in de stad. Van een kop koffie op het terras tot een woning: alles is duur geworden. Wat betekent dat voor de ziel van de stad? Leegte waarschuwt voor al te veel moralisme. “Het is verleidelijk om hoofdschuddend naar de Zuidas te kijken, maar met het geld dat op de ene plek wordt verdiend, kan op de andere plek goed werk worden gedaan. Het is wel cruciaal dat de middenklasse in de stad kan blijven wonen. Die vormt de verbinding tussen arm en rijk.” Een ander punt van zorg is het massatoerisme. Nutella is geen balsem voor de ziel. Leegte: “Ik woon op de Wallen, dus ik zit er bovenop. Het grote probleem is: wat daar gebeurt heeft niets meer te maken met Amsterdam. De bezoekers komen uit het buitenland, net als de prostituees. Het is een dierentuin. Ik zat pas voor mijn huis een kopje thee te drinken, toen een paar dronken mannen hun broek open knoopten om in een geveltuin te pissen. Het was vijf uur in de middag! Toen ik er wat van zei, was de verbaasde reactie: maar hier kan toch alles?” Het is juist die suggestie van onbegrensde vrijheid, vindt de predikant, die maakt dat het massatoerisme zo veel uitwassen kent, variërend van wildplassen tot onmatig gebruik van alcohol en drugs. “Het is een groot misverstand dat ultieme vrijheid betekent dat je met andere mensen niets te maken hebt. In de bijbel staat dat de mens gemaakt is voor de gemeenschap. Dat betekent dat we afhankelijk van anderen moeten durven te zijn en moeten omkijken naar de mensen die afhankelijk van ons zijn. Dat is goed voor de ziel.”||https://www.parool.nl/amsterdam/op-zoek-naar-de-ziel-van-amsterdam-die-loopt-onvermijdelijk-deuken-en-butsen-op~bb54fe8c/
2022-07-04||VS: Journaliste vanuit Israëlische positie gedood, geen opzet||Het onderzoek werd mogelijk nadat de Palestijnen het projectiel aan de Amerikanen hadden overhandigd. De deskundigen benadrukken geen definitieve conclusie te kunnen trekken omdat de fatale kogel erg beschadigd is. Het onderzoek was in een Israëlisch laboratorium onder Amerikaans toezicht, meldt Israël. Palestijnse autoriteiten hoopten dat kon worden vastgesteld of het Israëlische leger verantwoordelijk is en toonden zich verbolgen over het resultaat van het onderzoek. Ze zeggen dat Israël de waarheid tracht te verbergen over wat er is gebeurd. En de familie van Akleh twittert ‘stomverbaasd’ te zijn. Onlangs meldden de Verenigde Naties nog dat Akleh is doodgeschoten door een Israëlische soldaat. Zij baseerden zich op onderzoek en informatie van het Israëlische leger en de Palestijnse openbaar aanklager. De journaliste werkte voor de Arabische nieuwszender al-Jazeera. Ze deed verslag van een Israëlische militaire operatie in de Palestijnse stad Jenin in bezet gebied toen ze werd doodgeschoten. Ze droeg op de bewuste 11 mei een kogelwerend vest met duidelijke vermelding dat ze van de pers was en een helm waarop stond dat ze reporter was. Het Israëlisch-Palestijnse geruzie over de kogel komt minder dan tien dagen voor een bezoek van de Amerikaanse president Joe Biden aan Israël en de bezette Westelijke Jordaanoever.||https://www.parool.nl/wereld/vs-journaliste-vanuit-israelische-positie-gedood-geen-opzet~b2a416bc/
2022-07-04||Bewoners Change= moeten 600 euro servicekosten bijbetalen: ‘Ze gooien hiermee olie op het vuur’||“Mijn telefoon bleef maar gaan,” zegt Lotte van Eenennaam, voorzitter van de huurdersvereniging in Nieuw-West. Veel bewoners zijn in paniek: het bedrag van bijna 600 euro wordt volgende maand al samen met de huur geïncasseerd. “Ik ga die maand op vakantie, ik kan dat bedrag niet opeens missen,” zegt Van Eenennaam. Ook andere huurders betwisten het bedrag dat Change= wil vorderen. Een jaar geleden oordeelde de rechter dat zo’n 250 (ex-)huurders van Change= jarenlang ten onrechte hebben betaald voor een zogeheten communityovereenkomst. Hierin waren kosten vastgelegd voor een lidmaatschap, een interieurpakket en internet. Het ging om zo’n 75 tot 120 euro per maand boven op de maandelijkse huur en servicekosten van 600 tot 700 euro. Inmiddels heeft Change= de communitykosten opgeteld bij de servicekosten, waardoor die verdrievoudigd zijn. Voor de bewoners is nog altijd niet na te gaan of die servicekosten ook daadwerkelijk gemaakte kosten zijn. Een verhuurder mag wettelijk gezien namelijk niet verdienen aan servicekosten. In een aflevering van Tim Hofmans Boos was eind april nog te zien hoe ceo Ralph Mamadeus vanuit eigen bv’s facturen stuurt naar Change= in Nieuw-West voor zaken als internet, beveiliging en een huismeester. Die bedragen worden in de servicekosten van de bewoners doorberekend. Voor een huismeester factureert Mamadeus iedere maand 5700 euro, maar bewoners kunnen niet nagaan of deze kosten ook echt zijn gemaakt. “Ze gooien hiermee olie op het vuur,” zegt Tjerk Dalhuisen van stichting !Woon, die huurders bijstaat in huurconflicten. De stichting is namens bewoners al 1500 procedures gestart bij de Huurcommissie over de servicekosten van 2019 en 2020. In totaal verhuurt Change= 1100 woningen aan het August Allebéplein in Nieuw-West en het Elizabeth Cady Stantonplein in Zuidoost. Het bedrijf zegt ‘geen fout’ te hebben gemaakt bij de berekening van de eindafrekening van de servicekosten van 2021. Volgens Change= is er na de uitspraak van de rechter ‘voor internet, huismeesters en stoffering voor de duur van drie maanden niks bij de bewoners in rekening gebracht (..), de kantonrechter heeft bepaald dat deze kosten als servicekosten in rekening dienen te worden gebracht. Het omzetten van deze kosten nam enige tijd in beslag, waardoor bewoners enige tijd niets voor deze diensten hebben betaald. In de eindafrekening zijn deze servicekosten – die immers door cliënt gemaakt zijn – wel opgenomen en doorbelast’. “Dat zijn precies de zaken die wij betwisten, omdat al die kosten vanuit bv’s van Mamadeus aan Change= in rekening worden gebracht,” zegt Van Eenennaam. “Het is niet te controleren of die kosten allemaal daadwerkelijk gemaakt zijn. Daar gaat het nu al drie jaar over en dat wordt maar niet duidelijk. Ze kunnen wel vast blijven houden aan dat wij ze daarop moeten vertrouwen, maar er is juist sprake van een vertrouwensbreuk.” Een bewoner uit Zuidoost, die liever anoniem blijft, laat weten ‘ontdaan’ te zijn en het bedrag ook niet zomaar te kunnen missen. “Ik woon hier al sinds 2019. Ik heb ook al regelmatig gemaild over de communitykosten uit 2019 en 2020 die ik nog terug moet krijgen, maar dan word ik van het kastje naar de muur gestuurd. Ik ben er klaar mee.” De huurdersvereniging in Nieuw-West zegt met Change= in gesprek te willen ‘om de huur en de afrekening van de servicekosten apart te incasseren, zodat mensen in ieder geval hun huur kunnen betalen, mogelijk in termijnen’. “En als mensen bezwaar maken tegen deze kosten, hoeven ze het wat ons betreft ook niet te betalen. We hebben voor deze servicekosten nog geen inzagemoment gehad, dus er is geen vertrouwen dat deze eindafrekening klopt.”||https://www.parool.nl/amsterdam/bewoners-change-moeten-600-euro-servicekosten-bijbetalen-ze-gooien-hiermee-olie-op-het-vuur~b04c213a/
2022-07-04||Kickbokser Rico Verhoeven springt op auto tijdens filmopnames in Amsterdam-Centrum||Verhoeven mag in zijn eerste grote rol meteen alles uit de kast halen. Zo sprong hij maandag vanaf de M.S. Vaz Diasbrug, vlak bij de Hortus Botanicus, op een rijdende auto. Waar de andere opnamedagen plaatsvinden wil distributeur Dutch FilmWorks nog niet kwijt. Ook mag de woordvoerder niet zeggen hoeveel dagen er in Amsterdam gefilmd wordt. “Maar we gaan de hele stad door en filmen op een aantal heel bijzondere plekken. Amsterdam gaat goed uit deze film komen.” Verhoeven kruipt voor Black Lotus, geregisseerd door de Bulgaarse Todor Chapkanov, in de huid van special forces-officier Matteo Donner. Donner zwerft de wereld rond nadat zijn beste vriend is omgekomen tijdens een gezamenlijke missie. In de straten en grachten van Amsterdam belandt hij tussen explosies, rondvliegende kogels en crashende auto’s. Verhoevens alter ego heeft daarbij maar één doel: het ontvoerde dochtertje van zijn gestorven vriend redden. Naast Amsterdam vinden de opnames ook op andere locaties in Europa plaats. Andere acteurs in de Engels gesproken film zijn Roland Møller (Denemarken, Papillon), Rona-Lee Shimon (Israël, Fauda) en Kevin Janssens (België, Undercover). De rest van de cast wordt binnenkort bekendgemaakt. Verhoeven hintte de afgelopen jaren meerdere keren op een acteercarrière in het buitenland. Hij speelde tot nu toe bijrollen in een paar Nederlandse producties, zoals Undercover en Bon Bini Holland 3. Black Lotus draait in 2023 in de Nederlandse bioscopen.||https://www.parool.nl/kunst-media/kickbokser-rico-verhoeven-springt-op-auto-tijdens-filmopnames-in-amsterdam-centrum~bef5d23c/
2022-07-04||Remco Campert is zelf een gedicht in een bundel die je steeds wil herlezen||Die eerste regels in Remco Camperts eerste dichtbundel Vogels vliegen toch heb ik ervaren als een schok. Ik geloof in een rivierdie stroomt van zee naar de bergenik vraag van poëzie niet meerdan die rivier in kaart te brengen Ik las het als: tegendraads zijn, en daarvan op dichterlijke wijze verslag doen. Zestien was ik – en die bundel was toen al achttien jaar oud – en ik wist meteen dat die regels richtingaanwijzers bevatten die vertelden hoe ik wilde leven. En hoe ik wilde schrijven. Zinnen als toverformules. Ik keek uit het raam, liep (met die dichtbundel) in het Vondelpark en voelde dat mijn leven anders was geworden. Die bundel stond vol magie. En toen ik zijn boeken ging lezen, versterkte dat het gevoel van: zo wil ik leven. Door Remco stroomde onafhankelijkheid, Parijs, Antwerpen, bohème, jazz, blues, wijn, liefde, humor, maar vooral vrijheid en poëzie. Overal in en aan Remco was vrijheid en poëzie. Een wandelende poëtische regel. Na deze dichtbundel las ik Het leven is vurrukkulluk. Dat was ook een bril waardoor ik het leven scherper zag. Wie wilde er niet een meisje als Panda die in dat boek voorkomt. Ja, het bestaat: verliefd worden op een literair personage. Voor mij gaat al zijn werk over een zoektocht tussen droom en werkelijkheid. Alsof hij uit de werkelijkheid een droom weet te plukken. Hij wil – zoals in zijn eerste gedicht – ‘geen water uit de rotsen slaan’, maar ‘water naar de rotsen dragen’. En dan komt het: ‘maar de kranten willen het anders’. Campert is zichzelf altijd kritisch blijven bekijken. Uiteraard weer via de poëzie. In 1975, bijna een kwart eeuw na zijn debuut, dicht hij: Rare jaren, deze jaren/ niets komisch veel mislukt/ rollende stenen zonder mos. (…) Maar ook wij/ toen we een gooi naar het grootse deden/ hadden niemand iets te bieden/ dat een schuilplaats gaf (...). Rare jaren, deze jaren,niets komisch veel misluktrollende stenen zonder mos. (...) Maar ook wijtoen we een gooi naar het grootse dedenhadden niemand iets te biedendat een schuilplaats gaf (...) Ons had Remco wel iets te bieden. Een manier van leven, een manier van schrijven, een manier van tegen de dingen aan kijken. Ooit probeerde ik vadermoord te plegen, want ik moest van zijn invloed af. Ik schreef een beroerde recensie waar ik veel spijt van heb, maar waar we later, gelukkig, nog om hebben gelachen. Ik zag hem vroeger vaak door Oud-Zuid wandelen. Hij werd nooit ouder, leek het. Dat klopt, dacht ik, want hij is zelf een gedicht in een bundel die je steeds wilt herlezen. Ik zag hem vroeger vaak door Oud-Zuid wandelen. Hij werd nooit ouder, leek het. Dat klopt, dacht ik, want hij is zelf een gedicht in een bundel die je steeds wil herlezen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl||https://www.parool.nl/columns-opinie/remco-campert-is-zelf-een-gedicht-in-een-bundel-die-je-steeds-wil-herlezen~be4b63b6/
2022-07-04||Diepe buiging voor Tim van Rijthoven op Wimbledon: ‘Djokovic voorspelt me zonnige toekomst’||Hij kon zichzelf weinig verwijten. Twee sets speelde Tim van Rijthoven goed tegen Novak Djokovic, de man die twintig grand slams heeft gewonnen. “En daarna deed Novak zijn Novakding,” zei de Nederlander in de persconferentie na zijn nederlaag in de vierde ronde. “Hij had alle antwoorden. Ik heb geprobeerd er meer een gevecht van te maken, maar dat was niet mogelijk. Verliezen van Djokovic is geen schande. Ik heb gevoeld hoe goed hij is. Dat ik er puur op wilskracht een set uit trek is positief, hartstikke belangrijk voor de toekomst.” Van Rijthoven had na een zenuwachtig begin genoten van de ambiance op het Centre Court. Hij had gelijk met zijn constatering dat de meeste mensen hem aanmoedigden. “Ik hoorde veel mensen ‘Come on Tim’ roepen. Superleuk om mee te maken. Hopelijk heb ik voor spektakel gezorgd en blijft deze wedstrijd de mensen bij. Natuurlijk is het jammer dat hij er in de derde en vierde set overheen vliegt. Maar hij geeft je gewoon heel weinig. Veel andere dingen had ik niet kunnen doen.” In de eerste set had hij een ‘wauwmoment’, vertelde de Brabander. “Het is zo snel gegaan allemaal. Het duurde even voor ik me realiseerde dat ik op de allermooiste baan van de wereld stond. Dit was een grote wedstrijd voor mij. De eerste keer op Centre Court, tegen een van de beste spelers aller tijden, dat was al een overwinning op zich. Ik heb geprobeerd om rond te kijken en de sfeer in me op te nemen. Even kijken hoe groot het allemaal is, hoe het eruitziet. Want ik was pas één keer op het Centre Court geweest, als toeschouwer, lang geleden.” Bij de felicitatie aan het net zei Van Rijthoven eerst tegen Djokovic dat hij hem inspireert en het een eer was de baan met hem te delen. “Daarna zei hij, geloof ik, dat er een zonnige toekomst voor me is. Mooi om te horen natuurlijk. Ik kan er veel vertrouwen uit putten dat Djokovic ervoor nodig is geweest om mijn reeks te stoppen.” Van Rijthoven voelde ook iets van opluchting dat het nu even rustig wordt. Na zijn titel in Rosmalen was Van Rijthoven ‘hot’, op Wimbledon groeide de aandacht bij iedere zege. “Nu heb ik even de tijd om te hergroeperen.” In principe staat voor volgende week nog het grastoernooi van Newport op het schema. Maar eerst even een paar dagen rust. “Kijken wat we eigenlijk gedaan hebben en kijken naar de toekomst.”||https://www.parool.nl/sport/diepe-buiging-voor-tim-van-rijthoven-op-wimbledon-djokovic-voorspelt-me-zonnige-toekomst~bc6cc615/
2022-07-04||Opinie: ‘De Amsterdamse coffeeshopcultuur moet gekoesterd worden’||Zaterdagochtend kocht ik de krant bij mijn vaste winkel bij de Albert Cuypmarkt. Tegen de tijd dat ik was gaan zitten op het terras van mijn vaste coffeeshop had ik buikpijn van de kop op de voorpagina: ‘Coffeeshop is crimineel.’ Het werd nog erger toen ik de pagina omsloeg: ‘Verbod voor toeristen is noodzaak’. Mijn eerste reactie was boosheid over zoveel hypocrisie en nonsens. Hoe is het toch mogelijk dat onze burgemeester zo slecht geïnformeerd is over dit onderwerp en het dan ook nog zo wil doordouwen? Gelukkig had ik een joint tot mijn beschikking, zodat ik diep kon inhaleren en de rust kon laten wederkeren in mijn hoofd en buik. Vanzelfsprekend ging het gesprek die ochtend over de vermaledijde plannen van onze burgemeester. De deelnemers aan de discussie kwamen uit Amsterdam, Suriname, Sint Maarten, de Verenigde Staten en Portugal. Dit soort dialogen zal als de plannen van de burgemeester doorgang vinden niet meer mogelijk zijn. Voor mij zijn de weinige coffeeshops die nu nog over zijn onderdeel van mijn sociale leven. Ik geniet al decennia van de gesprekken met bezoekers aan onze stad, onder het genot van een jonko, en er zijn tal van vriendschappen uit voortgekomen. Ja, Amsterdammers hebben ook positieve ervaringen met toeristen. Het weren van bezoekers op basis van waar zij vandaan komen is discriminatie. En discriminatie kan en mag niet worden toegestaan in onze vrije stad! Falend beleid en een schijnbare incompetentie om de ‘rotte appels’ eruit te halen, mogen geen redenen zijn om de gehele coffeeshopbranche en cannabiscultuur te criminaliseren. Het verbannen van toeristen gaat ook niet tot een verkleining van de cannabismarkt leiden. Ik begrijp niet waarop gebaseerd is dat er maar 66 coffeeshops nodig zouden zijn om de lokale markt te bedienen – honderd meer zou niet eens genoeg zijn. Het repressieve beleid en de negatieve blik van de afgelopen decennia heeft er bovendien voor gezorgd dat de fijnste coffeeshops allang verdwenen zijn. Overlast veroorzakende feesttoeristen die hier de beest uithangen, doen dat meestal onder invloed van alcohol. Cannabis heeft daar niets mee te maken. Cannabisgebruikers willen bovendien niets met cocaïne te maken hebben en ervaren de aantijgingen over vermenging met de cokemarkt als een grote belediging. Het zijn altijd de politiek en de experts die aan het woord worden gelaten. In deze gehele discussie wordt de opinie van de coffeeshopbezoeker niet meegewogen, alsof die niet belangrijk is. Cannabisgebruikers hebben ook recht op veilige plekken, binnen en buiten, waar zij hun cannabis kunnen consumeren zonder te worden lastiggevallen of zelfs opgejaagd. Amsterdam is een vrije stad met vrije idealen. Het discrimineren en uitsluiten van mensen behoort daar niet bij. Dat zou de burgemeester toch ook in haar hart en buik moeten voelen?||https://www.parool.nl/columns-opinie/opinie-de-amsterdamse-coffeeshopcultuur-moet-gekoesterd-worden~b14408a5/
2022-07-04||Van pasta vongole tot kalfskroketten: Boothuis aan de Sloterplas wil niet trendy zijn||Hij valt gelijk op bij een ritje langs de Sloterplas: de felrode bungalow aan de Christoffel Plantijngracht doet niet onder voor een Zweeds boothuisje. Het logo van restaurant Boothuis verwijst op ludieke wijze naar de rivierkreeftenplaag. Je neemt plaats aan picknicktafels en er is ruimte voor een frisse duik of een rondje in een kano. “De locatie verkoopt zichzelf,” zegt eigenaar Olivier Tuinier (40). Voorheen zat hier Steiger 4, het restaurant van de naastgelegen watersportverenging. Tuinier en zijn drie medeondernemers vonden de oppervlakte te klein; ze sloopten de douches en kleedkamers, tot alleen de buiten­muren nog overeind stonden. Hieruit ontstond Boothuis, een restaurant dat het kleine horeca-aanbod in Nieuw-West moet vergroten. Tuinier wil daarnaast de buurtfunctie behouden. “We zijn niet heel trendy, maar wel heel toegankelijk. Iedereen is welkom.” De menukaart focust zich daarom op pizza’s die een bakker uit Italië maakt met zuurdesemtechnieken en drie soorten bloem. “Het doel hiervan is dat je niet het gevoel hebt dat je moet gaan liggen na de maaltijd.” Een margherita kost 12 euro, een capricciosa 16,50 euro. “Het moet voelen als de pizzeria waar je ouders je mee naartoe namen, alleen dan met betere pizza’s.” Er zijn ook pasta’s. Tuiniers favoriet is de linguine vongole (€17,50); de schelpdieren zijn gekookt in een zeewierbouillon. Boothuis biedt woensdag t/m zondag ontbijt, lunch en diner. Een ontbijt bestaat onder meer uit granola (€7,25) en croissants (€3,50). Lunchen doe je met een focaccia prosciutto (€7,75) of met meer standaard lunchgerechten als kalfskroketten op brood (€8,25) en tosti’s (vanaf €4,75). Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/van-pasta-vongole-tot-kalfskroketten-boothuis-aan-de-sloterplas-wil-niet-trendy-zijn~b537cfc8/
2022-07-04||Dochter zamelt geld in voor een camper voor haar ouders: ‘Hun verdriet werd te groot’||“Het idee was om na mijn vaders pensionering de helft van het jaar door Zuid-Europa te toeren. Dus toen het zover was, kochten ze van een vriend een leuk campertje.” “Toen werd bij mijn vader een rugtumor geconstateerd. Hij moest worden geopereerd, en toen hij wakker werd kon hij niet meer lopen, hij was door een incomplete dwarslaesie vanaf zijn middel verlamd geraakt.” “Eerst wel, maar toen hebben ze van hun laatste spaarcenten het campertje verbouwd en maakten ze weer voorzichtig plannen om eropuit te gaan. Misschien niet een halfjaar naar Zuid-Europa, maar een weekje Zeeland werd hun stip aan de horizon.” “In de tussentijd besloten ze de camper te verhuren via een camperverhuurservice. Het eerste stel dat ermee op pad ging, reed prompt het dak eraf, het frame is ook ontwricht, de camper is total loss.” “Ja, kijk, ik ben erg van de school dat tegenslagen je sterker maken, maar soms kan het leven wel een zetje gebruiken. Ik voelde me een beetje wanhopig worden, hun verdriet werd te groot. Dus ben ik via Go Fund Me een actie begonnen om ze te helpen. Weet u, we hebben al 11.000 euro opgehaald, terwijl ik inzet op 15.000 euro voor een nieuwe camper, maar het meest bijzondere zijn de reacties die we krijgen, de woorden van mensen. Mijn ouders zijn van radeloos nu alweer hoopvol, ze bloeien echt helemaal op door deze actie.”||https://www.parool.nl/ps/dochter-zamelt-geld-in-voor-een-camper-voor-haar-ouders-hun-verdriet-werd-te-groot~b44fe625/
2022-07-04||Recordtransfer Steven Bergwijn nu echt in zicht: mondelinge overeenkomst Ajax en Spurs||Sébastien Haller was tot nu toe de duurste aankoop in de geschiedenis van Ajax. De Ivoriaan werd anderhalf jaar geleden voor 22,5 miljoen euro overgenomen van West Ham United. Juist de verkoop van Haller aan Borussia Dortmund (voor 35 miljoen, inclusief bonussen, al moet die overgang nog officieel worden bekrachtigd) maakte de weg naar Ajax vrij voor Bergwijn – kostprijs, naar verluidt: 30 miljoen euro. Tottenham Hotspur en Ajax zijn dat mondeling overeengekomen, melden bronnen binnen de Amsterdamse club. Bergwijn zelf was al langer akkoord met Ajax. Hij zal een contract tekenen dat loopt tot de zomer van 2027. De afgelopen drie jaar werd Bergwijn vaker in verband gebracht met een rentree bij Ajax, maar er stond altijd wel iets in de weg: een te hoge transfersom, een blessure of halsstarrigheid bij zijn werkgever Tottenham Hotspur. In de jaren dat Bergwijn uitgroeide tot basisspeler bij PSV – en een aantal keer kampioen werd met de club – zag hij een overgang naar Ajax zelf niet zitten. Bergwijn was er duidelijk over: hij had bij Ajax in de jeugd een mooie tijd gehad, alle basistechnieken als voetballer geleerd, maar er was ruzie geweest en hij was weggestuurd. PSV was nu zijn club. Begin 2020 trok Tottenham Hotspur 30 miljoen euro uit om de snelle vleugelspeler in te lijven, maar een gelukkig huwelijk is het niet geworden: weinig wedstrijden, weinig goals, weinig assists. Het is bijzonder dat Bergwijn juist in zijn laatste periode bij de Spurs, waarin hij voornamelijk de reservebank warm hield, een vooraanstaande rol vertolkte in het Nederlands elftal. ‘Een cadeautje,’ noemde bondscoach Louis van Gaal dat onlangs, na de laatste Nations Leaguewedstrijd tegen Wales. Met zijn optredens in Oranje spotte Bergwijn met alle voetbalwetten: wat nou wedstrijdritme? Bijna vanuit stilstand accelereerde hij schijnbaar moeiteloos naar topsnelheid. Hij was eind vorig jaar belangrijk in de WK-kwalificatiewedstrijden en deze zomer in de Nations League kwam zijn sterke klik met Memphis Depay naar voren. Het koppel Bergwijn/Depay is het beoogde spitsenduo voor het WK in Qatar in november en december. Van Gaal drong er bij Bergwijn wel op aan om deze zomer naar een club te verkassen waar hij toekomt aan voetballen. Voor een eindtoernooi zoals het WK – en zeker deze editie, met veel wedstrijden in een korte tijd – moeten spelers wél genoeg wedstrijden in de benen hebben. Ajax wilde Bergwijn in januari al uit zijn lijden verlossen, maar de vraagprijs was de Amsterdammers te gortig. Toenmalig trainer Erik ten Hag was vooral gecharmeerd van de speler vanwege diens veelzijdigheid. Bergwijn viel bij Tottenham het meest op als aanvallende middenvelder. In Oranje begon hij onder Van Gaal als rechtsbuiten, bij PSV speelde hij vaak vanaf links. Hij kan met zijn snelheid, sterke dribbel en neusje voor doelpunten op alle offensieve posities uit de voeten. Bergwijn begon in de jeugd als spits. Eerst bij ASC Waterwijk in Almere en vanaf zijn elfde in de opleiding bij Ajax. Juist die positie in de punt van de aanval was de aanleiding voor een vroeg vertrek uit Amsterdam. Bergwijn belandde onder trainer Orlando Trustfull op een andere plek in het veld of op de bank. Vader Jurgen Bergwijn was daar niet blij mee. Tijdens een jeugdtoernooi in Zweden leidde dat tot een breuk. Met Steven Bergwijn op de bank kwam het jeugdteam van Ajax met 2-0 achter tegen Belarus. Bergwijn senior wapperde op de tribune met een wit zakdoekje – een universeel ‘uitzwaaigebaar’ voor de trainer. Trustfull was woedend. Toenmalig hoofd opleidingen Jan Olde Riekerink koos de kant van de trainer en de 14-jarige Bergwijn moest bij Ajax vertrekken. Binnen de kortste keren stond de kleine aanvaller op het trainingsveld van PSV. Bergwijn was een gewilde speler, hij gold als een van de grootste talenten van zijn lichting, net als zijn oud-ploeggenoot Abdelhak Nouri. Bij PSV legde hij de geleidelijke weg naar de top af, via Jong PSV naar het eerste elftal. In 2018 won Bergwijn de landstitel met PSV. In de kampioenswedstrijd tegen Ajax maakte hij de 3-0. Hij speelde zich dat seizoen als linksbuiten, zijn beste en favoriete positie, in de kijker. Nu keert hij dus terug bij Ajax. Hij treft er veel bekenden: Daley Blind, Davy Klaassen en Steven Berghuis kent hij van het Nederlands elftal, met Mo Ihattaren speelde hij bij PSV. Bergwijn zal zich richten op de spitspositie. Die is na het aanstaande vertrek van Sébastien Haller, Brian Brobbey en Danilo onbezet. Als het aan Huntelaar en Hamstra ligt, komt ook Brobbey (was gehuurd van RB Leipzig) definitief naar Ajax. Daarnaast aast de club op nóg een (jonge) centrumspits.||https://www.parool.nl/sport/recordtransfer-steven-bergwijn-nu-echt-in-zicht-mondelinge-overeenkomst-ajax-en-spurs~bda0b63d/
2022-07-04||Schrijver en dichter Remco Campert: ‘Mijn herinneringen zijn mijn goudmijn’||Remco Campert (88) schrijft nog elke dag. Poëzie, want proza is hem te veel. Zo werkt hij aan zijn eerste politiek-geëngageerde bundel, 'over Assad en andere schoften'. Een gesprek over zijn vader - verzetsheld Jan Campert - zijn eigen leven en levensstijl. 'Ik heb veel versjteerd, maar dat stop ik liever weg.' Remco Campert zit aan de tafel bij het raam, in de woonkamer van het huis dat hij met zijn vrouw Deborah Wolf alweer 22 jaar bewoont. 'Campert' staat op de naamplaat bij de brievenbus, maar eenmaal binnen is de hand van Deborah, voormalig galeriehoudster en kunstverzamelaar voor ABN Amro, goed te zien: schilderijen van Lucebert en Reinier Lucassen zijn dominant aanwezig in het klassieke interieur. Campert vraagt of het goed is dat hij rookt en steekt meteen met groot genoegen een sigaret op. In de asbak, naast een schaaltje met twee gevulde koeken, liggen vier peuken. Brengt u op deze plek veel tijd door?"Ik zit hier delen van de dag, als ik niet schrijf of andere activiteiten heb. Het is fijn op de straat te kunnen kijken. Hier tegenover is een hotel. Er is veel discussie over de toeristen in Amsterdam, maar ik word vrolijk van die opgewekte mensen, die toch maar de moeite hebben genomen om naar onze stad te komen." Maakt u nog wel wandelingen door de stad?"De rondjes zijn klein geworden, moet ik zeggen. We gaan geregeld naar het Stedelijk, hier om de hoek, om even iets te eten." Heeft dat invloed op uw werk?"Hoe bedoel je?" Dat u nu minder buiten komt en minder inspiratie kunt opdoen?"Daarvoor heb ik in mijn leven al genoeg rondgelopen. Mijn herinneringen zijn mijn goudmijn. Ik kan me vanuit mijn luie stoel bijvoorbeeld zo verplaatsen naar Frankrijk, waar we 35 jaar een huis hebben gehad. Het is niet nodig grote afstanden af te leggen om ergens door geraakt te worden. Op elke hoek van de straat gebeurt wel iets. Of zelfs op elke stoeptegel." "Wat me wel opvalt: een mens past zich altijd aan. Ik heb tegen deze periode, de ouderdom, behoorlijk opgezien. Nu het zover is, valt het me mee. Er zijn gebreken, maar die hinderen me niet in die mate dat ik niet meer kan genieten." U hebt het drinken wel geminderd."Dat was wellicht verstandig, om daarop te gaan letten. Wij drinken thuis nu drie glaasjes rood per dag. Geen hele flessen meer, dus." Het leven van Remco Campert is nauw en onlosmakelijk verbonden met de geschiedenis van De Bezige Bij, zijn uitgever. Zijn vader, de verzetsheld Jan Campert (1902-1943), schreef in de oorlog het gedicht Het lied der achttien dooden, de eerste uitgave van De Bezige Bij. Oprichter Geert Lubberhuizen maakte er een rijmprent van, die ten bate van de verzetsactiviteiten clandestien werd verkocht en verspreid. In 1952 publiceerde Remco Campert zijn eerste bundel bij De Bezige Bij, getiteld Een Standbeeld Opwinden. Nu, op zijn 88ste en vele boeken en literaire onderscheidingen verder, is hij nog altijd dagelijks actief als auteur en dichter. Onlangs werd bij De Bezige Bij, aan de buitengevel, een gedicht van u onthuld. Wat betekende dat voor u?"Bij binnenkomst bij De Bij valt het oog meteen op het grote plakkaat met Het lied der achttien dooden. Een mooi gedicht, veel meer dan een gelegenheidsgedicht. Het is daarom voor mij betekenisvol dat nu ook aan de buitenkant van het pand een gedicht van een Campert is te zien." Wilt u Iemand stelt de vraag voorlezen?(Na een kleine aarzeling): "Verzet begint niet met grote woordenmaar met kleine dadenzoals storm met zacht geritsel in de tuinof de kat die de kolder in z'n kop krijgt zoals brede rivierenmet een kleine bronverscholen in het woud zoals een vuurzeemet dezelfde luciferdie de sigaret aansteekt zoals liefde met een blikeen aanraking iets dat je opvalt in een stem jezelf een vraag stellendaarmee begint verzet en dan die vraag aan een ander stellen." U schrijft wekelijks in de Volkskrant over poëzie. U krijgt daar nooit genoeg van?"Nooit. Als lezer niet en als schrijver evenmin. Het begint al als ik wakker word. Dan zit er een regel in me. Een vrucht van een droom, vermoed ik. Al weet ik niet precies waar dat vandaan komt." "Die eerste stap is het makkelijkst - het idee valt me zomaar in. Daarna begint het maken en schaven en het zwoegen, al heeft de dichter het een stuk makkelijker dan de glazenwasser en de bouwvakker." "Ik heb me weleens afgevraagd: wat zou ik gedaan hebben als ik niet geschreven had? Een woestijn zie ik dan voor me. Ik schreef al op de middelbare school verslagjes in de schoolkrant, maar ook proza en versjes. Dat deed ik toen onder de naam Klungel. Eigenlijk is dat nooit gestopt." Hoe was uw schooltijd?"Mijn moeder, de actrice Joekie Broedelet, had een engagement in Amsterdam en in verband daarmee verliet ik Den Haag, waar ik ben geboren. We woonden boven een oude paardenstal, waar de NSB eenmaal per week liederen kwam zingen, maar het was een leuke buurt, pal naast de Alhambra, een van de vele verdwenen bioscopen." "Ik heb op het Frederiksplein op school gezeten, maar dat duurde niet lang. Daarna ging ik naar het Amsterdams Lyceum op het Valeriusplein. Over de Weteringschans liep ik naar lijn 16 op het Weteringcircuit. Die tram stopte voor school, maar dan moest ik natuurlijk wel eerst instappen. Dan liep ik over de Weteringschans... Zal ik nu wel of zal ik niet?" "Vaak sloeg ik resoluut rechtsaf, richting de binnenstad, naar Cineac. Ik vond school verschrikkelijk, al had ik er goede vrienden, zoals Rudy Kousbroek, met wie ik in het Lyceum Café veel tijd doorbracht. Ik heb me op school nooit prettig gevoeld en ben er in de vijfde vanaf gegaan." Uw vader was toen al uit beeld?"Ik heb hem nooit echt gekend. Vergeet niet dat hij ons verliet toen ik drie was. Daarna heb ik hem nog enkele keren gezien. In de oorlog was dat, toen hij voor de spertijd langskwam bij mijn oma, waar ik destijds in huis was." Heeft u wel een herinnering aan hem?"Ik weet nog dat hij me kuste bij binnenkomst. Dan rook ik een lichte geur van parfum - hij was een onvervalste ladykiller. Als ik eraan terugdenk, ervaar ik dat toch als geluk. Ook als ik denk aan het moment dat mijn grootmoeder mij vroeg om de wijn in te schenken. Dat was een gewichtige zaak." "Eigenlijk heb ik, als ik zo mijn gedachten laat gaan, een warme herinnering aan hem. Al heb ik heb niet vaak gezien. Dat is natuurlijk ook ingevuld door wat hij in die oorlogsjaren heeft gedaan." In een van uw recentere gedichten omhelst u hem in café Scheltema."Dat was een droom. Daar heb ik schrijvend nog het een en ander aan toegevoegd. Dat soort dromen heb ik trouwens altijd wel gehad, maar ze komen, nu ik ouder word, vaker voorbij. Dan huil ik een potje en word ik wakker." Is het niet moeilijk dat uw vader zo'n dominante rol in uw leven speelt, terwijl hij al in 1943, in het concentratiekamp Neuengamme, is gestorven?"Zo kijk ik er niet naar. Ik pieker niet over dat soort zaken. Waarom zou ik? Er verandert niets aan." Dan kan het nog wel moeilijk zijn."Ik heb trouwfoto's van mijn vader. Die staan op een kastje en daar kijk ik soms naar. Het is lang geleden allemaal. Mijn leven is ertussen gekomen. Zelfs daarvan zijn al flarden in de mist verdwenen. Zo hoort het ook te gaan. Je neemt alles mee, en denkt over veel na, maar dat hoeft niet allemaal zwaar te zijn. Ik kijk vooral met genoegen terug op het verleden. Natuurlijk heb ik ook veel versjteerd, maar dat stop ik toch liever weg. Het verpest mijn humeur als ik daarin te veel ga roeren." U spreekt lichtvoetig over wat een ingewikkeld leven lijkt: uw kinderjaren bracht u door bij grootouders en in een pleeggezin, en dan komt uw moeder in 1943 ook nog vertellen dat uw vader dood is."Ik heb een talent voor geluk en ben een kampioen in het vermijden van nare gedachten. Dat kost me gewoon weinig moeite." U was lid van de literaire stroming De Vijftigers. Bert Schierbeek, Rudy Kousbroek, Gerrit Kouwenaar, Simon Vinkenoog en de anderen - allemaal dood. "Daar denk ik juist heel vaak aan. Ik droom veel over ze. Kousbroek komt vaak 's nachts terug, evenals Kouwenaar. Het was een opmerkelijke generatie. Ik ben de enige overlevende van de vriendengroep. Een vreemd idee. We waren zo hecht. Aan de andere kant: ik ben blij dat ik de enige overlevende ben. Ik was per slot van rekening ook de jongste." Verlangt u terug naar die tijd?"We kropen vaak bij elkaar, vooral omdat we geregeld te veel hadden gedronken. Dan sliepen we bij Jan Elburg. Die had het grootste huis. Nu zouden we dat misschien vreemd vinden, of misprijzend 'bohemien gedrag' noemen. Maar wij kwamen uit die jaren vijftig en braken dwars door alles heen, hunkerend naar vrijheid. Tijden veranderen, dat is waar. Maar ik ben zelf eigenlijk niet zo veranderd. Ik voel me nu net zo vrij als toen." En de liefde?"Dat was wel een gedoe, in die tijd. We rommelden maar wat aan. Nu kun je zeggen: vreemd. Toen was dat gewoon zo. Een succes kan ik het niet noemen. Het is goed dat we nu allemaal proberen iets trouwer te zijn. De vrije liefde is nogal afleidend en maakt het leven slordig." Zit daar niet nóg een roman in?"Ik schrijf nu alleen nog maar poëzie. Het is me te veel, dat proza. Hôtel du Nord was in 2013 mijn laatste roman. Ik zou er graag nog één maken, maar ik weet niet of het erin zit. Er gaat veel tijd verloren aan mijn columns, al klinkt dat te negatief. Ik vind het heerlijk om die stukjes te maken en lezers te attenderen op een mooi gedicht." Waar werkt u momenteel aan?"Ik werk aan een boek met gedichten over de crises in het Midden-Oosten. Dat wordt, zou je kunnen zeggen, mijn eerste politiek-geëngageerde bundel. Over Assad en andere schoften. Ik dacht: ik ben dan wel dichter, maar ik moet nu toch even het luchtledige verlaten om mijn stem te laten horen." "Er is op veel plekken hard gevochten voor vrijheid. Het doet pijn om te zien dat diezelfde vrijheid door megalomane heersers en gelovige gekken wordt verkwanseld. Daar wilde ik een punt over maken. Het is een bijna journalistiek werk, omdat het gebonden is aan deze tijd." U staat niet te boek als een politiek schrijver..."Dat is zo. Maar als je ziet wat er momenteel allemaal gebeurt, met die aanslagen en het drama in Syrië. Er zijn al 400.000 mensen gedood en we staan erbij en kijken ernaar. Niet te geloven." "En als die mensen dan naar Europa vluchten, worden ze als vuil behandeld of erger nog: op zee overboord gekieperd. Die mensensmokkelaars zijn de kampbeulen van deze tijd. Ik moet daar iets over kwijt. Het is geen periode om al te vrijblijvend te zijn." Het schrijverschap is veeleisend. Heeft u er spijt van dat u uw dochters lange tijd weinig zag?"Ik wist niet beter, denk ik. Door mijn eigen ervaringen. Dat klinkt als een slap excuus, maar zo zit het in elkaar; ik was niet bekend met wat een ouderlijk huis of het hebben van een vader betekent." "Ik ben gescheiden van hun moeder toen Manuela en Cleo heel jong waren. Zij gingen bij haar, in de Bijlmer, wonen. Later kwamen ze bij ons over de vloer en gingen we gezamenlijk naar het huis in Frankrijk." "Maar het is zeker zo dat ik de tijd nam om mijn eigen dromen na te jagen. Ik ging en ga graag mijn eigen gang en ben altijd op mezelf geweest. Zelfs in gezelschap ben ik vaak afwezig." Uw bent sinds 1996 getrouwd met Deborah. Jullie woonden na een eerdere, lange relatie vijftien jaar niet bij elkaar om uiteindelijk toch voor elkaar te kiezen. Kunt u uitleggen waarom?"Die andere liefdes werden nooit iets; ik was te gehecht aan Deborah. Die nieuwe vriendinnen klaagden ook: hij gaat steeds terug naar die vrouw. Onze vrienden hebben overigens ook de juiste richting aangegeven: Jan en Johanna Mulder, Kees en Barbara van Kooten, ze nodigden ons altijd met zijn tweeën uit. Op een gegeven moment wisten we: wij horen gewoon bij elkaar." Deborah noemt u een ondoorgrondelijke en vooral ook een wonderlijke man."Dat begrijp ik wel. Ik was slordig met het leven, met de drank. Altijd op pad, behoorlijk los van de werkelijkheid. Ik heb lang een romantisch idee over het kunstenaarschap aangehangen. Dat het erbij hoort dat je veel in cafés zit en veel drinkt. Nu besef ik dat ik het een beetje heb overdreven. Het kan best wat minder." U bent een groot schrijver. Maar is uw talent voor geluk niet uw grootste kwaliteit?"Dat zou kunnen. Ik ben in elk geval heel gelukkig. Ik kan nog elke dag schrijven. Zolang dat zo is, hoor je mij niet klagen." Wat is het geheim?"Het is een kwestie van aanleg, vermoed ik. Ik heb niets met sombere gedachten of zwartgalligheid. Al gaat natuurlijk niet achter elke lach vrolijkheid schuil. Maar het helpt zeker - lachen. Het brengt het hart tot rust." In het voorjaar van 2018 verschijnt een nieuwe bundel gedichten. In de zomer van 2018 publiceert De Bezige Bij de biografie van Mirjam van Hengel over Campert. Na de zomer volgen de gebundelde columns over poëzie.||https://www.parool.nl/kunst-media/schrijver-en-dichter-remco-campert-mijn-herinneringen-zijn-mijn-goudmijn~bdcf1203/
2022-07-04||‘Aanjager’ moord Peter R. de Vries gearresteerd, link met Taghi||Krystian M. was in het strafdossier tot nu toe aangeduid onder de code NN-*4229. Hij zou de vermoede uitvoerders van de moord op De Vries, Delano G. (22) en Kamil E. (36), rond de moord rechtstreeks hebben aangestuurd via een ijzingwekkende stroom versleutelde berichten. Die zijn aangetroffen in de Google Pixelsmartphone die in de gestolen Renault Kadjar lag waarin Delano G. en Kamil E. op de A4 werden gearresteerd 45 minuten nadat De Vries op 6 juli 2021 in de Lange Leidsedwarsstraat in Amsterdam was neergeschoten. Het Openbaar Ministerie eiste tegen de vermoede uitvoerders levenslange celstraffen, maar doet zeer geheimzinnig over het onderzoek naar de persoon die hen zou hebben aangestuurd. Dat de Landelijke Recherche volop jacht maakte op de man die het duo aanstuurde, bleek onlangs toen in kader van het onderzoek naar hem een inval was gedaan in het huis van de moeder van Kamil E. Krystian M. is te linken aan Ridouan Taghi, die alom wordt beschouwd als opdrachtgever voor de moord op Peter R. de Vries, omdat die vertrouwensman was van kroongetuige Nabil B. tegen Taghi en zijn groepering. M. is een belangrijke verdachte in de strafzaak onder codenaam Buizerd tegen Ridouans neef Anouar Taghi en acht anderen. Zij worden vervolgd voor onder meer het stelen van auto’s om die bij liquidaties te gebruiken. In die zaak wordt Krystian M. ook verdacht van betrokkenheid bij de poging tot moord op een man die op 30 oktober 2019 in Utrecht met hamers, een honkbalknuppel en een moker op het hoofd en het lichaam geslagen werd, hetgeen hij maar ternauwernood overleefde. De strafzaak Buizerd moet nog inhoudelijk worden behandeld. Op 19 oktober 2021 werd hij in Den Haag opnieuw aangehouden voor het bezit van een vuurwapen. Dat was in de ruimte waar hij lag te slapen verstopt tussen zijn bed en de muur. In M.’s huis in Ochten waren eerder al een pistoolmitrailleur en een revolver met munitie gevonden. Onder protest van justitie lieten rechters Krystian M. herhaaldelijk vrij uit voorarrest. Een officier van justitie noemde dat op een tussentijdse zitting ‘volstrekt onverantwoord’. Tot vorig jaar zomer woonde M. in Tiel, daarna verhuisde hij naar Ochten. Hij zit sinds enkele maanden vast voor betrokkenheid bij een schietpartij in Zeewolde op 5 oktober vorig jaar. Op klaarlichte dag werd op een kruising een Poolse man neergeschoten met een automatisch wapen. Hij raakte ernstig gewond aan zijn been. De schutter wist te ontkomen op een rode motor die werd bestuurd door een andere man. Alledrie de verdachten in dat onderzoek zijn van Poolse komaf. Uit verslagen van eerdere zittingen bij de rechtbank blijkt dat het slachtoffer een lesje moest worden geleerd. Hij was nog geld schuldig en kon dit niet terugbetalen, verklaarde één van de verdachten. Daarom werd hij in zijn been geschoten. Justitie verdenkt de mannen van poging tot moord. M. zou de schutter naar Zeewolde hebben gebracht en het automatisch vuurwapen hebben geleverd. Dat leidt de recherche af uit een foto van het vuurwapen op zijn telefoon en ook de locatiegegevens van zijn smartphone. Volgens M.’s advocaat Ronald van der Horst is het bewijs tegen zijn cliënt erg mager. In het strafdossier over de moord op Peter R. de Vries wisselt NN-*4229, volgens justitie dus Krystian M., de avond voor de moord om 18.54 uur de eerste berichten met de Google Pixelsmartphone, dan volgens het dossier in gebruik bij Kamil E. In de middag voordat De Vries zal worden neergeschoten, schrijft NN-*4229 dat ‘hij dit moet doen’ (contact met Kamil E. opnemen en kennelijk de moord begeleiden). ‘Anders zal ik onder de groene zoden liggen.’ Ze hebben het ook over ene ‘Maciek’ die kennelijk ook betrokken is bij het moordplan en met Kamil E. wil praten. Het valt op dat NN-*4229, volgens justitie dus Krystian M., de uitvoerders zowel in het Pools als in het Nederlands in straattaal aanstuurt. Hij geeft zijn opdrachten op een uiterst kille, directieve en agressieve toon. ‘Leeg die ding op hem’ en ‘verneuk het niet’, verordonneert hij. Om 16.58 uur stuurt hij twee screenshots van Peter R. de Vries in twee verschillende televisie-uitzendingen naar het toestel dat Delano G. dan inmiddels gebruikt. ‘Deze hond moet je hebben,’ schrijft hij erbij. Hij benadrukt dat ‘het geld er is’. Als Delano G. het ‘goed doet’ krijgt hij misschien wat extra. ‘Knal op zijn hoofd’ (..) ‘Paar keer’ (..) ‘Helemaal leeg’, eist Krystian M. volgens justitie. De moord móet slagen. Om 18.37 uur stuurt hij nog een foto van een televisiescherm waarop Peter R. de Vries dan live in RTL Boulevard te zien is. Hij schrijft volgens justitie aan Delano G.: ‘Zeg tegen die Pool hij is er, zo ziet die uit. Je moet vanaf mac (McDonald’s) hem volgen’. Een half uur voor de beschieting stapt Delano G. uit en meldt Kamil E. in het Pools dat hij Delano G. net te voet ‘alles heeft laten zien’. Na de moord blijkt hoe knullig die is voorbereid. Terwijl Delano G. euforisch is omdat De Vries ‘kk dood is’ en ‘alles spoot’, is het volgens justitie Krystian M. die dan in berichten eist dat de uitvoerders de vluchtauto en hun kleding in brand steken en de kentekens en het moordwapen weggooien, maar hij blijkt nog geen tweede auto te hebben geregeld waarin de mannen kunnen overstappen (‘ik ga zo auto fixen’). Een onderduikadres is er evenmin, en tot ontsteltenis van Delano G. ook geen ‘doekoe’ (geld). De communicatie eindigt in chaos. NN-*4229 blijft herhalen dat Kamil E. en Delano G. de auto moeten stoppen, in brand moeten steken en verder moeten lopen. Uiteindelijk eist hij dat Kamil E. de Google Pixel stuk maakt en de simkaart doorslikt. ‘Laad die grote’, schrijft hij ook nog, kennelijk doelend op het machinepistool, maar Delano G. is vooral bang dat de politie zal schieten. Dan worden de twee gearresteerd. Behalve Krystian M. zijn duidelijk meer verdachten in beeld, die mogelijk op korte termijn zullen worden gearresteerd. Advocaat Ronald van der Horst van M. kon maandagmorgen nog niet reageren.||https://www.parool.nl/amsterdam/aanjager-moord-peter-r-de-vries-gearresteerd-link-met-taghi~bf59db76/
2022-07-04||Een lach met tranen, Hazes-musical blijft ijzersterk||Hij gelooft in mij rust op drie belangrijke pijlers. Kees Prins en Frank Ketelaar hebben een flitsscript geschreven met korte scènes, die toch alle noodzakelijke informatie en sentimenten in zich dragen van een lange scène. Regisseur Ruut Weissman heeft een perfecte balans gevonden tussen de bittere ernst van het verhaal – André Hazes is vrijwel doof, terwijl hij aan de vooravond van een uitverkocht concert in de Arena staat – en komische accenten. Als derde pijler is er Martijn Fischer, die écht Hazes is geworden, in lichaam en geest: goedgebekt, meelijwekkend én innemend, met een drankverslaving die hem zowel grof als een geweldige zanger maakt. 1. Het gouden koppel Rutger de Bekker en Annick Boer zijn de oer-Rotterdamse ouders van Rachel, de laatste liefde van Hazes. De cabaretachtergrond van De Bekker (De Vliegende Panters) en het hoogkomische talent van Boer betaalt zich onder meer uit op de camping (tuttige kleine caravan, té zomerse outfit) als Rachel komt vertellen dat ze een geliefde heeft gevonden. Pa is razend als die vent 20 jaar ouder is, maar helemaal extatisch als het André Hazes blijkt te zijn. Hij heeft zijn levensdoel gevonden: de schoonvader van Hazes zijn. (NB: tot 21 juli neemt Ellen Pieters de rol van Annick Boer over) 2. De megagrote ijskast, volgepropt met blikjes bier, is het belangrijkste decorstuk. Het immer klinkende geluid van het openen van een nieuw blikje is de soundtrack van het leven van Hazes. Producer en beste vriend Tim Griek haalt hem op na een pittig gesprek over zijn verslaving, want Rachel (zowel vinnig als empathisch gespeeld door Roosmarijn Luyten) lijkt er definitief genoeg van te hebben. En zo komt Hazes in een ijzersterke emotionele scène op hangende pootjes terug bij Rachel, die haar hand over het hart strijkt. Ze gelooft toch nog in hem. Als Hazes hoort dat Griek aan het eind van die verzoeningsavond is omgekomen bij een verkeersongeluk, waggelt hij direct naar de ijskast. 3. Hij gelooft in mij is geen meezingfeest. Daarvoor zijn de (uitstekend geplaatste) muzikale fragmenten te kort en hebben Jeroen Sleyfer en JB Meijers de meeste nummers te verrassend, in afwijkende ritmes, gearrangeerd. In het Vinkeveense restaurant De Plashoeve confronteert Rachel haar man met de waarheid, die hij zelf niet onder ogen wenst te zien: hij is te doof voor het concert in de Arena, het zal een afgang worden. Choreograaf Daan Wijnands laat de andere bezoekers van het restaurant onder het opzwepende Bloed, zweet en tranen het aantrekken en afstoten van Rachel en André op een broeierig mooie manier nadoen.||https://www.parool.nl/kunst-media/een-lach-met-tranen-hazes-musical-blijft-ijzersterk~b50c1911/
2022-07-04||Wat is volgens jou het hoogtepunt in het werk van Remco Campert?||||https://www.parool.nl/nederland/wat-is-volgens-jou-het-hoogtepunt-in-het-werk-van-remco-campert~b2393ed0/
2022-07-04||‘De dichter is gevallen’: Remco Campert (1929-2022) bracht lichtheid in de Nederlandse literatuur||Hij was al een keer gestorven. Dacht men. Om ongeveer tien over half twaalf op de avond van de dertiende september 2004 lag hij plotseling, verkrampt en naar adem snakkend, op de trap naar de zaal van de Kleine Komedie. Het feestprogramma ter viering van zijn 75ste verjaardag was net afgelopen. Met natte doeken en een hartmassage bracht men Remco Campert weer bij. Overeind geholpen door een redacteur van zijn uitgeverij De Bezige Bij sprak Remco Campert, slechts een paar minuten nadat hij in elkaar was gezakt, de woorden: “De dichter is gevallen.” Net als in zijn werk wenste Remco Campert ook van deze ‘gebeurtenis’ geen streng drama te maken. Een ambulance reed de gevierde dichter-schrijver-columnist, die eerder dat jaar met Een liefde in Parijs een zeer geslaagde comeback als romancier had gemaakt, naar het ziekenhuis. Campert herrees. Kwam er weer bovenop, zoals hij ook herstelde toen hij in zijn woning in de Jan Luijkenstraat van de trap viel en een arm brak. Beide ongevallen vonden plaats in een jubeljaar. In 2011 schreef hij speciaal voor Gedichtendag een kleine, veelgeprezen bundel (Een oud geluid), hij werd bekroond met de Gouden Ganzenveer, de prijs voor een persoon of instituut vanwege zijn of haar grote betekenis voor het geschreven en gedrukte woord in Nederland, ‘om zijn veelzijdigheid als auteur, de lichtheid van de toon van zijn werk en zijn vermogen om zijn denk- en verhaallijnen bedrieglijk eenvoudig zo vorm te geven, dat ze voor een breed publiek toegankelijk blijven’, en in november stond zijn roman Het leven is vurrukkulluk, uit 1961, centraal bij de leesbevorderingscampagne Nederland Leest van de stichting Collectieve Propaganda van het Nederlandse Boek. Die roman, Camperts eerste, verhaalt over twee vrienden, Mees en Boelie, die beiden verliefd zijn op het meisje Panda. Ze beroven een oude man en geven een feest. ‘Niets is daarna meer wat het lijkt in een wereld van vrije liefde en marihuana,’ schreef de CPNB in de toelichting op de keuze van de roman voor haar campagne. De roman werd indertijd zeer positief ontvangen door de literaire critici en gewaardeerd om zijn lichte en ironische verteltrant. De onbestemdheid van het leven, humor, de melancholie, de ironie, het satirische; het zit allemaal al in dit vroege, zeer toegankelijke werk. En het is er ook nooit meer uit verdwenen. Campert was niet zozeer een geëngageerd schrijver, als wel een getuige die opschreef wat er gebeurde. Geen schrijver van bestsellers, wel heel populair (we noemen ook de pornopersiflage Tjeempie! of Liesje in Luiletterland), juist vanwege de toegankelijkheid van zijn werk. Het gangstermeisje werd in 1966 verfilmd, en er kwam Alle dagen feest (1979), gebaseerd op zijn verhalen. Pas laat, in 1985, schreef hij het boekenweekgeschenk: Somberman’s actie. Die avond in de Kleine Komedie was, voor hij onwel werd, een prachtige terugblik op zijn leven, al had hij eerder in Het Parool al laten weten dat hij nog niet klaar was met schrijven. Vanaf het balkon keek hij minzaam toe hoe over hem de loftrompet werd gestoken. Kees van Kooten oreerde in een fijne sketch hoe op een gegeven moment in zijn leven, in plaats van de verboden beeldverhalen van Dick Bos, de roman Het leven is vurrukkulluk van Remco Campert onder de schoolbanken werd doorgegeven. “Het was het eerste geluid dat ons schetste dat er een ander leven mogelijk was dan het leven dat je ouders en de school voor jou voor ogen hadden,” zou hij daarover zeggen. Remco Wouter Campert werd op 28 juli 1929 in Den Haag geboren als zoon van actrice Joekie Broedelet en schrijver-dichter-journalist Jan Campert. Zijn ouders scheidden toen hij drie jaar oud was. Hij woonde afwisselend bij zijn vader en moeder. In de Tweede Wereldoorlog ging Jan Campert bij het verzet. Hij werd in 1942 door de Duitsers gepakt toen hij een Jood over de grens naar België wilde smokkelen. Op 12 januari 1943 stierf hij in het concentratiekamp Neuengamme. In gevangenschap schreef hij het beroemde gedicht De achttien doden, naar aanleiding van de aangekondigde executie van vijftien verzetslieden van de Geuzengroep en drie communistische Februaristakers in maart 1941. Remco Campert heeft nooit graag over zijn vader, die hij nauwelijks heeft gekend en die na de oorlog als verzetsheld werd beschouwd, willen praten. Hij kon daar emotioneel niet mee overweg. Een groot deel van zijn leven werd hij achtervolgd door mensen die hem in verband brachten met zijn vader, en die hem vragen stelden die hij niet kon beantwoorden. “Ik kreeg een hekel aan de schim die mijn vader was. Waar haalde hij het recht vandaan om in mijn leven te blijven rondspoken? Hij had zichzelf uit mijn leven verwijderd, waarom lukte het me niet om hetzelfde met hem te doen?” In 2004 verscheen bij zijn vaste uitgeverij De Bezige Bij het kleine, mooie boek Over mijn vader. Geschreven om zich van zijn vader te bevrijden. ‘Maar zo werkt het niet,’ schreef hij in het nawoord. ‘Al schrijvende verdween mijn ‘hekel’ en nu zie ik dit relaas als een poging om hem dichter bij me te krijgen en wat hij me niet heeft gegeven wel aan hem te geven: een beetje liefde.’ In de Kleine Komedie zat Campert op het balkon stil te kijken naar filmbeelden van zijn moeder, actrice Joekie Broedelet (overleden in 1996), die vertelde dat het kind Remco aan tafel de stilte kon verbreken door te zeggen: “De oceaan is de vijand der matrozen.” In de eerste oorlogsnacht mocht hij van zijn moeder, als hij bang zou worden, bij haar in bed komen. Remco kwam inderdaad, slofte quasionverschillig de slaapkamer in en zei: “Mam, ik vind er niks an.” Broedelet: “Dat was zijn eerste understatement.” Die toon, die levensvisie, kenmerkt Camperts werk. Mooi waren de nooit eerder uitgezonden filmbeelden van Hans Keller uit 1964. Hij filmde voor de televisie een literaire ontmoeting tussen Campert en criticus Hans Gomperts. De Avro besloot die uitzending niet door te laten gaan omdat Campert in zijn gedicht Niet te geloven het vierde woord uit de regel ‘Alles zoop en naaide’ niet wilde schrappen of veranderen. Het was een kleine rel. In 2000 wilde men hem benoemen tot Ridder in de Orde van de Nederlandse Leeuw. Campert weigerde: “De gedachten die ik koester aangaande de functie van de monarchie staan mij niet toe een koninklijke onderscheiding te aanvaarden.” Een keurig geformuleerde reden, bijna bescheiden. En bescheidenheid paste de wat schuchtere, verlegen Campert, die beschouwd werd als het zondagskind van de Nederlandse literatuur. Hij maakte zijn middelbare school niet af omdat hij er geen zin meer in had. Hij wilde het liefst jazzmuzikant worden, schreef weleens een gedichtje, maar had geen idee hoe hij verder moest. “Ik was een ongeduldige jongeman. Ik wilde naar buiten. En niet in een soort schoolsituatie, een huiswerksituatie zitten. Zo van eerst dit en dat doen, en dan mag je buitenspelen. Ik wilde meteen al buitenspelen. Dus dat zat me veel in de weg, hè, het vertier buiten. Feest, vrienden, de meisjes en de muziek. Ik had geen zitvlees.” Met Rudy Kousbroek, die hij op Het Amsterdams Lyceum had leren kennen, richtte hij het literaire tijdschrift Braak op. Toen Bert Schierbeek en Lucebert de redactie kwamen versterken, besefte hij dat het misschien wel wat kon worden met het schrijven. Hij stond aan de wieg van een literaire revolutie, de Beweging van Vijftig, die kunst wilde laten ontstaan uit de ‘oerbronnen’ spontaniteit en directheid, en werkte mee aan de beroemde vijftigersbundel Atonaal (1951). Hij debuteerde met de bundel Vogels vliegen toch (1951), en met zijn bundel Berchtesgaden won hij in 1953 de Reina Prinsen Geerligsprijs voor jong literair talent tot 25 jaar. Snel volgden ook verhalen, kranten- en tijdschriftstukken (voor Het Parool, de Volkskrant, Vrij Nederland, Haagse Post), columns (met Jan Mulder als CaMu in de Volkskrant, later alleen). Veel kort werk, in hoog tempo, soms wat slordig, omdat er geld verdiend moest worden. Later ook romans, al schreef hij die niet veel. Het dichten zou de kern zijn van zijn schrijverschap. In 1976 kreeg hij de P.C. Hooft-prijs voor zijn poëzie. Kernregels daaruit: ‘Poëzie is een daad/ van bevestiging. Ik bevestig/ dat ik leef, dat ik niet alleen leef’. Zijn bibliografie is indrukwekkend. Al zei hij in deze krant ook, ter gelegenheid van zijn 75ste verjaardag, dat hij nooit had uitgeblonken in discipline. Maar dat hij niet het idee had dat hij daardoor iets níet had geschreven. In datzelfde stuk kwamen ook ‘bepaalde onaangename trekjes’ ter sprake. “Een zekere slordigheid in mijn bestaan, die ik heel lang gehad heb. Verhoudingen die ik niet goed heb afgesloten, te lang in de kroeg blijven hangen, niet aan de dag van morgen denken. Ik leidde een leven met veel losse eindjes, me niet bewust van de consequenties van wat ik deed.” En voor hem, op tafel, de schrijfmachine waarop hij zijn stukjes schreef. Met twee vingers. Hij woonde in Parijs (met zijn eerste vrouw), Blaricum (eind jaren vijftig in de villa Jagtlust, ontmoetingsplaats voor Amsterdamse kunstenaars, met zijn tweede vrouw, dichteres Fritzi Harmsen van Beek), Antwerpen (met zijn derde vrouw Lucia van den Berg, met wie hij dochters Emanuela en Cleo kreeg), maar keerde altijd terug naar Amsterdam, waar hij na de oorlog met zijn moeder was komen wonen, en tot zijn dood woonde met zijn vierde vrouw, Deborah Wolf. Die slordigheid, zoals hij eens vertelde, doorgegeven aan zichzelf vanwege een slordige opvoeding, resulteerde in een periode van stevig drankgebruik en verminderde productiviteit. In die periode, 1969-1979, was hij in dienst als redacteur van De Bezige Bij. “Maar vaak zijn het verwerkte eigenschappen hoor, de onaangename kantjes van het geheel. Maar ik neem mijn eigen leven nooit zo heel erg onder de loep. Dat zou dan betekenen dat ik misschien dingen moest veranderen in mijn bestaan. Ik heb geen grote, nare trekken. Ik ben geen moordenaar, dan zou het dramatisch zijn. Nou ja, een beetje slordig in de liefde, dat is het wel. Eigenlijk niets om wakker van te liggen.” Wat op die feestavond in de Kleine Komedie ook bleek, was wat voor een buitengewoon fijne voordrachtskunstenaar hij was. Campert horen (en zien!) voorlezen was een genot. Een beetje Simon Carmiggelt, met die wat droeve blik. Hij las de meesterlijke column Tot zoens voor, waarmee hij in een paar minuten iedereen die die avond iets gezegd had, in de schaduw stelde. Na zijn 75ste kreeg hij nog grote literaire prijzen: De Gouden Ganzenveer (2011) en de prestigieuze Prijs der Nederlandse Letteren (2014). De jury roemde de schrijver omdat hij ‘lichtheid in de Nederlandstalige literatuur’ brengt. ‘Campert is een groot stilist die in zijn werk steeds relativerend en geestig is en daarmee verschillende generaties blijft aanspreken. Bij Campert zit de diepzinnigheid aan de oppervlakte. Hij kan onverbloemd over het geluk schrijven, maar heeft zich nooit vastgereden in clichés.’ Ook op latere leeftijd kwam er nog veel uit zijn pen. Veel goeds, onder andere de romans Het satijnen hart, en Hôtel du Nord, de novelle Dagboek van een poes, de prachtige dichtbundels Nieuwe herinneringen, Een oud geluid (gepubliceerd naar aanleiding van Gedichtendag 2011), Licht van mijn leven (2014), en Open ogen (2018). In die laatste bundel, ook zijn zwanenzang, was hij voor het eerst actueel, en dichtte hij over aanslagen, vluchtelingen en oorlogskinderen. Op 15 juni 2017 onthulde hij een deel van zijn verzetsgedicht Iemand stelt een vraag op de zijgevel van het pand van uitgeverij De Bezige Bij. Hij was toen al 65 jaar aan de uitgeverij verbonden. En hij schreef nog steeds. “Jaaaahhh! Binnenkort komt een bundel gedichten uit, en ik werk al aan een nieuwe bundel.” Op de vraag of het hem levendig houdt, dat dichten, antwoordde hij: “Het houdt me levend.” Aan stoppen dacht hij nooit, had hij al in 2013 in deze krant gezegd. “Nee! Dat zou levensgevaarlijk zijn. Als je dat denkt houd je met alles op.” Dus schreef hij maar verder. Maar niet gepland. “Ik ben niet zo’n planner. Heb geen grootse ideeën. Ik doe wat op mijn weg komt. Ik heb ook geen idee van wat ik moet hebben achtergelaten als ik dood ga, je weet toch nooit wanneer je gaat. En als je dan alles hebt geschreven wat je wilde schrijven, en je leeft nog maar door, moet je dan ophouden?” Op 6 maart 2018 besloot hij te stoppen. ‘Hij is moe en oud en heeft genoeg geschreven,’ lieten zijn vrouw Deborah en uitgeverij De Bezige Bij weten. De schrijver was opgelucht, maar zijn schrijfmachine bleef ‘gebruiksklaar’ op zijn bureau staan. Een half jaar later verscheen zijn door Mirjam van Hengel geschreven biografie Een knisperend ogenblik. Zijn genialiteit zat volgens Van Hengel in de ongrijpbaarheid van zijn talent. En dat hij altijd plezier had om te schrijven, ‘zin in de dingen’ en ‘elke dag opnieuw beginnen’. Dat was de rode draad in zijn schrijverschap. Maar ze schreef ook over zijn onvermogen te praten over moeilijke dingen. Zijn vader. Zijn rol als vader. “Hij is ook een wegloper, iemand die wegdraait als het moeilijk wordt,” zei ze in deze krant. Ze vond hem enigszins ongrijpbaar. “Hij vindt het heerlijk in gezelschap, maar eigenlijk is hij op zichzelf. Hij is opgewekt en vrolijk, maar hij is ook heel somber. Alles heeft twee kanten bij hem. Hij heeft iets waar je net niet helemaal bij kan. Dat maakt iemand wel interessant.” Ja, en hoe ging het verder? Hij verkocht zijn huis in de Jan Luijkenstraat en trok zich nog verder terug. Nog meer sporen uitgewist, al kan dat natuurlijk nooit met zo’n oeuvre. De werkeloze schrijfmachine herinnerde zich een zin uit Te vroeg in het seizoen: ‘Zodra ik begin te schrijven, springen de sigaretten tussen mijn vingers.’ De schrijfmachine hunkerde naar die vingers, naar de opkringelende rook, maar de oude handen van Remco Campert lagen voorgoed in zijn schoot.||https://www.parool.nl/nieuws/de-dichter-is-gevallen-remco-campert-1929-2022-bracht-lichtheid-in-de-nederlandse-literatuur~b8ebf0f4/
2022-07-04||Schrijver en dichter Remco Campert (92) overleden||De dichter, schrijver en columnist bouwde sinds de jaren ’50 een indrukwekkend en veelzijdig oeuvre op. Hij ontving diverse onderscheidingen voor zijn werk, zoals De Gouden Ganzenveer (2011) en de prestigieuze Prijs der Nederlandse Letteren (2014). Volgens de jury bracht Campert ‘lichtheid in de Nederlandstalige literatuur’: ‘Campert is een groot stilist die in zijn werk steeds relativerend en geestig is en daarmee verschillende generaties blijft aanspreken. Bij Campert zit de diepzinnigheid aan de oppervlakte. Hij kan onverbloemd over het geluk schrijven, maar heeft zich nooit vastgereden in clichés.’ Bekende werken zijn, naast vele dichtbundels, onder meer de romans Een liefde in Parijs uit 2004 en Het leven is vurrukkulluk uit 1961, die in 2018 werd verfilmd en in 2011 centraal stond bij de leesbevorderingscampagne Nederland Leest van de stichting Collectieve Propaganda van het Nederlandse Boek. Remco Campert werd in 1929 geboren in Den Haag als zoon van actrice Joekie Broedelet en schrijver-dichter-journalist Jan Campert, die vanwege zijn verzetsactiviteiten in 1942 door de Duitsers werd opgepakt en in het jaar daarop stierf in een concentratiekamp. Remco Campert heeft zijn vader, die beroemd werd met het verzetsgedicht De achttien doden, nauwelijks gekend. Na de oorlog verhuisde Remco met zijn moeder naar Amsterdam. Campert vertoefde ook in Parijs, Blaricum en Antwerpen, maar keerde altijd terug naar Amsterdam, waar hij tot zijn dood woonde met zijn vierde vrouw, Deborah Wolf. Onlangs werd het gedicht Iemand stelt een vraag uit de bundel Betere tijden (1970) in een campagne tegen de oorlog in Oekraïne vertaald in onder meer het Oekraïens en Russisch door Camperts vaste uitgeverij De Bezige Bij. Het gedicht prijkt sinds 2017 in het Nederlands aan de gevel van de uitgever. De Bezige Bij is ‘intens bedroefd en diep getroffen’ door Camperts overlijden. “Decennialang heeft zijn werk lezers geïnspireerd en ontroerd,” reageert uitgever Francien Schuursma in een persbericht. “Het is mijn stellige overtuiging dat de woorden van Remco Campert, ook voor toekomstige generaties, springlevend zullen blijven.” Hoewel Campert in 2013 nog aan Het Parool liet weten nooit te willen stoppen met schrijven, deed hij dat op 6 maart 2018 toch. ‘Hij is moe en oud en heeft genoeg geschreven,’ lieten zijn vrouw en De Bezige Bij weten. Toch zou de schrijfmachine ‘gebruiksklaar’ op zijn bureau blijven staan. Volgende maand zou Campert 93 zijn geworden.||https://www.parool.nl/nieuws/schrijver-en-dichter-remco-campert-92-overleden~b623502f/
2022-07-04||Veiligheidsmonitor CBS: ruim 1,6 miljoen mensen voelden zich vorig jaar gediscrimineerd||Dat komt neer op omgerekend 1,6 miljoen mensen. Van hen heeft minder dan 1 op de 10 melding gemaakt van discriminatie. De veiligheidsmonitor is een enquête waaraan 173.000 Nederlanders deelnemen. Vooral mensen met een Surinaamse of Nederlands-Caribische achtergrond (30 procent) en met een Marokkaanse achtergrond (35 procent) gaven aan vaak discriminatie mee te maken. Bij mensen met een Nederlandse achtergrond gaf minder dan 1 op de 10 aan zich weleens gediscrimineerd te voelen. Ras of huidskleur (36 procent) en nationaliteit (27 procent) worden het vaakst als grond voor de discriminatie genoemd. Vrouwen hadden vaker te maken met discriminatie dan mannen. Ook zeiden jongeren vaker discriminatie te ervaren dan ouderen, en homo- en biseksuelen vaker dan heteroseksuelen. Wanneer het op godsdienst of levensbeschouwing aankomt, voelen moslims zich het vaakst gediscrimineerd (drie op de tien), gevolgd door mensen die zich tot het jodendom, boeddhisme of hindoeïsme rekenen (twee op de tien). De vormen van discriminatie die mensen ervoeren lopen uiteen van ongelijke behandeling (60 procent) tot discriminerende opmerkingen (40 procent) en stigmatisering, bijvoorbeeld in de media (ruim 30 procent). Bijna 1 op de 10 mensen heeft vorig jaar melding gemaakt bij een of meerdere instanties naar aanleiding van discriminatie. 3 procent deed dat bij hun eigen werkgever of opleiding, 2 procent bij de politie en 1 procent bij een meldpunt voor discriminatie. Minder dan een half procent meldde zich bij het College voor de Rechten van de Mens.||https://www.parool.nl/nederland/veiligheidsmonitor-cbs-ruim-1-6-miljoen-mensen-voelden-zich-vorig-jaar-gediscrimineerd~b50de9e5/
2022-07-04||Marlijn Weerdenburg dendert door, wordt nieuw gezicht van DNA Onbekend||Als Marlijn Weerdenburg in de spiegel kijkt, ziet ze de trekken van haar vader: zijn witte huid, ronde gezicht, hoge jukbeenderen en het putje in de kin (‘schijnen alle koppige mensen te hebben’). Er is geen twijfel over mogelijk dat Martin haar biologische vader is. En dat is een zegen, weet Weerdenburg inmiddels. Ze keek jarenlang naar DNA Onbekend, het tv-programma waarin mensen op zoek gaan naar hun wortels. Door middel van een dna-test ontdekken veel van hen verborgen familiegeheimen. Vanaf volgend voorjaar is Weerdenburg presentatrice van het Avrotrosprogramma, als opvolger van Dionne Stax. “Het feit dat ik weet wie mijn ouders en grootouders zijn, geeft me houvast in het leven. Ik snap uit welke puzzelstukjes ik besta. Ik zie de overeenkomsten en ken de verhalen van de vorige generaties. Vanuit die basis kon ik mijn persoonlijkheid verder ontwikkelen,” legt ze uit. “Willen weten van wie je afstamt is zo’n groot en belangrijk thema. Dit programma kan levens van mensen veranderen. Ik wist gelijk dat ik daaraan mee wilde werken.” Bij Avrotros zal Weerdenburg naast DNA Onbekend opnieuw Moltalk presenteren. Ook staat ze in augustus samen met Frits Sissing op het podium tijdens de kick-off van de Musical Awards. Daarnaast werkt ze aan haar eigen theatertour Mijn buik vol liefde, met liedjes over verlies en nieuw leven. Een jaar geleden stierf Weerdenburgs moeder na een plotselinge hersenbloeding, een paar weken later werd haar zoon Sammie geboren. “Mijn buik zat letterlijk vol liefde vanwege mijn zoontje, maar figuurlijk gezien had ik mijn buik vol van de liefde omdat ik mijn moeder verloor,” vertelt ze. De band met haar moeder was hecht. De twee belden elke dag met elkaar, bespraken elke twijfel, elke angst. Er is inmiddels een jaar verstreken waarin Weerdenburg doordenderde. Ze speelde de hoofdrol in de musical Diana & Zonen, naast haar gezinsleven en presentatiewerk op televisie en daarbuiten. Tijdens elk optreden dacht ze aan haar moeder. “Ik eindigde elke voorstelling met een lied over loslaten. Ik speelde prinses Diana, die naar de andere kant ging en haar zonen moest achterlaten. Het was alsof ik mijn moeder toezong: ga nu maar, het komt goed met ons.” De musical won eind april geen Musical Award. “Dat was onwaarschijnlijk jammer. Ik snap het nog steeds niet helemaal. Mensen in de zaal waren zó geraakt. Maar goed, het was een prachtige rol om te spelen.” Komend jaar is haar agenda niet minder vol. “Ik ben een aanpakker, net als mijn vader. Keerzijde is dat ik niet écht toekom aan rouwverwerking. Soms, tijdens een autorit of een wandeling met een vriendin, vindt het verdriet even zijn weg, maar ik zou het meer willen doorleven.” Om die reden heeft Weerdenburg deze zomer een huisje in Friesland geboekt, waar ze een aantal dagen heengaat zonder haar twee zoontjes (4 en 1) en vriend. “Ik wil eens kijken wat er gebeurt als ik alleen ben. Ik wil mijn moeder dicht bij me voelen.” Waarschijnlijk gaat ze in dat huisje werken aan haar tour, die in januari begint. “Helemaal niets doen kan ik niet. Ik vind het doodeng om geen doel te hebben. Ik ben bang dat ik stilval of superverdrietig word. Ik koppel mijn verdriet liever aan een activiteit. Alle tranen stop ik in mijn liedjes.”||https://www.parool.nl/kunst-media/marlijn-weerdenburg-dendert-door-wordt-nieuw-gezicht-van-dna-onbekend~b7b37621/
2022-07-04||Drie doden bij schietpartij in winkelcentrum Kopenhagen, politie ziet geen terroristisch motief||De vermoedelijke schutter, een 22-jarige Deen, is buiten het gebouw aangehouden. Hij is aangeklaagd voor doodslag en handelde vermoedelijk alleen. Bij zijn arrestatie was hij in het bezit van een vuurwapen en munitie. Volgens de Deense politie heeft de dader ‘een lange geschiedenis van psychische problemen’. De politie ziet dan ook geen aanwijzingen voor terroristische motieven. Alles wijst erop dat de dader volstrekt willekeurig op voorbijgangers schoot, zonder specifiek doelwit. Drie mensen werden gedood, onder wie een jonge vrouw en jongeman (beiden 17 jaar) en een 47-jarige Rus. Vier anderen raakten zeer ernstig gewond: twee Deense vrouwen, een Zweedse tiener en een 50-jarige Zweed. Volgens de politie zijn er circa dertig mensen gewond geraakt in het winkelcentrum waar de schutter huishield. De meesten van hen raakten gewond door het gedrang tijdens het wegvluchten. De schietpartij vond aan het begin van de avond plaats in Fields, het grootste winkelcentrum van het land, gelegen tussen het stadscentrum van Kopenhagen en de luchthaven. Het was daar op dat moment erg druk, in verband met het uitverkochte concert van Harry Styles in de Royal Arena, een paar honderd meter verderop. Op sociale media circuleren diverse beelden van honderden veelal jongere mensen die gillend naar buiten vluchten. De schutter is ook met een groot semi-automatisch geweer te zien en er zijn diverse schoten te horen. Over zijn motief is nog niets bekend. De politie gaat ervan uit dat hij alleen handelde. Op sociale media circuleert een naam en filmpjes van de mogelijke verdachte. Op beelden is te zien dat hij met een jachtgeweer poseert en ook teksten als ‘ik geef er niets om’ schrijft. De politie heeft nog niet bevestigd of het om de verdachte gaat. Volgens ooggetuigen zocht de schutter in het winkelcentrum de drukke menigte op en begon hij ineens om zich heen te schieten. Bezoekers renden hard weg, sommigen verstopten zich in toiletten of vluchtten via de nooduitgang naar buiten. De voormalige Deense topatleet Joachim B. Olsen was op weg naar de sportschool toen de aanval plaatsvond. “Ik stond midden in de chaos en zag mensen naar buiten vluchtten,” vertelt hij tegen de zender TV 2. “Ik sprak een man die vertelde dat zijn vrouw was neergeschoten. Hij herhaalde dat een aantal keer. Het is zo verschrikkelijk.” In het winkelcentrum is enkele uren na de schoten nog een grootschalig onderzoek gaande. Zwaarbewapende politieagenten en forensisch rechercheurs zijn ter plaatse. Ook op andere plekken in Kopenhagen doet de politie onderzoek. Zo vielen agenten in het centrum van de stad een woning binnen. Vermoedelijk gaat het om het huis van de verdachte en wordt gezocht naar bewijsmateriaal. Burgemeester Sophie Hæstorp Andersen kwam na de schietpartij poolshoogte nemen bij het winkelcentrum en sprak van ‘gruwelijke berichten’. “We weten nog niet zeker hoeveel er gewond of dood zijn, maar het is heel ernstig,” laat ze weten. Het belangrijkste ziekenhuis van Kopenhagen, Rigshospitalet, meldt een ‘kleine groep patiënten’ te hebben ontvangen in verband met het incident. Het ziekenhuis heeft extra personeel ingeschakeld, onder wie chirurgen en verpleegkundigen. De politie neemt momenteel contact op met de families van alle slachtoffers. De Deense premier Mette Frederiksen riep de bevolking op om steun te bieden aan elkaar. “We zijn allemaal bruut weggerukt uit de stralende zomer waaraan we net waren begonnen”, zei ze. “Het is onbegrijpelijk. Hartverscheurend. Zinloos. Onze mooie en anders zo veilige hoofdstad is in een fractie van een seconde veranderd.” Internationale media als Reuters en AFP publiceren foto's van zwaarbewapende politieagenten ter plaatse, en van mensen die huilend wegrennen van het winkelcentrum. De Deense krant Ekstra Bladet sprak met een getuige. Die vermoedde dat de schietpartij plaatsvond in de buurt van een restaurant. Ook de krant Berlingske sprak ter plaatse getuigen. Het eerste schot zou volgens getuigen zijn gelost om 17.32 uur. Daarop begon iedereen weg te rennen. Toen kwam het tweede schot en begon iedereen te schreeuwen. “Veel mensen verstopten zich in een personeelsruimte van een Kentucky Fried Chicken-restaurant (KFC),” vertelt een personeelslid. Een getuige die in dit restaurant aan het werk was hoorde ‘zes of zeven’ schoten. “Mensen vluchten massaal onze winkel binnen en doken over de toonbank. We hebben ons verstopt in de kleedkamer voor het personeel en zijn later naar de bovenverdieping van het winkelcentrum gevlucht. Na ongeveer een uur kregen we te horen dat we veilig naar buiten konden. Het was doodeng.” Het winkelcentrum ligt op amper enkele honderden meters van de Royal Arena, waar de Britse singer-songwriter Harry Styles zondagavond een optreden zou geven. De solozanger is vooral bekend van zijn tijd bij popgroep One Direction. Om half tien werd aan de volle arena bekendgemaakt dat het concert toch werd gecanceld. Het publiek werd in delen naar buiten gebracht en door de politie naar de metrostations begeleid. Styles liet op Twitter weten ‘diepbedroefd’ te zijn door de gebeurtenissen. “Ik ben dol op deze stad. De mensen zijn er zo warm en vol liefde. Het spijt me dat we niet bij elkaar konden zijn. Zorg goed voor elkaar.” De Deense koninklijke familie heeft zondagavond in een verklaring laten weten dat haar gedachten en medeleven uitgaan naar de slachtoffers van de schietpartij. Een feestelijk diner, ter viering van de Tour de France, werd door de familie geannuleerd vanwege de gebeurtenissen. De Ronde van Frankrijk begon afgelopen vrijdag met een tijdrit door Kopenhagen. De koninklijke familie roept in de verklaring die namens koningin Margrethe en het kroonprinselijk paar Frederik en Mary is opgesteld op tot ‘eenheid en zorg’ in het land. En zij stelt: “We willen graag de politie, de hulpdiensten en de gezondheidsautoriteiten bedanken voor hun snelle en effectieve optreden in de afgelopen uren.”||https://www.parool.nl/wereld/drie-doden-bij-schietpartij-in-winkelcentrum-kopenhagen-politie-ziet-geen-terroristisch-motief~b96d21d0/
2022-07-04||Opnieuw minder treinen door personeelstekort NS||Ook rijden er minder intercity’s tussen Amsterdam Centraal en Eindhoven Centraal op maandag tot en met zaterdag. Daarnaast rijden er minder intercity’s tussen Arnhem, Schiphol en Rotterdam en op zaterdag tussen Dordrecht en Lelystad Centrum. Tijdens de spits zullen er minder treinen rijden tussen Rotterdam Centraal en Gouda Goverwelle en op werkdagen tot 20.30 uur tussen Den Haag Centraal en Gouda Goverwelle, aldus de NS. Later verwacht het bedrijf meer bekend te maken over de gevolgen vanaf 11 juli. Volgens de NOS zouden er dan acht trajecten worden getroffen. De NS zag zich vorige maand al vaker genoodzaakt om minder treinen te laten rijden op een aantal trajecten. Het vervoersbedrijf heeft veel vacatures uitstaan en is op zoek naar onder meer conducteurs, machinisten en monteurs.||https://www.parool.nl/nederland/opnieuw-minder-treinen-door-personeelstekort-ns~b9a36b09/
2022-07-04||Een Rolex is een geliefde roversbuit||Met grof geweld op straat Rolexen roven is een internationaal fenomeen. ‘Er is nergens cash. Een tankstation beroven heeft geen zin meer.’ “Laat los, anders schieten we!,” klinkt het op de laatste dag van januari 2019 even na een uur ‘s nachts in de J.J. Viottastraat in Amsterdam- Zuid. Drie jongens hebben een moment daarvoor een man naar de grond gewerkt. Nu draaien ze zijn linkerarm naar boven. Ze grijpen naar zijn pols. Daar zit waar ze op uit zijn: een Rolex. Wanneer ze het horloge hebben afgepakt, sprint het drietal weg. Een half uur later maakt een van hen een filmpje met zijn telefoon. Hij houdt de arm van een van de anderen omhoog en zegt ‘Daytona’, een verwijzing naar het model. Amper negen uur later maken dezelfde jongens een nieuw filmpje. Daarin laten ze allebei een waaier met briefgeld zien. Op dat moment gaan in diverse media verhalen over een ‘Rolexbende’ die Amsterdam teistert. Een groep straatrovers zou het specifiek voorzien hebben op de dure horloges en zou Oud-Zuid en het centrum afschuimen, op zoek naar buit. Een van de slachtoffers is Estelle Cruijff. Eind 2018 krijgt ze in de Vossius­straat een harde klap op haar hoofd en wordt ‘je klok, je klok’ geroepen. Ze wordt geschopt en met haar hoofd op de grond gehouden. Nadat de rovers haar gouden Rolex los hebben gekregen, gaan ze ervandoor op een scooter. Na de beroving in de J.J. Viottastraat bekijkt de recherche camerabeelden uit de omgeving, daarop is te zien hoe drie mannen vlak voor de beroving uit een zwarte Golf stappen. Twee ­minuten later komen ze teruggerend, stappen in en rijden weg. De Golf blijkt op naam te staan van de moeder van Oussama A., een van de latere verdachten. Er wordt besloten de auto vol te hangen met afluisterapparatuur. Twee dagen nadat opnieuw iemand op gewelddadige wijze van zijn Rolex is beroofd, in de Lomanstraat, luistert de recherche mee wanneer Oussama A. zegt dat ze met de ‘Batman’ (aanduiding voor het type Rolex) naar een juwelier in België gaan waar ze er ‘8 voor krijgen’. In de auto wordt uitgebreid teruggeblikt op eerdere berovingen. Zo heeft Mounir C. het over een beroving op het Europaplein, twee jaar eerder. “Ik ren met baksteen op hem af, hè broer.” In een ander gesprek zegt Oussama dat hij een ‘mocro’ helemaal ‘kapot’ heeft geslagen. Dat verhaal blijkt overeen te komen met een beroving op de Sloterkade. Wanneer de mannen in de auto langs de Vossiusstraat rijden, de plek waar Estelle Cruijff beroofd is, zegt Mounir C.: “Daar hebben wij die Nicolette van Dam gegeven. Lijp. Daar, precies daar hebben we Nicolette gegeven. Ik bedoel die Cruijffoes, Estelle.” Een dag later is de familie Van Dam wél slachtoffer. Als René van Dam, de vader van Nicolette bij het Hilton Hotel over de Apollolaan loopt, komt Mounir C. op hem afgestormd en slaat hem tegen het hoofd. Van Dam, die wordt bestolen van zijn Rolex Milgauss, breekt zijn voorhoofd, gehemelte, neus, jukbeen en oogkas. Daarnaast scheurt de ondernemer twee pezen bij zijn rechterschouder. Het genoemde drietal is zeker niet het enige groepje dat het voorzien heeft op dure horloges. In december 2018 hield de politie ook al een Rolexbende aan, die bestond uit Franse en Algerijnse daders. Het roven van Rolexen is dan ook allerminst een exclusief Amsterdams fenomeen. In steden als Parijs, Londen en Barcelona zijn de laatste jaren bendes actief die het gemunt hebben op dure horloges. Dat gaat overal gepaard met extreem geweld. “Er is nergens meer cash. Het heeft voor criminelen geen zin om een bank of een tankstation te beroven, mensen met horloges wel,” zegt een Amsterdamse horlogehandelaar. Voor dit artikel sprak Het Parool er vier. Omwille van hun veiligheid, willen ze niet met hun naam in de krant. Dat hun branche daar niet transparanter door oogt, nemen ze voor lief. Allemaal hebben ze het over de enorme waardesprong die ­Rolexen de afgelopen jaren gemaakt hebben. Aan de ene kant wordt die veroorzaakt door de toegenomen populariteit van Rolex. Op sociale media wordt graag gepronkt met een wrist roll, polsrollen, van een duur horloge. Maar een veel belangrijker factor is de kunstmatige schaarste. Een voorbeeld: een Rolex Daytona met de felbegeerde wit-zwarte ‘panda’-wijzerplaat kost volgens de website van het merk 12.500 euro. Omwille van het imago van exclusiviteit maakt Rolex echter expres weinig exemplaren. Gevolg daarvan is dat het model alleen in de tweedehands handel te koop is, voor ongeveer het dubbele bedrag. De werkelijke waarde van populaire modellen ligt daar aanmerkelijk hoger dan de winkelwaarde. Daarnaast zal elke handelaar je vertellen dat een Rolex alleen maar in waarde stijgt. Modellen die twintig jaar geleden verhandeld zijn voor 1500 euro, zijn inmiddels het tienvoudige waard. Of meer. En dus tiert de handel in het grijze circuit welig. Dat maakt een Rolex niet alleen interessant als belegging of handelswaar, maar ook als object om te stelen. Om heling te voorkomen zijn ­handelaren in tweedehands horloges verplicht persoonsgegevens van degene van wie ze hebben gekocht op te slaan in het digitaal opkopers register (DOR). De reikwijdte van het DOR stopt echter bij de grens. En de horlogehandel niet. Integendeel, die is juist heel internationaal. “In het buitenland kun je een gejatte klok als goed verkopen. Daar is handje contantje ook nog ­normaal,” zegt een van de handelaren. “Een ­gestolen horloge levert zo de hoofdprijs op.” En wat die prijs precies is, is via horlogesite ­Chrono24 nauwkeurig te bepalen. Oussama A. is inmiddels op vrije voeten, Mounir C. en Mourad B. zitten nog steeds in voorarrest. Dinsdag staan zij met een vierde verdachte terecht voor onder meer het in wisselende samenstelling plegen van een reeks gewelddadige Rolexroven en een mislukte poging daartoe. Chris Pittau, advocaat van Mounir C., zegt dat er in de afgeluisterde auto ‘veel’ en ‘door iedereen’ is gesproken over straatroven uit het verleden. Dit zou volgens zijn cliënt stoerdoenerij zijn. “Ook waar het eigenlijk andere daders betreft, wordt onderling gepocht over straatroven van anderen.” De berovingen zijn voor de slachtoffers zeer traumatisch geweest. Tijdens een inleidende zitting sprak de officier van justitie daarnaast ook over de maatschappelijke onrust in de buurt ‘in het bijzonder in Amsterdam Oud-Zuid’. Die onrust is er nog steeds. De horlogehandelaren die Het Parool sprak, zeggen allemaal dat ze hun klanten aanraden voorzichtig te zijn. “Ik zeg tegenwoordig altijd dat ze niet moeten gaan stappen met een dure klok om,” ­aldus een van hen. “Als je een duur horloge om doet, zorg dan dat je lange mouwen draagt,” zegt een ander. Over wat te doen als je dan toch ­beroofd wordt? “Gewoon afgeven, het is het niet waard om voor een klokje in elkaar geslagen te worden of te sterven.” Met die laatste opmerking verwijzen ze naar de dood van de 24-jarige Bas van Wijk, die afgelopen zomer bij de Nieuwe Meer werd doodgeschoten toen hij probeerde te voorkomen dat een vriend werd beroofd van diens horloge. Toen de politie de dader enkele dagen later arresteerde, werden een vuurwapen en het horloge gevonden: een imitatie-Rolex. Dit artikel verscheen oorspronkelijk op 20 september 2020 op Parool.nl.||https://www.parool.nl/amsterdam/een-rolex-is-een-geliefde-roversbuit~bc71d987/
2022-07-04||Politie VS doodt ongewapende zwarte man met 60 kogels: ‘Geen zelfverdediging, maar moord’||De 25-jarige Jayland Walker werd op 27 juni staande gehouden bij een verkeerscontrole. Toen de man te voet op de vlucht sloeg, werd hij achtervolgd door zeker acht politieagenten. Volgens een verklaring van de agenten waren ze ervan overtuigd dat Walker vanuit de auto op hen had geschoten en vreesden ze dat hij opnieuw het vuur zou openen, zo verklaarden de autoriteiten zondag op een persconferentie. Het is onduidelijk hoeveel schoten er precies tijdens de achtervolging zijn afgevuurd, maar Walker liep meer dan zestig schotwonden op. Volgens een advocaat van de familie van Walker bleven de agenten schieten, zelfs nadat hij al op de grond lag. In de auto van de man trof de politie later een vuurwapen aan, maar het is nog onduidelijk of daar ook mee is geschoten. De burgemeester noemde de schietpartij ‘hartverscheurend’ en vroeg de gemeenschap om de kalmte te bewaren. De National Association for the Advancement of Colored People (NAACP) organiseerde zondag een (vreedzame) demonstratie waar honderden mensen op afkwamen. Derrick Johnson, de leider van de NAACP, zei in een verklaring dat de dood van Walker ‘geen zelfverdediging, maar moord’ was. De familie van Walker zei gerechtigheid te willen, maar riep ook op tot kalmte. “Rellen zijn niet ons doel,” zei een familielid. “We willen simpelweg als mensen worden behandeld. Zwarte mannen, jonge mannen, zijn bang voor de politie – dat zou niet zo moeten zijn.” Een van de advocaten van de familie, Bobby DiCello, noemde de uitbarsting van politiegeweld buitensporig en onredelijk. De familie van Walker zei in het duister te tasten over de reden waarom Walker op de vlucht sloeg voor de politie. Walker rouwde om de recente dood van zijn verloofde, maar zijn familie maakte zich verder geen zorgen, en hij was geen crimineel, zei DiCello. “Ik hoop dat we ons goed in ons hoofd prenten dat Jayland ongewapend was toen hij over die parkeerplaats rende.” De politie van Akron voert een afzonderlijk intern onderzoek uit naar de vraag of de agenten de regels of het beleid van de afdeling hebben overtreden. De bij de schietpartij betrokken agenten zijn hangende het onderzoek met administratief verlof gestuurd, wat in dergelijke gevallen gebruikelijk is. Zeven van hen zijn wit en één is zwart, volgens de afdeling.||https://www.parool.nl/wereld/politie-vs-doodt-ongewapende-zwarte-man-met-60-kogels-geen-zelfverdediging-maar-moord~b5ae7795/
2022-07-04||Humberto Tan, ‘veelvraat op televisiegebied’, eerste Zomergast van dit seizoen||De 56-jarige Tan is ‘een veelvraat op televisiegebied’, zo zegt hij zelf. “Mijn Zomergastenavond is uiteindelijk een weerslag van mijn karakter en een compendium van mijn interesses. Het zal gaan over het belang van rechtvaardigheid, zoals mijn moeder me dat heeft geleerd. Maar ook over interviewen, de kracht van natuur en over entertainment. En ik heb plannen met een paar TikTok-fragmenten.” Tan staat momenteel onder contract bij RTL, waar hij zijn eigen talkshow heeft. Ook maakt hij wekelijks een radioprogramma voor AvroTros.||https://www.parool.nl/kunst-media/humberto-tan-veelvraat-op-televisiegebied-eerste-zomergast-van-dit-seizoen~bfb3dd71/
2022-07-04||Het is allemaal de schuld van God, vond de keurige Duitse historicus||Het heeft wel iets rustgevends: op zondagmiddag een uur lang zitten kijken naar drie uiterst beschaafde heren en twee al even keurige dames die het vooral ontzettend met elkaar eens zijn. Nu er even geen Buitenhof is, zal Lips het de komende weken moeten doen met de terugkeer van het praatprogramma Het Filosofisch Kwintet. Over macht en onmacht gaat het dit seizoen. Met als aftrap: de maakbaarheid van de samenleving. Lips moest even wachten voordat hij wakker schrok van de eerste opvallende gedachte. Die kwam van de Duitse historicus Philipp Blom: het is allemaal de schuld van God. Die heeft immers bedacht dat wij denken dat we alles met de natuur kunnen doen wat we willen. Nu het in het honderd loopt met het klimaat is de schok groot. Fijne man, die Blom. Praten over maakbaarheid heeft voor hem iets inhumaans, zei hij. Als je zegt dat er voor elk probleem een oplossing bestaat, dan zeg je eigenlijk dat je een sukkel bent als je de oplossing niet vindt. “Wij zijn allemaal sterfelijk,” aldus Blom. “En dat is een probleem waar lekker geen oplossing voor bestaat. Dat maakt ons leven kostbaar.” En: “We zullen de planeet niet redden en aan het einde zijn we allemaal dood. Het gaat erom nú het juiste te doen.” Met zijn innemende glimlach en charmante accent ontpopte Blom zich gaandeweg tot de voetzoeker van het programma. “Als het verhaal neerstort dat wij de aarde tot onderdaan kunnen maken, ontstaat een vacuüm. Dan stroomt een ander verhaal binnen: het keiharde fascisme dat zegt dat de problemen komen door mensen met een andere huidskleur.” En dan? Blom: “Dan moeten we gaan vechten.” “Ik zou zeggen,” besloot de verbijsterde gespreksleider Clairy Polak de uitzending, “doe er iets moois mee.” Lips belooft dat hij zijn best zal doen. Reageren? hanlips@parool.nl.||https://www.parool.nl/kunst-media/het-is-allemaal-de-schuld-van-god-vond-de-keurige-duitse-historicus~b6676774c/
2022-07-04||Minister Helder gooit het roer om in de ouderenzorg: ‘Je kunt mensen zelfstandigheid teruggeven’||De komende jaren moeten er volgens Conny Helder zeker vijftigduizend extra woningen komen voor ouderen die zorg nodig hebben. Dat zijn geen klassieke verpleeghuisplekken, maar woningen of appartementen speciaal voor ouderen waarbij de zorg wordt geregeld. Om zorginstellingen meer lucht te geven wordt ook de strikte personeelsnorm (minstens twee zorgmedewerkers op acht verpleeghuisbewoners) deels losgelaten – ‘doorontwikkeld’ in Helders woorden. Zo moet er op termijn 400 miljoen euro worden bespaard. Dat staat in de plannen die VVD-minister voor Langdurige Zorg Conny Helder vandaag naar de Tweede Kamer stuurt. Feitelijk maakt Conny Helder nu het beleid voor haar eigen toekomst. 2040 is namelijk de stip op de horizon voor de ouderenzorg. Eén op de twaalf Nederlanders is dan 80 jaar of ouder (dat is nu nog 1 op de 21), met de VVD-politica (nu 63) als een van hen. De wereld van senioren ziet er dan anders uit, zo hoopt Helder, die als minister verantwoordelijk is voor onder meer de ouderenzorg, de verpleeghuizen en wijk- en thuiszorg. Haar generatiegenoten en zij wonen het liefst lang thuis. De medicijnrobot helpt met het innemen van de juiste pillen, bij beginnende dementie waarschuwt een gps-tracker de mantelzorger om in actie te komen, wijkzorg is altijd beschikbaar via beeldbellen. Dit alles moet ervoor zorgen dat de schaarse verzorgenden en mantelzorgers hun beperkte tijd kunnen gebruiken voor het soort zorg zorg dat alleen zij kunnen bieden. Een verpleeghuis is straks alleen nog bedoeld voor ouderen met diverse zwaardere problemen. Dat komt niet alleen voort uit het ideaal van zo lang mogelijk thuis wonen, het is ook bittere noodzaak om de zorg op peil te houden. “Ik wil dat de oudere zich voldoende vitaal voelt,” zegt Helder. “En onderdeel van de samenleving is, bezig is met de toekomst, genoeg sociale contacten heeft. Wij zitten er al heel anders in dan onze ouders. We willen zelfstandig blijven, onderdeel zijn van de maatschappij.” “We moeten nu de omslag gaan maken. We hebben te maken met een personeelstekort en met mantelzorgers die overvraagd worden, terwijl er steeds meer ouderen komen. Nu moeten we de fundamenten leggen, anders loopt het echt nog meer vast. Dat betekent: meer woningen speciaal voor ouderen die zorg nodig hebben, de komende jaren zeker vijftigduizend. Er komen meer geclusterde woningen in hofjes, gemixte complexen met ouderen en jongeren. We gaan meer inzetten op preventie, meer werken met technologie.” “Nou, we laten die norm een beetje los, niet helemaal. In plaats van 75.000 extra arbeidsplaatsen in de verpleeghuizen, worden het er 65.000. Je moet kwaliteit van zorg niet alleen zoeken in een heel strakke personeelsnorm. Als bestuurder in de zorg liep ik daar ook tegenaan. We moeten doorontwikkelen, ook met technologie. Er zijn gewoon niet genoeg mensen om de vacatures te vullen.” “We zijn en zullen nog in gesprek gaan met de werkvloer over de plannen. Maar het heeft ook geen zin om steeds maar weer die tienduizend vacatures voor je uit te schuiven. Die personeelskrapte blijft, die is er overal, zeker in de zorg. Mooier kunnen we het niet maken, we moeten echt anders gaan werken. Anders krijg je meer verschraling.” Helder trad op 10 januari aan als minister, na een lange carrière als bestuurder in de zorg. De laatste jaren leidde ze tanteLouise in West-Brabant, een zorginstelling met veertien verpleeghuizen, een hospice en een geriatrisch revalidatiecentrum. Helders man is huisarts, dus aan de keukentafel gaat het ook vaak over de zorg. “Deze week begon hij wel drie keer over het gedoe rond een medisch hulpmiddel, de blaaskatheter. Die moet dan heel omslachtig besteld worden; voor de zorgverzekeraar is dat gemakkelijk, maar voor hem en zijn patiënt duurt het allemaal juist langer. Hij vraagt of ik daar iets aan kan doen. Zo werkt het natuurlijk niet, maar het is wel zo dat een regeling soms interessant is voor één partij, maar hartstikke bureaucratisch voor de rest. Ook als zorgbestuurder merkte ik dat. Ik werkte weleens mee op de vloer, en dan ben je op enig moment met drie collega’s bezig een tillift te regelen, met een opgeladen batterij én snoer. Dat soort dingen moeten we echt uit handen van de zorgverlener halen.” “Ik gebruik liever niet dat woord, sommige mensen worden daar angstig van. Maar het wordt wel anders. Mensen moeten er zelf over nadenken: wat als ik ouder ben? Ik wil het ook niet hebben over het afnemen van zorg, maar over het teruggeven van leven. Dat kan, door als thuiszorg niet te vragen ‘wat kunnen we voor u doen’, maar ‘hoe kunnen we u helpen het zelf te doen’. En innovatie is nodig. Neem het voorbeeld van de washandjes die nu op de intensive care al worden gebruikt om mensen te wassen. Ook in de thuiszorg worden die steeds vaker ingezet: heel veel ouderen zitten er helemaal niet op te wachten om gedoucht te worden. Iemand van 90 jaar is daar echt niet altijd blij mee, het is nogal een gedoe, een spektakel. Als je dan kan helpen met die washandjes, heb je tijd gewonnen en een tevreden cliënt.” “Wij zijn geen 93, hè. Mensen op die leeftijd kijken er echt anders naar, die zijn daar niet altijd blij mee. Maar oké, als jij je in je hoofd prent ‘mijn vader of moeder móet douchen’, ja, dan heb je het gevoel dat iets je wordt afgenomen. Maar dat is niet zo. Ik wil dit voorbeeld niet tot standaard maken, het gaat me om de bredere trend: medicatie uitreiken met technische hulp werkt, beeldbellen helpt, valpreventie werkt, net als een luier met sensor die een seintje geeft als verschonen nodig is. Medewerkers in grote logistieke centra werken met exoskeletten om te tillen, in de zorg kan dat ook. Echt, we kunnen winst boeken.” “Het is een aanvulling. Het kan de verpleegkundigen en verzorgenden veel tijd besparen en het kan de mensen zelf erg helpen. Als een apparaat helpt bij het aandoen van steunkousen, is dat handig. Als een robotje je op het juiste moment eraan herinnert welke pillen je moet nemen, is dat fijn. Als je vader of moeder die dementerend is, een horloge met gps-tracker draagt, kan jou dat als mantelzorger enorm ontlasten. Je hoeft dan pas in actie te komen als iemand echt verdwaalt. Dat scheelt stress. Daarmee kun je mensen ook zelfstandigheid teruggeven. Als je ziet wat het betekent voor iemand die weer zelf boodschappen kan doen of zelf weet waar de sleutels zijn, ja, dat raakt mij altijd heel erg.” “Zeker, en dat voel ik ook echt. Ik wil niet alleen maar überpositief zijn, zo van ‘met technologie komt alles goed’. Het wordt hard werken, en het zal schuren. Maar we komen er echt met elkaar, daarvan ben ik overtuigd. Ik ben zelf 63, sta volop in het leven, maar ook voor mij komt er een moment dat ik dingen niet meer kan. Daar moeten we minder bang voor zijn. Ik gun ons dat we niet bang zijn voor de toekomst.”||https://www.parool.nl/nederland/minister-helder-gooit-het-roer-om-in-de-ouderenzorg-je-kunt-mensen-zelfstandigheid-teruggeven~b75f5cc0/
2022-07-04||Waarom in Amsterdam overal tegelijk aan de weg wordt gewerkt ||In deze aflevering van Amsterdam wereldstad, een podcast van Het Parool, praat presentator Lorianne van Gelder met Paroolverslaggever Marc Kruyswijk over een bekende irritatie van menig Amsterdammer: opengebroken straten. Want klopt ons gevoel dat er nu op wel héél veel plekken tegelijk aan de weg wordt gewerkt? Waarom moet de renovatie van de Piet Heintunnel anderhalf jaar duren? En wie bepaalt eigenlijk welke straat, brug of kade aan vernieuwing toe is? Volgens Kruyswijk is het niet zo verwonderlijk dat de stad momenteel voelt als een grote bouwput. “Amsterdam heeft veel onderhoudstaken eindeloos voor zich uitgeschoven en er komt een moment dat dat niet langer verantwoord kan.” Met name bij bruggen en kades is de situatie soms precair, vertelt de verslaggever. “Bruggen worden nu ontzettend in de gaten gehouden en op het moment dat een deskundige zegt dat het niet langer kan, worden ze accuut afgesloten.” De twee projecten die momenteel voor de meeste overlast zorgen zijn de renovatie van de Piet Heintunnel, die al ruim een jaar dicht is, en de ‘Oranje Loper’. De route tussen het Paleis op de Dam en het Mercatorplein wordt vernieuwd en deels heringericht. Een project dat nog jaren zal duren en zeker niet het laatste is dat op de planning staat. Wie denkt dat het nu al erg is, kan zijn borst natmaken, concluderen Kruyswijk en Van Gelder. Het wordt namelijk nog véél erger. Waarom dat zo is en welk project pas echt voor ‘een hel’ gaat zorgen, hoor je in de nieuwe aflevering van Amsterdam wereldstad.||https://www.parool.nl/amsterdam/waarom-in-amsterdam-overal-tegelijk-aan-de-weg-wordt-gewerkt~b838ca48/
2022-07-04||Jakobsen en Groenewegen rekenen in de Tour beiden af met hun verleden||Als Dylan Groenewegen vlak na de finish zijn vader ziet, vallen de twee elkaar in de armen. De tranen lopen over de wangen van Groenewegen. Vader Gerrie is, overmand door alle emoties, over een hek geklommen om zijn zoon te knuffelen. De beveiligers zetten hem klem tegen het hek, maar zien dan de kersverse winnaar van een Touretappe op hen afkomen. De knuffel is intens. Gerrie geeft zijn zoon een kus. “Kanjer, topper.” Groenewegen veegt de tranen van zijn wangen. Alles komt eruit. De pijn van de door hem veroorzaakte crash in Polen met Fabio Jakobsen bracht ook Groenewegen naar de afgrond. Hij werd bedreigd, durfde de straat niet meer op en moest leven met een schuldgevoel. Daar kwam het verlies van opa Ko bovenop. En er waren ook nog complicaties na de geboorte van zijn zoontje Mayson. Groenewegen koerste maanden niet vanwege zijn schorsing door de internationale wielerbond UCI. Hij gold als een van beste sprinters van de wereld en moest zich terug knokken. Dat lukt. In Sønderborg wint hij zijn vijfde Tourrit, met de grootste betekenis van de wereld. Groenewegen gooide het vanaf dit jaar over een andere boeg. Een andere ploeg, van het Nederlandse Jumbo-Visma naar het Australische BikeExchange en een ander management. Een andere omgeving. Dat moest. En hij krijgt gelijk. In de finishstraat zit hij eerst een halve minuut alleen op de stoeprand. Als het resultaat van de fotofinish (net voor Wout van Aert) hem bereikt, is Groenewegen het middelpunt van een geïmproviseerd feest. Zijn nieuwe maten schreeuwen en juichen. Het eerste grote doel van dit jaar is gehaald. Maar het mooiste moment is toch echt met zijn vader, met wie hij in de camper naar Denemarken kwam. Ontelbare uren reed Groenewegen op training achter de scooter van zijn vader. “Na alles wat er is gebeurd, komen er emoties los. Mijn familie heeft mij altijd gesteund. Fysiek was het geen zware opgave om op dit niveau terug te keren, maar mentaal wel.” Vader Gerrie Groenewegen heeft het allemaal van dichtbij meegemaakt. Hij stuitert door de straten van Sønderborg en biedt nog even zijn excuses aan bij de beveiligers die hem even daarvoor bij de kladden grepen. “Dit is zo bijzonder om mee te maken. Deze zege betekent heel veel voor de familie Groenewegen.” Vóór de Tour liet Groenewegen al weten dat hij terug is op het niveau dat hij ook voor het ongeluk had. Nadat hij zaterdag zijn sprint had verprutst, is het bij zijn tweede kans wel raak. “Ik ben al heel blij om terug te zijn in de Tour de France. Elke zege heeft iets moois. Mijn overwinning op de Champs-Élysées was ook mooi. Maar dit doet mij ook heel veel.” Voor Groenewegen heeft het bij zijn rentree ook geholpen dat ook Fabio Jakobsen weer volledig terug is na de crash. Jakobsen is zelfs beter dan ooit. Juist hij wint een dag eerder in Nyborg, bijna twee jaar nadat hij in een Pools ziekenhuis had gevochten voor zijn leven. In de eerste massasprint van deze Tour tekent hij voor wat misschien wel de grootste comeback ooit van de wielersport is. Een dag later komt Jakobsen niet in de buurt van de zege. In de laatste bocht verliest hij het contact met zijn ploeggenoten die tot dan toe alles goed doen. “Dat is frustrerend, maar er zijn ergere dingen in de wereld. Maar ik sta hier nu als wielrenner in de Tour de France, dan mag ik hier wel met gefronste wenkbrauwen staan,” zegt hij. In de bus heeft hij gedoucht, de sprint teruggekeken en die met zijn ploegmaten besproken. In twee dagen tijd ondervindt debutant Jakobsen wat sprinten in de Tour inhoudt. Winnen is het mooiste wat er is, maar vanzelfsprekend is het nooit. “Dat is het leven. Hoog en laag, maar ik laat me er niet door uit het veld slaan. Ik wil gewoon een sprint winnen, mijn ploeg belonen en ik denk dat ik de benen heb om te winnen. We moeten het de volgende keer net iets anders doen, zodat ik wel hun wiel kan houden. Dan denk ik dat er nog wel een ritwinst in zit voor me.” Natuurlijk wordt Jakobsen gevraagd naar de winst van Groenewegen. In de Deense ouverture van de Tour rekenen ze zo allebei af met hun verleden. En ook na zijn verlies gaat Jakobsen moeilijke vragen niet uit de weg. “Groenewegen is gewoon een topsprinter, dat weten we allemaal. Voor de valpartij had ik enorm veel respect voor zijn palmares en hoe hij zijn sport aanpakte. Die bewondering is een beetje verdwenen sinds de val, omdat hij daar gewoon een fout begaat. Groenewegen laat hier zien dat hij het kan. Ik denk dat hij er blij mee is, maar mij laat dat eigenlijk koud.”||https://www.parool.nl/sport/jakobsen-en-groenewegen-rekenen-in-de-tour-beiden-af-met-hun-verleden~b7b1b375/
2022-07-04||Rusland: Provincie Loehansk in Russische handen na val Lysytsjansk||De Russische minister van Defensie Sergej Sjojgoe heeft zondag aan zijn president Poetin gemeld dat Rusland een stap dichter bij de verovering van de Donbasregio is gekomen: de stad Lysytsjansk zou onder controle van Rusland zijn gebracht. Russische media toonden afgelopen weekeinde beelden van separatisten of Russische troepen die door de straten van Lysytsjansk paraderen. Ook wordt door Russische bronnen via Twitter een video verspreid waarin een Sovjetvlag is te zien die naar verluidt op de ruïnes van het administratieve centrum van de stad is geplaatst. Maar ook die informatie kan niet worden geverifieerd. De industriestad Lysytsjansk is van psychologisch belang in de strijd. Deze zusterstad van Severodonetsk, dat onlangs na wekenlange gevechten is ingenomen door de Russen, is het laatste Oekraïense bolwerk in de provincie Loehansk. Die provincie vormt samen met de provincie Donetsk de regio Donbas. Nadat het de Russen niet was gelukt om de Oekraïense hoofdstad Kiev in te nemen, maakte Poetin in april de 'bevrijding’ van de Donbas hoogste prioriteit. In Donetsk is Oekraïne nog in hooguit de helft van de provincie de baas. De verwachting is dat de strijd zich nu zal concentreren op deze provincie, met name op de steden Slovjansk en Kramatorsk. Beide steden liggen al met enige regelmaat onder vuur. In Slovjansk, dat aan het front ligt, zijn zondag veel doden gevallen bij een aanval, meldt de burgemeester van de stad. Volgens hem braken er vijftien branden uit. Het zou de zwaarste beschieting van de stad zijn sinds de Russische invasie eind februari. Bij de strijd maakt het Russische leger gebruik van Oekraïense strijders die in de Donbas gerekruteerd zijn, in het gebied dat al sinds 2014 onder controle is van pro-Russische rebellen. Volgens onderschepte telefoonberichten proberen opgeroepen mannen onder de mobilisatie uit te komen, maar moeten ze voor een bewijs van ongeschiktheid 20.000 dollar neertellen. Ook in frontgebieden elders wordt zwaar gevochten. Charkov en omliggende dorpen lagen dit weekeinde diverse keren onder raketvuur. Volgens de gevluchte burgemeester van de bezette stad Melitopol hebben Oekraïense raketten een van de vier Russische legerbases in de stad verwoest. Ook in steden over de Russische grens zou Oekraïne doelen hebben aangevallen, volgens Russische autoriteiten. Bij Belgorod werden zondag vier mensen gedood door brokstukken van een neergehaalde raket. In Koersk, verder naar het noorden, werden twee Oekraïense drones neergehaald, aldus het Russische ministerie van Defensie. De Belarussische president Aleksander Loekasjenko, bondgenoot van Moskou, beschuldigde Oekraïne er zaterdag van dat het raketaanvallen heeft uitgevoerd op militaire bases in zijn land. Volgens Loekasjenko heeft zijn leger de raketten onderschept. Nadere bijzonderheden gaf hij niet, maar hij sprak wel van een provocatie. Loekasjenko laat zijn leger tot nog toe niet deelnemen aan de oorlog in Oekraïne, vermoedelijk uit beduchtheid voor opstanden. Veel Belarussen sympathiseren met Oekraïne. Maar Loekasjenko heeft zijn land wel opengesteld voor Russische bases, vanwaar in februari Oekraïne werd aangevallen. Ook worden vanuit Belarus raketten afgevuurd op Oekraïense doelen. Poetin maakte onlangs bekend dat hij het land wil voorzien van Iskanderraketten, die kernkoppen kunnen dragen.||https://www.parool.nl/wereld/rusland-provincie-loehansk-in-russische-handen-na-val-lysytsjansk~bf9af36d1/
2022-07-04||Tranen van trots bij teruggekeerde De Goede||Het Wilhelmus klinkt, de hockeysters staan schouder aan schouder. Op het grote scherm in het Wagener Stadion zingt De Goede mee, terwijl haar ooghoeken vochtig worden. Tranen van trots bij de hockeyster van HGC. Ze heeft het WK gehaald na een zware knieblessure. Op de ochtend van de openingswedstrijd tegen Ierland (5-1 winst), precies zestien jaar na haar debuut in Oranje, vertelde De Goede tegen Margot van Geffen dat ze niet kan bevatten dat ze het heeft geflikt. “Het komt dan wel binnen allemaal. Je gaat nadenken wat je eigenlijk hebt gedaan, krijgt een gevoel van trots. En dan zie je je familie staan, in een vol stadion: ja, dat is echt mooi.” De prijzenkast van De Goede puilt uit, haar palmares is indrukwekkend. De routinier van Oranje stond van alle speelsters het vaakst op een toernooi, de Pro League daarbij uitgesloten: 25 keer. Maartje Paumen en Minke Smabers volgen met 23 eindrondes. In al die jaren won de 254-voudig international twaalf hoofdprijzen: drie keer olympisch goud, twee wereldtitels, vier Europese titels en drie Champions Trophy’s. Daarbovenop kwamen nog tal van zilveren en bronzen medailles. Slechts één keer greep ze met Oranje naast het eremetaal, dat was in 2015 tijdens de Hockey World League in Rosario, waar Nederland vijfde werd. Ze heeft letterlijk alle prijzen al. Waarom toch zó graag terug willen keren? “Zo ben ik gewoon,” antwoordt ze een paar dagen voor de WK-start. “Het is heel makkelijk om te zeggen: ik stop ermee. Maar ik kan mezelf niet in de spiegel aankijken als ik het niet heb geprobeerd. Als het niet lukt: jammer, maar dan kan ik alsnog trots zijn dat ik de uitdaging ben aangegaan.” Een uitdaging werd het vanaf die novemberavond waarop ze tijdens het Pro League-duel met België een misstap maakte, haar voorste kruisband scheurde en meniscus beschadigde. Daar staat negen maanden revalideren op, soms zelfs één jaar om niets te overhaasten. De snelle rekenaars komen tot de conclusie dat De Goede pas in augustus fit zou zijn en dus het WK zou missen. Hoe heeft ze het spoedige herstel voor elkaar gebokst? “Door hard te werken, met de juiste discipline en ook een flinke dosis geluk,” antwoordt De Goede, die de eerste drie maanden van haar revalidatietraject in Zuid-Afrika doorbracht. Daar wonen haar schoonouders. “De vakantie was al gepland, maar doordat ik niet bij Oranje hoefde te trainen, ben ik daar langer gebleven.” In alle rust kon De Goede revalideren, zonder de verplichtingen van het aanvoerderschap – de band was haar om haar te beschermen afgenomen. Al erkent ze een gok te hebben genomen door tienduizend kilometer verderop te herstellen. “Ik heb me afgevraagd of het fysiek gezien de beste keuze was, want ik was daar veel op mijzelf aangewezen. Achteraf kan ik concluderen dat ik de juiste beslissing heb gemaakt,” legt De Goede uit, die daar eens per twee weken bij een topsportfysiotherapeut langsging. “Mentaal voelde dit sowieso als een goede keuze, want zo kon ik even helemaal loskomen van Oranje. In Nederland wil je toch op de hoogte blijven van wat er speelt.” Stap voor stap ging het beter. Op 7 juni maakte interim-bondscoach Jamilon Mülders zijn WK-selectie bekend, met De Goede die dan nog geen wedstrijd heeft gespeeld. Tegen het China van Annan maakte ze haar rentree. Geen tranen, maar kippenvel bij het volkslied. En een dikke week later volgt haar vierde WK, haar laatste toernooi? “Ik heb vaker gezegd dat ik zou stoppen en toch zit ik hier,” zegt ze lachend. “Voorlopig kijk ik nog niet verder.” De Goede wil eerst genieten van dit moment. Haar ogen worden groter. “Als je ouder wordt, geniet je sowieso meer. En terugkeren na een zware blessure versterkt dat gevoel.” Wat is De Goede blij dat ze niet is gestopt. En wat betreft de prijzenkast: daar is vast nog wel plek voor een medaille, als Oranje zover komt.||https://www.parool.nl/sport/tranen-van-trots-bij-teruggekeerde-de-goede~baf92801/
2022-07-04||‘Aangifte Vera Pauw topje van ijsberg, masculien gedrag zit heel diep in voetbalcultuur’||Vooropgesteld: ook sportsocioloog Froukje Smits is geschokt door het verhaal van Vera Pauw. De grondlegger van het succes van het vrouwenvoetbal in Nederland beschuldigde in NRC een voormalige coach en functionaris van de KNVB van verkrachting 35 jaar geleden. Binnen de voetbalbond kreeg zij jarenlang te maken met seksuele intimidaties, vernederingen en ander grensoverschrijdend gedrag. Hoe triest ook, het verhaal verbaast de sportsocioloog niet. “Ik geloof niet dat zij de uitzondering is. Ik denk dat er veel meer vrouwen in de voetbalwereld zijn met soortgelijke ervaringen. Uit verhalen die sinds MeToo naar buiten komen, blijkt hoe enorm masculien de voetbalwereld is. Alles wat afwijkt van de heteronorm krijgt tegenwerking. Zo verzwijgen voetballers vaak hun homoseksualiteit uit angst voor discriminatie. De voetbalwereld is van oudsher een mannenbastion. Dat verandert maar heel langzaam.” Begin dit jaar stapte Marc Overmars op bij Ajax als directeur voetbalzaken vanwege grensoverschrijdend gedrag tegenover vrouwen. Dat varieerde van het versturen van dickpics naar vrouwelijke medewerkers tot denigrerende opmerkingen en ongewenste aanrakingen. Bij het vrouwenteam van Ajax was dat gedrag al veel langer bekend. Maar niemand zei er iets over vanwege de angstcultuur die bij Ajax heerste, volgens Daphne Koster, oud-speelster en nu manager vrouwenvoetbal van de Amsterdamse club. “Je komt in een omgeving waarin veel mensen al zeggen: wat doen die vrouwen hier? Dan weet je ook wel, als je dit gaat aankaarten, dan is het makkelijkste dat jij eruit gaat”, vertelt Koster in een vierdelige documentaire die vanaf maandag wordt uitgezonden. “Dat zorgt ervoor dat zoiets kan gedijen in een organisatie.” Niet alleen het betaald voetbal is kwetsbaar voor grensoverschrijdend gedrag. “Dat geldt voor de hele topsport,” stelt Froukje Smits, die in opdracht van de regering onderzoek doet naar de topsportcultuur. “Trainers krijgen daarin een expertrol die ze ongenaakbaar maakt voor kritiek. Die macht geeft spelers het gevoel dat ze er niet tegenin mogen gaan, omdat ze van hen afhankelijk zijn voor hun topsportcarrière. Die emotionele afhankelijkheid wordt vaak misbruikt.” Dat speelde ook bij de handbalcoach die nu terechtstaat voor seksueel misbruik van zes jonge meisjes. Volgens de keeperstrainer, die de meisjes vaak lang onder zijn hoede had en een vertrouwensband met de ouders opbouwde, waren de intieme aanrakingen deel van zijn trainingsmethode. “Ze wilden naar de top en moesten weerbaar zijn,” verklaarde hij in de rechtszaal. ‘Om hun pijngrens te verhogen’ drukte hij hard op hun lichaam en kneep hij zijn pupillen in hun borsten en de schaamstreek. “Hoe dichter je bij het vuur van medailles komt, hoe groter de kans dat je te maken krijgt met onwenselijke praktijken”, zegt Smits. “Niet alleen seksueel, maar ook intimidatie, negeren en pesterijen. Dat zie je allemaal terug in het verhaal van Vera Pauw, maar ook bijvoorbeeld in de turnwereld.” Naar misstanden in het topturnen deed Smits eerder onderzoek. Haar rapport, waaruit bleek dat topturnsters geestelijk en fysiek mishandeld werden, is jarenlang onder de pet gehouden door de gymnastiekunie voor de misstanden uiteindelijk naar buiten kwamen. In de voetbalwereld is sprake van diezelfde zwijgcultuur. Vera Pauw heeft binnen de KNVB herhaaldelijk melding gemaakt van seksueel misbruik. Maar daar is ‘onvoldoende’ op gereageerd, concludeert een vertrouwelijk onafhankelijk onderzoek dat is uitgevoerd door hoogleraar Sport en Recht Marjan Olfers. Toen Vera Pauw ook op dat rapport geen reactie kreeg van de KNVB, was voor de voormalig bondscoach van de Nederlandse vrouwen de maat vol, en stapte ze naar de pers. “Ik ben heel blij dat Vera de kracht heeft gevonden om haar verhaal naar buiten te brengen,” zegt Smits. “Dat is niet niks, na al die jaren. Als je verkracht bent mag je dat ook voor jezelf houden. Maar na alles wat ze al heeft gedaan voor het vrouwenvoetbal, bewijst ze de sport een grote dienst door haar verhaal wel te vertellen. Vera Pauw is voor veel meisjes en vrouwen een rolmodel.” “Als iemand waar je je aan spiegelt misstanden durft aan te kaarten, en daar wordt goed op gereageerd, kan dat anderen de moed geven om ook te spreken over hun ervaringen. In de manier waarop mannen en vrouwen met elkaar omgaan loopt de samenleving voor op de voetbalwereld. In de topsport moet nog veel veranderen voor iedereen de kans krijgt in een fijne, veilige omgeving te sporten. Eerst moet de KNVB nu door de zure appel heen bijten.”||https://www.parool.nl/nederland/aangifte-vera-pauw-topje-van-ijsberg-masculien-gedrag-zit-heel-diep-in-voetbalcultuur~bf36f3584/
2022-07-04||Verschillende boerenclubs, dezelfde boodschap: ‘Weg met het stikstofbeleid’||De Land- en Tuinbouw Organisatie is van oudsher de belangrijkste belangenbehartiger van boeren en tuinders in Nederland. De organisatie staat sinds november 2020 onder leiding van Sjaak van der Tak, ook bekend als voormalig wethouder van Rotterdam in de tijd van Pim Fortuyn. Onder de LTO vallen drie bestuursafdelingen: ZLTO, LTO Noord en LLTB (Limburg). LTO claimt 35.000 leden te hebben, maar in de tijd van de boerenprotesten in 2019 verloor de organisatie heel wat leden aan nieuwkomers als Farmers Defence Force. De kritiek was dat LTO te weinig deed voor de positie van de boeren. Voorzitter Van der Tak probeert nu goodwill terug te krijgen en sprak vorige week de menigte toe tijdens het protest in Stroe. Zijn woorden vielen daar in goede aarde. Van der Tak stelt dat het ‘dictaat van Van der Wal’ van tafel moet. LTO keert zich wel af van de boerenacties vandaag. De radicale tak van het boerenprotest. In mei 2019 opgericht door Mark van den Oever, die regelmatig onder vuur ligt vanwege onder meer uitspraken dat de huidige situatie van de boeren te vergelijken is met die van Joden in de Tweede Wereldoorlog. FDF is overigens niet opgericht uit woede over de reductie van stikstof, maar vanwege de bezetting van een varkensstal in Boxtel. Dierenactivisten van Meat the Victims drongen de stallen binnen, de bezetting duurde urenlang. Voor Van den Oever was de maat vol, hij begon een eigen ‘boerenleger’. Zijn club – vooral geliefd bij jonge boeren – was een van de grote gangmakers van de boerenprotesten in 2019. Sommige (bestuurs)leden vonden hun voorman te extreem en stapten op. Van den Oever steunt het opzoeken van bewindslieden thuis, zoals bij stikstofminister Christianne van der Wal. Onder invloed van FDF ontstaan ook steeds meer (regionale) splinterbewegingen zoals Voll Gass, dat vooral in het oosten van het land opereert. Deze club nam ook het initiatief om bij Van der Wal thuis in Hierden verhaal te halen. FDF meldt de actie niet te organiseren, maar staat er wel achter. Een meer gematigde protestbeweging. Ontstaan nadat D66-politicus Tjeerd de Groot in september 2019 had aangegeven dat de veestapel moet worden gehalveerd om het stikstofprobleem op te lossen. Het wakkerde de woede onder de boeren aan; ook bij schapenhouder Bart Kemp. Die meldde via een appje aan zijn collega’s het niet langer te pikken en riep op om naar Den Haag te gaan om de onvrede te uiten. Protestbeweging Agractie was geboren, met Kemp als voorman. Agractie organiseerde de grootste boerenprotesten ooit: het Malieveld in Den Haag (oktober 2019) en Stroe (juni 2022). De beweging pleit vaak voor publieksvriendelijke acties, is voorstander van ‘verzoening’ tussen kabinet en ongeruste boeren. Ondertussen peilt Agractie ook of er onder boeren steun is om tijdelijk hun voedingsproducten niet te leveren, zodat er lege schappen ontstaan in de supermarkt. Agractie zegt niet betrokken te zijn bij het protest van vandaag. Het Nederlands Agrarisch Jongeren Kontakt (NAJK) komt op voor de belangen van agrarische jongeren in Den Haag en Brussel. Lobbyclub die uit de schaduw van bijvoorbeeld de LTO stapt. Onder leiding van voorzitter Roy Meijer worden zelfs ludieke acties gehouden, zoals het optuigen van ‘makelaardij Van der Wal’. Op diverse boerenerven staan ‘Te Koop’-borden, want met dank aan de stikstofcrisis heeft de ‘makelaar’ volgens NAJK veel agrarisch vastgoed in handen kunnen krijgen. NAJK stelt dat veel jonge boeren hun benarde positie niet langer accepteren en duidelijke wetgeving van de overheid eisen. Volgens de organisatie is het maken van duurzame keuzes, essentieel om het nog lang vol te houden, vaak al een vanzelfsprekendheid, maar zitten jongeren niet te wachten op ‘verstikkende wetgeving die hen een bepaalde hoek in duwt’. Hierboven noemen we de belangrijkste boerenorganisaties. Wat opvalt is dat steeds meer acties - zoals die van vandaag - geen officieel coördinatie- en aanspreekpunt hebben, maar met name ontstaan via verschillende Telegramgroepen als Boeren in Opstand. Ook steeds meer actievoerders hebben geen boerenachtergrond.||https://www.parool.nl/nederland/verschillende-boerenclubs-dezelfde-boodschap-weg-met-het-stikstofbeleid~b34d01b0/
2022-07-04||Humans of Amsterdam: ‘Ik was bang dat ik me onze connectie had verbeeld’||“Ik had zin in een feestje, maar mijn huisgenoot wilde niet mee dus besloot ik om alleen te gaan. Op de dansvloer zag ik Sapho staan. Ze viel mij gelijk op. Ik sprak haar aan en we raakten aan de praat. Net als ik was ze alleen naar het feestje gekomen. Dat vind ik zo mooi aan haar. Ze is autonoom en doet dingen op haar eigen manier zonder zich te veel aan te trekken van anderen. De muziek was nogal luid dus gingen we in een aparte ruimte zitten. Daar hebben we gezeten en eindeloos gepraat over kunst, filosofie en politiek. Vanaf dat moment voelden we ons verbonden met elkaar en waren we ons niet meer bewust van de tijd. Totdat een personeelslid erop wees dat ze gingen sluiten. We wisselden telefoonnummers uit. We zijn beiden niet echt actieve telefoongebruikers, dus in die volgende week stuurden we elkaar maar een paar berichtjes. Heel eventjes werd ik zenuwachtig en was ik bang dat ik me onze connectie had verbeeld. Maar gelukkig, na negen dagen spraken we af in het Westerpark. We hebben er tijdens die date geen label op geplakt, maar je kan denk ik wel zeggen dat het vanaf toen aan was.’’||https://www.parool.nl/ps/humans-of-amsterdam-ik-was-bang-dat-ik-me-onze-connectie-had-verbeeld~b9d219d3/
2022-07-04||Charles Ives, de geheime pionier||Vandaag, 4 juli, is het 110 jaar geleden dat de Amerikaanse componist Charles Ives zijn orkestwerk The Fourth of July voltooide. Het zou het derde deel worden van zijn Holiday Symphony. Terug in de tijd Charles Ives is de enige componist van naam en faam die met recht van spreken kon zeggen dat hij van verzekeren meer verstand had. Samen met zijn vriend Julian Myrick zette hij in 1907 een levensverzekeringsmaatschapij op – Ives & Myrick – die hem tot een vermogend man maakte. Hij componeerde in de avonduren, in de zekerheid dat hij van zijn passie nooit zou kunnen leven. Dit zou je pijnlijk kunnen noemen, want Ives was aan de universiteit van Yale door Horatio Parker keurig opgeleid als componist, waarmee hij in de voetsporen trad van zijn vader George Ives, die ook componeerde en bandleider was geweest tijdens de Amerikaanse burgeroorlog. Als kind speelde Charles slagwerk in zijn vaders bands, op zijn veertiende werd hij kerkorganist van de Methodistenkerk in Brewster, New York en op zijn zeventiende schreef hij het helsmoeilijke orgelwerk Variations of ‘America’ voor de viering in 1892 van de Fourth of July, de dag, in 1776, waarop Amerika zich losmaakte van de Britse kroon. Van zijn vader erfde hij een avontuurlijke geest en een neiging tot aangename muzikale gekkigheid, zoals een melodie spelen in een andere toonsoort dan de begeleiding. Die gekkigheid vertaalde zich in een continue stroom stukken, waaronder veel liederen, maar ook grote orkestwerken, die alle één ding met elkaar gemeen hadden: ze werden niet of nauwelijks uitgevoerd. Omdat hij niet van zijn muziek hoefde te leven, kon hij daar zijn schouders over ophalen. In 1927 kreeg hij van de ene dag op de andere een writer’s block. Hij schreef nadien amper meer iets nieuws, maar bleef wel oude stukken herzien. En ziet, vanaf de jaren dertig begon er zowaar belangstelling voor zijn muziek te ontstaan, al moest hij de concerten wel veelal zelf financieren. In 1947 kreeg hij, tot zijn eigen verbijstering, de Pulitzer Prize voor Symphony No. 3, The Camp Meeting, een stuk uit 1904, waarvoor ook Gustav Mahler in 1911, het jaar van zijn dood, interesse zou hebben gehad. Zeer laat in zijn leven kwam er dan eindelijk nog erkenning, na een eerste uitvoering van zijn Tweede symfonie door Leonard Bernstein in 1951, vijftig jaar na het ontstaan. Ives ging alsnog de boeken in als de grote Amerikaanse pionier. Waarom nu (her)beluisteren? Omdat Ives zijn speels-revolutionaire wereld in The Fourth of July magistraal samenvat, met als hoogtepunt het moment waarop hij twee harmonieorkesten door elkaar heen laat marcheren, die beide een verschillende Amerikaanse hymne spelen. Maar ook de heerlijke dissonanten in de eerste minuut zijn betoverend. Verder luisteren De uitvoering van Michael Tilson Thomas met de Chicago Symphony is exemplarisch en kunnen als een opmaat dienen voor zijn andere orkestwerken, waaronder zijn beroemdste: het eeuwig adembenemende The Unanswered Question.||https://www.parool.nl/kunst-media/charles-ives-de-geheime-pionier~b4f8bd02/
2022-07-04||In Brazilië neemt de concurrentie tussen daklozen in rap tempo toe||“Het is zondag en dat is de beste dag van de week!” Luiz Alberto Nunes (55) heeft een grijns van oor tot oor, terwijl hij de etenswaren uitpakt die hij op de zondagsmarkt in de wijk Glória in Rio bij elkaar heeft gezocht. Hij gaat een vuur maken en dan de vis roosteren. Hij heeft een paar bolletjes knoflook gescoord en maar liefst een heel netje met limoenen. “Dat wordt smullen,” juicht hij. Nunes woont met zijn vrouw Alice (30) op een grasveldje aan de Russelstraat, de Rua do Russel in Glória. Het is een paar minuten lopen naar de zondagsmarkt, maar hij gaat met een kar die hij zelf trekt, en dat is een zware klus. Hij klaagt over pijn aan zijn knieën en heeft een lelijk gezwel aan de rechterknie. De kar gebruikt hij om de spullen die hij op straat vindt te vervoeren en naar de inzamelcentra te brengen. “Ik krijg 20 centavos (4 eurocent, red.) per kilo voor papier en 5 real voor blikjes, 50 centavos voor ijzer, en 25 real voor meubels”, somt hij op. “Maar die vind je niet zo makkelijk.” Luiz Nunes wordt door iedereen Capixaba genoemd. Dat is de benaming van de inwoners van de deelstaat Espírito Santo. Door het zware werk is zijn lichaam gespierd. Hij draagt een versleten broek, die opgehouden wordt met een stuk draad. Capixaba is een goedlachse man. “Maar als niemand het ziet, huil ik ook weleens,” bekent hij. Sinds vier jaar woont hij op straat, waar hij ook Alice leerde kennen. Hij had vast werk in de bouw, maar toen de economische crisis Brazilië flink in haar greep kreeg, verloor hij dat. Door de hieruit voortvloeiende geldproblemen verloor hij ook zijn huis, omdat hij de huur niet meer kon betalen. Toen was hij dakloos. “Je merkt echt dat het moeilijker is geworden. Er zijn steeds meer mensen die op straat blikjes zoeken en andere spullen om te verkopen aan de inzamelcentra. De concurrentie is groter en je moet veel harder werken om aan eten te komen,” verzucht hij. Al sinds 2015 verkeert de Braziliaanse economie in zwaar weer, omdat de grondstofprijzen begonnen te dalen. Maar sinds corona toesloeg en de wereldwijde inflatie ook nog eens de prijzen deed stijgen, zijn veel Brazilianen in de problemen gekomen. Volgens het economische instituut FGV weet 36 procent van de Brazilianen niet of er iedere dag voldoende eten op tafel zal staan. De straatbevolking in Rio de Janeiro groeide sinds de pandemie met ongeveer een derde en daar niet alleen. Gemeentelijke opvangcentra en de kerken hebben er hun handen vol aan om mensen die huis en haard verloren aan elementaire levensvoorwaarden te helpen. De rijen van mensen die op eten staan te wachten zijn eindeloos en ‘s avonds liggen de daklozen zij aan zij op de stoep. In de buurt van Capixaba, aan de overkant van de straat, heeft een lesbisch stel een tent geïmproviseerd. Ervoor ligt een deurmat en houdt een hond de wacht. Er liggen speeltjes, er staat een voerbak. Ludmila Guerreiro (37) wil eigenlijk slapen, maar wil na enig aandringen wel vertellen hoe haar leven eruitziet. “Ik kwam op straat terecht omdat mijn moeder me sloeg. We proberen te overleven met het verzamelen van afval en we verkopen snoepjes. Capixaba beschermt ons tegen mensen die ons willen lastigvallen.” Maar er is één instantie waartegen ook Capixaba niet is opgewassen en dat is de overheid. Twee tenten is Guerreiro al kwijtgeraakt omdat de gemeentelijke handhavers die in beslag namen. Het is niet verboden op straat te leven, maar de stadswachten van de gemeente lijken te doen zoals het hun belieft. Capixaba zelf raakte kleren kwijt en documenten. Guerreiro en haar vriendin hopen dat ze uiteindelijk het straatleven vaarwel kunnen zeggen en ergens een kamer met een douche en wc kunnen huren. Maar dat is vooralsnog toekomstmuziek. Een andere vrouw die de bescherming van Capixaba geniet, is Elaine Gomes (17). Ze is haar leven in de deelstaat Minas Gerais ontvlucht omdat ze werd mishandeld door haar familie. Ook zij kwam op straat terecht, maar ontmoette een man met wie ze nu samenwoont. De tranen stromen over haar wangen, terwijl ze haar verhaal doet. Ze ziet er niet haveloos uit, zoals de anderen, maar schoon en verzorgd. Gomes verkoopt water op de stoep bij het grasveldje van Capixaba en heeft nog maar één flesje gesleten. Gegeten heeft ze nog niet, omdat ze nog te weinig heeft verdiend. “Door covid stopte school, maar ik zou die heel graag afmaken”, vertelt ze. Gevraagd naar wat ze het liefst zou worden, kijkt ze een beetje beteuterd. Dromen is een luxe die ze zich niet kan permitteren. “Ik pak wat voor werk dan ook aan om te kunnen groeien in het leven.”||https://www.parool.nl/wereld/in-brazilie-neemt-de-concurrentie-tussen-daklozen-in-rap-tempo-toe~bd9c2b4b/
2022-07-04||Ze ergert zich licht aan mij, hoor ik||“Misschien is het generatiedingetje,” zegt een mij onbekende moeder op de kinderspeelplaats. We spraken over deze tijd. Ze kende mijn columns. Nou ja, niet allemaal. Zij vindt het allemaal heel erg wat er gebeurt in de wereld en in ons land, maar beweert ook dat ik ‘optimistisch’ moet bijven. Ik blijf hangen op het woord ‘generatiedingetje.’ Mijn generatie verworden tot een prop papier, of een vuilniszak, of beter: de inhoud daarvan. Uiteraard zeg ik er niets over. Het is een lelijk woord, maar misschien toch wel gebruikt om mij nog enigszins te ontzien. “Ze zeggen dat mensen van mijn leeftijd wijs zijn,” antwoord ik. Mensen van mijn leeftijd. Ik zeg niet ‘oude mensen’, om mezelf nog enige waarde te geven, maar ik breng de zin wel als een grap – ik zing bijna van ironie. Vooral bij het woord ‘wijs’. Ik weet dat ‘ouderenwijsheid’ natte watten is in de oren van jongeren. “Ik maak me heus wel zorgen hoor,” zegt de moeder. “Maar ik vind het toch erger als ik aan het eind van de maand geen geld meer heb dan dat er een oorlog is in Oekraïne.” Daar heeft ze gelijk in. “En daarom begrijp ik jou niet,” vervolgt ze. “Je schrijft maar over Oekraïne, maar mijn moeder en ik moeten naar de voedselbank.” “Maar ik schrijf juíst over die oorlog omdat ik bang ben dat het allemaal veel erger wordt. Dat we afdonderen op een catastrofe omdat alle crises bij elkaar komen en het dan is of je een lucifer in een doos met vuurwerk gooit.” “Ik heb geen tijd om me daar druk over te maken! En ik denk ook niet dat ze in Den Haag of in Rusland of Oekraïne naar jou luisteren.” Ook daarin heeft ze gelijk. Ze ergert zich licht aan mij, hoor ik. Haar huilende kinderen komen naar haar toe. Er zijn gaten in knieën gevallen en ze geven elkaar de schuld. “Kom maar terug als je been gebroken is. Een beetje bloed droogt wel op,” zegt ze. “Maar hij duwt me steeds,” zegt het huilende meisje. “Terugduwen.” “Maar hij is sterker.” “Ga je ergens anders spelen.” De moeder is noodzakelijk zakelijk. Hoe zou zij het doen als minister van Financiën? We hebben daar nu geen vrouw die ooit naar de voedselbank moest. Mijn kleinkinderen willen naar huis. Ik neem afscheid van de moeder. “Sterkte,” zegt ze tegen mij. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ze-ergert-zich-licht-aan-mij-hoor-ik~b1107235/
2022-07-04||Opinie: ‘Magna Plaza? Magna lelijk!’||In een interview in Het Parool van 27 juni over wachttijden sluit bestuurder Dick Veluwenkamp van Arkin af met een opmerking over verplichte diensten in België voor alle psychiaters, die zouden leiden tot vermindering van wachttijden. In Nederland zouden te veel psychiaters vrijgevestigd werken. Zou kunnen, echter, hier valt nuancering in aan te brengen. Ten eerste het suïcidecijfer in België is al jarenlang ongeveer anderhalf keer zo hoog als in Nederland (ongeveer 15 op de 100.000 inwoners versus ongeveer 10 per 100.000 Nederlandse inwoners). De Belgische website 1813 ( vergelijkbaar met 113 in Nederland) stelt dat het taboe op het zoeken van psychische hulp in Vlaanderen een stuk groter is dan in Nederland, en dat de geestelijke gezondheidszorg in Nederland toegankelijker is dan in Vlaanderen. Ten tweede, een voorbeeld uit de praktijk: vorige week ontmoette ik bij een werkbezoek aan het Zorg en Veiligheidshuis Utrecht een delegatie uit Antwerpen, bestaande uit vertegenwoordigers van gemeente, politie en OM. Hoe komt het dat Nederlandse psychiaters zo bereid zijn tot samenwerking met netwerkpartners, in tegenstelling tot Belgische collega’s, vraagt men zich af. Ik geef een voorbeeld over een huisbezoek en hoe ik met partners samenwerk. Verbazing alom bij de Vlaamse gasten: “Komt u bij mensen thuis? De psychiaters bij ons komen hun kliniek niet uit. Noch voor de patiënten, noch om met relevante netwerkpartners te overleggen.” Mijn conclusie: de opmerking van bestuurder Veluwenkamp dat het in België beter is gesteld met de GGZ door verplichte diensten voor psychiaters valt te kwalificeren als fictie.Pieter Prins, psychiater, Amsterdam Mooie foto van het oude postkantoor (in de rubriek Déjà vu) dat nu Magna Plaza heet, oftewel Magna lelijk. Het postkantoor in dit prachtige pand straalde allure uit. Jammer dat zo’n gebouw zo door commerciële cowboys wordt verkwanseld, waardoor het nu een gebouw is dat door iedere Amsterdammer angstvallig wordt gemeden. Kunnen de gemeente, het Rijk of de Oranjes dit pand niet kopen en er een mooi museum in zetten, of het gebouw in gebruik nemen met een publieke functie, opdat het geen touristtrap meer zal zijn?Colin Jones, Amsterdam Als ik in het artikel over een beetje hulp bij intieme dansscènes lees dat er voorheen geen hulp nodig was, maar dat de jonge generatie er wel behoefte aan heeft, dan is mijn eerste gedachte toch: was er eerder echt geen hulp nodig, of was het voorheen gewoon niet mogelijk om in de door mannen gedomineerde en stel-je-niet-zo-aan-cultuur aan te geven dat je scènes lastig en ongemakkelijk vond? Tonke Kok, Amsterdam||https://www.parool.nl/columns-opinie/opinie-magna-plaza-magna-lelijk~b2098233f/
2022-07-04||Opinie: ‘Meer les over Europees burgerschap is een buitenkans voor scholen’||Het kan u ontgaan zijn, maar 2022 is het Europees Jaar van de Jeugd. Extra aandacht voor jongerenbeleid door de EU is het speerpunt, en Europese organisaties voor jongeren als Erasmus+ en Horizon Europe worden financieel versterkt. Dit alles, aldus Europese Raad-voorzitter Charles Michel, met als doel de jonge generatie te steunen na de coronacrisis en het Europees burgerschap te stimuleren. Dit laatste blijkt niet makkelijk, hoewel Nederland zijn steentje kan bijdragen. Vanuit de Europese Unie geldt sinds 2019 het achtjarenplan van de EU-jeugdstrategie. Centraal staat daarin het verbinden van de EU met de Europese jeugd. Door het hanteren van elf ‘jeugdwaardes’ rondom thema’s als duurzaamheid, inclusiviteit en gelijkheid wordt het zoeken naar gemeenschappelijkheden tussen jongeren in verschillende lidstaten gestimuleerd. Maar ook middels internationale activiteiten als een EU Youth Dialogue, het Model European Parliament en het EU Youth Strategy Platform moeten Europese jongeren elkaar opzoeken. Deze activiteiten zijn stuk voor stuk van belang om de eenheid onder Europese burgers te versterken. Dat is des te belangrijker in deze tijd van een sociaal en politiek polariserend Europa en de bijbehorende toekomstige crises. Europese eenwording vraagt echter ook inspanning van de lidstaten: iets waar het momenteel in Nederland aan ontbreekt. In het Nederlandse primair en voortgezet onderwijs is er bijvoorbeeld weinig aandacht voor Europese burgerschapsvorming. Ons land vormt daarmee geen uitzondering in West-Europa: uit een studie van het Europees Economisch en Sociaal Comité (EESC) bleek dat ongeveer 30 procent van de Duitse scholieren aangeeft genoeg te leren over de EU. In Italië ligt dit percentage zelfs nog lager, op 14 procent. In Nederland zijn (nog) geen percentages bekend, al belooft de huidige aandacht voor de EU binnen het onderwijs niet veel goeds. Geen fraai gegeven, wanneer je het toenemende belang van Europese eenwording in ogenschouw neemt. Zo wordt er vaak maar in een enkel leerjaar aandacht besteed aan maatschappijleer, vanwege het ontbreken van een eindexamen. Bovendien neemt het onderwerp ‘Europese Unie’ volgens de examensyllabus maar een klein deel van het verplichte lespakket in. Het keuzevak maatschappijwetenschappen, dat wat verder op de stof ingaat, wordt op veel scholen überhaupt niet gegeven. Toch willen scholieren wel meer leren over de Europese Unie. Jongeren vinden het volgens de eerdergenoemde studie van het EESC bijvoorbeeld belangrijk om te weten hoe Europese instellingen werken, zodat zij beter betrokken kunnen zijn bij de EU. Daarnaast staan jongeren ervoor open om een nieuwe taal te leren en vrienden te worden met leeftijdsgenoten uit andere lidstaten. De wil tot Europees burgerschap is dus wel degelijk aanwezig: het onderwijssysteem schiet er op dit moment alleen in tekort om het leerlingen daadwerkelijk bij te brengen. De onderwijsraad streeft al enkele jaren naar het implementeren van meer burgerschapsvorming in het onderwijs en sinds vorig schooljaar is dit ook formeel vastgelegd. Sinds augustus 2021 zijn scholen volgens de nieuwe burgerschapswet verplicht hun visie voor de (Europese) burgerschapsvorming vast te leggen en de resultaten te evalueren. Scholen dienen dus zelf een visie uit te schrijven en deze uit te voeren: zij krijgen de verantwoordelijkheid toegeschoven. Dit is ook een kans: wanneer scholen het belang van onderwijs over de EU inzien kunnen zij zelf hun curricula aanpassen richting de Europese burgerschapsvorming. Uiteindelijk ligt de bal dus grotendeels bij de scholen, die hun lesprogramma’s over burgerschapsvorming zelf kunnen opzetten. Organisaties als ProDemos en Huis van Europa pleitten eerder al uitgebreid voor meer onderwijs over de EU en ik zou hierbij nogmaals scholen willen aansporen om dit prominent in te passen in het onderwijscurriculum. Het is ongelooflijk belangrijk dat leerlingen gewaar worden van het belang van een machtsorgaan met de invloed van de EU, al helemaal wanneer je het snel toenemende belang van Europees burgerschap in acht neemt. Merlijn van Leerzem (16), leerling Stedelijk Gymnasium Breda||https://www.parool.nl/columns-opinie/opinie-meer-les-over-europees-burgerschap-is-een-buitenkans-voor-scholen~b045763b/
2022-07-04||Opinie: ‘Volksvertegenwoordigers die enkel bevestiging willen, dragen bij aan polarisatie’||“Ik kies mijn bijeenkomsten. Als ik naar een bijeenkomst ga, bijvoorbeeld van dierenactivisten, en die staan met 60.000 man op het Malieveld, dan zou ik ervoor kiezen om daar niet naartoe te gaan, omdat ik weet dat die dierenactivisten het totaal niet met mij eens zijn en misschien wel boos op mij zijn.” De woorden van BBB-lijsttrekker Caroline van der Plas, naar aanleiding van het boerenprotest en de afwezigheid van D66-parlementariër Tjeerd de Groot vanwege veiligheid, laten exact zien wat de oorzaak is van polarisatie in Nederland en het verminderde vertrouwen in de politiek, media en wetenschap. Door als volksvertegenwoordiger te stellen dat het beter is om politieke onderwerpen te bespreken met gelijkgestemden, oftewel je achterban, draag je bij aan segregatie in de samenleving. Deze “ikke-ikke-en-de-rest-kan-stikken-mentaliteit” leidt namelijk tot escalatie van meningen door eindeloze bevestiging van reeds bekende invalshoeken. Het is een broeinest voor extreme opvattingen en zet groepen lijnrecht tegenover elkaar. Daarbij druist het in tegen de grondbeginselen van een democratie, waarbij de volksvertegenwoordiging in discussie gaat om tot een compromis te komen, waarin rekening gehouden wordt met het hele Nederlandse volk (art. 50 van de grondwet). Maar niet alleen het Nederlandse volk wordt tegen elkaar opgezet. Want als politici onverhoopt hun bubbel dienen te verlaten en een tegenstander uit het politiek spectrum treffen, maken ze elkaar uit voor leugenaar, genocidepleger of dreigen ze elkaar voor een tribunaal. Hoe harder, hoe beter. Argumentatie, niet nodig. Uitvoerbaarheid, niet van belang. Discussie of compromis, uit den boze. Dat leidt namelijk tot gezichtsverlies bij de achterban. Deze algehele verharding heeft als gevolg dat politici worden gedemoniseerd en dientengevolge regelmatig worden bedreigd door het electoraat van tegenstanders. Bovenop de polarisatie onder de bevolking en de dreiging richting politici moeten helaas ook wetenschappers en journalisten het ontgelden. Regelmatig onder aanmoediging van een aantal volksvertegenwoordigers. En hiermee bedoel ik niet alleen de politici die spreken over nepnieuws of leugenaars van de wetenschap, maar ook de politici die zich schuldig maken aan tunnelvisie, door enkel dat wetenschappelijke artikel uit te kiezen dat zijn/haar standpunt bepleit, de zogenaamde ‘confirmation bias’. Want als volksvertegenwoordigers enkel bevestiging willen horen van hun standpunten en niet open staan voor discussie, kan het land beter opgesplitst worden in autonome regio’s, waar iedere partij plus achterban kan leven zoals de leden dat willen. Een koninkrijk van voorspelbare, eentonige Nederlanden. Floris Hendrix, Amsterdam||https://www.parool.nl/columns-opinie/opinie-volksvertegenwoordigers-die-enkel-bevestiging-willen-dragen-bij-aan-polarisatie~b0df8c38/
2022-07-04||Tim van Rijthoven ziet Wimbledon-sprookje eindigen tegen Djokovic||Het begon op 7 juni in de eerste ronde van Rosmalen en eindigde op een heerlijke zondagavond op het Centre Court van Wimbledon. Na een reeks van acht overwinningen was Novak Djokovic het eindstation voor Tim van Rijthoven. Geen schande uiteraard, zeker niet door de manier waarop de Nederlander zich andermaal presenteerde. Het werd 6-2, 4-6, 6-1, 6-2. Rod Laver zat in de Royal Box, net als Billie Jean King. Tom Okker zat op de tribune. En de zogenoemde ‘players box’ van Tim van Rijthoven zat behoorlijk voller dan bij zijn eerste drie partijen. De vierderondepartij tegen Novak Djokovic was het absolute hoogtepunt van zijn carrière tot dusver. Hoe kon het ook anders, tot een aantal weken geleden had hij nog geen ATP-partij gespeeld. Drie blessures kostten hem, een groot talent, in totaal zo’n drie jaar. Maar de laatste tijd ging het voorspoedig met Van Rijthoven (25). De Libéma Open in Rosmalen beloonde de Brabander een wildcard, die hij verzilverde met vijf overwinningen en de titel. In de finale versloeg hij nummer 1 van de wereld Daniil Medvedev. En op Wimbledon bleek hij een paar weken later nog steeds in die flow te zitten. Hij won overtuigend van Federico Delbonis, Reilly Opelka en Nikoloz Basilashvili. De ontmoeting met Djokovic, op Van Rijthovens favoriete ondergrond en op het beroemde 100-jarige Centre Court, was de volgende mijlpaal. Van Rijthoven begon helemaal niet slecht aan de partij, maar werd wel meteen gebroken in zijn eerste servicegame. Hij stond er, in tennistermen, ‘goed bij’ en leek niet te veel onder de indruk van de grootsheid van het moment. Hij sloeg een aantal aces, noteerde twee love games en kreeg in de eerste set ook tot drie kansen om de Serviër terug te breken, maar die liet dat zo ver niet komen. Met 6-2 ging het eerste bedrijf ‘gewoon’ naar Djokovic, maar dat was enigszins geflatteerd. In de spannendere tweede set koos het publiek duidelijk voor de underdog en namen de ‘Come On Tims’ duidelijk hoorbaar toe. Zoals aan het gekreun van Djokovic te merken was dat hij het niet cadeau kreeg. Op 3-3 speelde Van Rijthoven een geweldige game. Met vier heerlijke punten op rij brak hij door Djokovic’ opslag heen, waarop de fans opsprongen van hun stoel en het uitschreeuwden. “Ik kan niet geloven hoe goed deze jongen is”, zei commentator John McEnroe bij de BBC. Van Rijthoven bevestigde de break en mocht voor de set serveren. Het werd een lange, heerlijk intense game, met breekpunten voor Djokovic en setpunten voor Van Rijthoven, die zelfs een ace sloeg op zijn tweede service. Dat bracht hem voor de derde keer op setpunt, waarna hij met nog een ace toesloeg. Djokovic voelde dat hij moest bijschakelen, en deed dat ook. Hij ging beter serveren en veel scherper spelen in de rally. In een mum van tijd won hij de derde set. En met een vroege break in de vierde was het pleit voor Van Rijthoven wel beslecht. Hij bleef ervoor gaan, maar kwam er niet echt meer aan te pas. Met de borst vooruit verliet hij het Centre Court. Die ene set, die ovatie, de respectvolle woorden van Djokovic aan het net. Het kan Tim van Rijthoven niet meer worden afgenomen. Hij heeft zijn naam op de kaart gezet.||https://www.parool.nl/sport/tim-van-rijthoven-ziet-wimbledon-sprookje-eindigen-tegen-djokovic~b72641d8/
