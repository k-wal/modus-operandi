2022-07-28||Medicijntekorten zorgen voor agressie bij apotheken: ‘We ontvangen ernstige dreigementen’||“Het liep een keer zo erg uit de hand dat de politie met pepperspray iemand uit onze apotheek moest verwijderen.” Apotheker Floor Hulshof (33) en haar collega’s van de Jordaan apotheek in de Westerstraat maken dagelijks mee dat klanten agressief stampij maken. Ze heeft tal van verhalen over agressieve klanten die weigeren te accepteren dat bepaalde medicijnen niet voorradig zijn. “We ontvingen weken erna nog telefoontjes met ernstige dreigementen.” De apotheek in de Westerstraat is niet de enige. Gisteren bleek uit een peiling van apothekersorganisatie KNMP dat bijna driekwart van de 850 ondervraagde apothekers dagelijks te maken heeft met gefrustreerde klanten aan de balie. Ruim 40 procent hiervan geeft aan wekelijks verbale en fysieke agressie te ervaren. Ook apotheekmedewerker Najat Loukili (41) van de Staatslieden Apotheek in de Van Hallstraat kan voorbeelden noemen: “Klanten schelden, maken racistische opmerkingen, trappen tegen balies en weigeren soms de apotheek te verlaten.” Een klant zou gedreigd hebben een bom op de zaak te gooien. Het is dagelijkse realiteit voor Loukili en haar collega’s, die inmiddels allemaal een agressietraining gevolgd hebben. “Het belangrijkste is rustig blijven, hoe oneerlijk dat soms ook voelt.” Apotheken kampen met een groeiend tekort aan medewerkers en hebben regelmatig te weinig medicijnen om direct aan klanten mee te geven. Dat bleek uit onderzoek van ABN Amro, dat dinsdag gepubliceerd werd. De medicijntekorten, sinds de coronacrisis voortvloeiend uit problemen met productie en distributie, leveren veel extra werk op voor apothekers. Bovendien lokt het dus vaak agressief gedrag uit. Apotheker Nahid Hesam (42) van de Staatslieden Apotheek vertelt dat agressieve klanten aan de balie iets van alle tijden is, maar vindt de huidige vorm wel erg extreem. Volgens haar onderschatten mensen hoe hard en kundig apothekers en de assistenten werken om iedereen van de juiste medicatie te voorzien. Het vak wordt volgens haar onderschat. “Ik ben soms wel twintig minuten bezig een vervangend medicijn te vinden.” Ze noemt de toon die klanten soms aanslaan onaanvaardbaar. “Ik bel me elke dag een slag in de rondte om ervoor te zorgen dat al onze klanten de juiste medicatie krijgen.” Hulshof denkt dat de agressie vaak voortkomt uit onmacht en angst. Sommige medicijnen zijn niet altijd voorradig, of soms worden er andere medicijnen verstrekt dan klanten voorheen gewend zijn. Dat kan gepaard gaan met andere bijwerkingen. “Sommige patiënten slikken al jaren dagelijks chronische medicatie en krijgen opeens te horen dat hun medicatie niet leverbaar is. Dan begrijp ik de frustratie, maar tegenwoordig gaat dat wel heel erg ver.” Wat niet helpt: de Amsterdamse apothekers voelen zich een doorgeefluik van externe factoren. In veel gevallen worden door de overheid en zorgverzekeraars beslissingen genomen, maar moeten apothekers dat aan de klanten vertellen. Soms horen mensen pas aan de balie van de apotheek dat ze een ander medicijn krijgen dan ze gewend zijn, of moeten bijbetalen. “Beleid komt niet bij ons in de apotheek in de wijk tot stand, maar de patiënt spreekt het apotheekteam daar wel op aan,” zegt ook KNMP-voorzitter Aris Prins naar aanleiding van het onderzoek. “Het kan niet zo zijn dat wij continu de kastanjes uit het vuur moeten halen.” De KNMP meent dat de agressie leidt tot uitstroom van apotheekpersoneel. Hesam: “Veel van onze stagiairs vinden de werksfeer in de apotheek niet veilig, met als gevolg dat de meeste na hun stage vertrekken.” Een mogelijke oplossing voor de geneesmiddelentekorten is de vanaf volgend jaar verplichte voorraad. Op deze manier kunnen apothekers bij tekorten toch nog zo’n 2,5 maand blijven leveren. Volgens de KNMP zullen de tekorten dan met een kleine 60 procent afnemen, dat zal zorgen voor minder boze mensen aan de balies. Volgens Hulshof hebben veel mensen gewoon te hoge verwachtingen. “We zijn geen Gorillas die binnen tien minuten de medicijnen thuis aflevert.”||https://www.parool.nl/amsterdam/medicijntekorten-zorgen-voor-agressie-bij-apotheken-we-ontvangen-ernstige-dreigementen~b24ccca2/
2022-07-28||NOS-presentatrice en actrice Leontien Ceulemans (70) overleden||Dit meldt oud-casting director Harry Klooster, die goed bevriend was met Ceulemans. Leontien Ceulemans was in 1981 de eerste presentatrice van het Jeugdjournaal. Vóór die tijd was zij vooral bekend als actrice. Zij speelde in de jaren zeventig, tachtig en negentig in vele grote televisieseries, zoals Swiebertje, Joop ter Heul, Oorlogswinter, GTST en ‘t Zonnetje in Huis. Ook deed Ceulemans veel voice-overwerk. Ceulemans groeide op in Amsterdam, als dochter van een actrice en een gitarist. Door het werk van haar ouders leerde zij al op jonge leeftijd de mediawereld kennen. Haar eerste optredens had zij in Avro’s Kinderkoor en in hoorspelen van de KRO, waar ook haar moeder aan meedeed. Daarna volgde zij een opleiding bij het Scapino Ballet. Dit leverde haar klussen op als danseres bij grote televisieshows, zoals de Johnny en Rijkshow en het popprogramma Moef ga-ga. Toen zij op den duur toe was aan een nieuwe uitdaging, besloot ze zich verder te ontwikkelen als actrice. Samen met onder anderen Marga van Praag stond Ceulemans begin jaren tachtig aan de basis van het Jeugdjournaal. Ceulemans bleef bijna twee jaar het gezicht van het programma, maar verliet dat vanwege aanhoudende kritiek op haar presentatiekwaliteiten. De oud-televisiecoryfee trad de laatste jaren vanwege haar zwakke gezondheid niet meer in de openbaarheid. Zij heeft haar lichaam ter beschikking gesteld aan de wetenschap. Daarom zal er geen begrafenis plaatsvinden.||https://www.parool.nl/kunst-media/nos-presentatrice-en-actrice-leontien-ceulemans-70-overleden~b89f693d/
2022-07-28||Oosterdoksdraaibrug klemt en moet wéér dicht voor verkeer: ‘Juist net gewend’||De brug blijkt onbetrouwbaar bij het open- en dichtgaan, schrijft de gemeente. Daardoor ontstaan onveilige situaties voor zowel het verkeer als de scheepvaart. De problemen hebben in korte tijd al verschillende keren geleid tot stilstaand verkeer. De brug, die het Oosterdokseiland verbindt met de Dijksgracht, blijft voorlopig open zodat scheepvaart onder de brug door kan blijven varen. Verkeer wordt omgeleid. Direct onderhoud aan de brug is noodzakelijk. De gemeente is een onderzoek gestart om te kijken welke maatregelen ze kan nemen om het klemmen bij openen en sluiten van de brug weg te nemen. Onduidelijk is nog wanneer er weer verkeer over de brug kan rijden. Na bijna 4,5 jaar werkzaamheden vanwege de bouw van een groot kantoorpand en twee jaar vertraging werd de brug op 4 juni weer in gebruik genomen. Bewoners en ondernemers in de buurt waren onthutst, eerst over de afsluiting en daarna over het uitstel. De nieuwe sluiting betekent ook weer een nieuwe klap voor de horeca in de buurt. Bedrijfsleider Ruud Demmers van Delirium Café aan de Piet Heinkade reageert ontstemd. “Wij zijn niet op de hoogte gesteld. We hoorden het van gasten.” Dat de brug meer dan vier jaar dicht was zorgde voor ‘enorm omzetverlies.’ “We zijn er niet blij mee. Mensen waren juist net weer gewend om vanuit de bibliotheek hiernaartoe te lopen, en nu kan dat weer niet.”||https://www.parool.nl/amsterdam/oosterdoksdraaibrug-klemt-en-moet-weer-dicht-voor-verkeer-juist-net-gewend~b32d2c41/
2022-07-28||Slepende burenruzie om geveltuin duurt voort: betegeling voorlopig van de baan ||De bewoner daagt het bestuur van stadsdeel Zuid voor de rechter om te voorkomen dat de planten in de geveltuin plaats moeten maken voor een setje grijze stoeptegels. De stap naar de rechter betekent ook dat de langslepende burenruzie om het perkje aan de Raphaëlstraat voorlopig nog geen apotheose kent. Het conflict ontstond toen in 2020 nieuwe bewoners in de woning op de begaande grond trokken. Zij wilden de geveltuin graag onder handen nemen, maar ontdekten dat de vorige bewoners de zorg voor het perkje hadden overgedragen aan een bovenbuurvrouw met groene vingers. Zij had destijds de aanvraag gedaan voor de geveltuin en heeft het stukje grond de afgelopen twintig jaar met veel liefde en zorg bijgehouden. Ze was niet van plan daarmee te stoppen, al wat het maar omdat haar praktijkruimte in het souterrain aan de geveltuin grenst. Omdat de buren er onderling niet uitkwamen werd het stadsbestuur ingeschakeld. Dat besloot het conflict te beslechten met het salomonsoordeel om de geveltuin te betegelen. Tot grote onvrede van een aantal stadsdeelcommissieleden, buurtbewoners én de betrokkenen zelf. De ruzie was immers niet veroorzaakt doordat de buren weigeren de geveltuin bij te houden, maar juist omdat ze dat allebei willen doen. Het plan was om de geveltuin begin juli al te ontmantelen, maar daar stak de stadsdeelcommissie een stokje voor. “In het coalitieakkoord staan prachtige dingen over minder tegels in de stad en dat er meer ruimte moet komen voor burgerparticipatie,” zegt Jurriaan Limburg van het CDA, een van de initiatiefnemers van het protest. “Dan heb je een geveltuin die al twintig jaar lang vrijwillig wordt bijgehouden en dan ga je daar zo mee om. Dat vinden wij onbestaanbaar.” Het CDA krijgt steun van de fracties van GroenLinks, 50Plus en Bij1, zegt Limburg. Nadat een compromis van de bovenbuurvrouw door de nieuwe bewoners van de hand werd gewezen, drongen ook de partijen er bij het bestuur op aan dat een alternatieve oplossing moet worden gezocht, maar het stadsdeelbestuur wil daar niet meer in mee. Limburg: “Je kunt denken: het is een geveltuintje, waar hebben we het over. Maar dit staat voor iets groters. Het gaat om de groene ambities van de stad.” Een woordvoerder van stadsdeel Zuid bevestigt dat de ontmanteling, die donderdagochtend zou plaatsvinden, is uitgesteld vanwege het aangekondigde kort geding. “De gemeente is bereid de uitkomst af te wachten voordat zij tot actie overgaat.” Wanneer de rechter zich over de zaak buigt, is nog niet bekend.||https://www.parool.nl/amsterdam/slepende-burenruzie-om-geveltuin-duurt-voort-betegeling-voorlopig-van-de-baan~b261fe2e/
2022-07-28||Camera’s op Jean Desmetstraat op IJburg na twee ontploffingen||In de nacht van dinsdag op woensdag ontplofte voor de tweede keer in iets meer dan een maand tijd een explosief in het portiek van een appartementencomplex in de straat op IJburg. De explosie vond plaats rond 03.20 uur. Waarschijnlijk werd de ontploffing veroorzaakt door zwaar vuurwerk. De klap veroorzaakte veel schade aan de binnenkant van het gebouw: aan de deur, het plafond, de wanden en de lift. Er vielen geen gewonden, wel ontstond er een klein brandje dat door de brandweer werd geblust. Op 16 juni trof ook al een explosie dezelfde plek. Verschillende buurtbewoners werden toen rond 21.30 uur opgeschrikt door een harde knal. Die werd ook veroorzaakt door een vuurwerkbom, zo bleek na onderzoek van het Team Explosieven Verkenning. Volgens de burgemeester en politie voelen bewoners ‘zich als gevolg hiervan niet meer veilig in hun woon- en leefomgeving’. Ook leveren de incidenten een gevaar voor de openbare orde op. Om die orde te handhaven stelt de burgemeester daarom cameratoezicht in. Ook heeft de politie de komende tijd extra aandacht voor de straat en is bewoners hulp aangeboden.||https://www.parool.nl/amsterdam/camera-s-op-jean-desmetstraat-op-ijburg-na-twee-ontploffingen~b9289c36/
2022-07-28||Bestuursvoorzitter studentencorps treedt af na dagen van ophef over seksistische uitspraken||Tientallen leden van het Amsterdamse corps waren afgekomen op de emotionele bijeenkomst, vier dagen na het omstreden lustrumdiner waar tal van vrouwonvriendelijke uitspraken waren gedaan. Bestuursvoorzitter Heleen Vos liet aan de leden weten dat ze een aantal situaties en risico’s tijdens het ‘veranderingsproces’ van het corps heeft onderschat. “Het blijkt dat er bij een groep leden nog de behoefte bestaat tegen de basisprincipes van het cultuurveranderingsproces in te blijven gaan.” “Als rector kan en wil ik niet langer de verantwoordelijkheid blijven nemen voor incidenten en gedrag van leden die mijn persoonlijke grens te boven gaan,” zei Vos. “Ik weet dat er een oplossing zal komen om deze gedeelde pijn van de afgelopen dagen een plek te geven en dat de vereniging zich zal vormen naar de vereniging die we willen worden. Momenteel ben ik als rector echter niet in staat om verder te kunnen bijdragen aan die oplossing.” Daarmee heeft het corps geen functionerend senaat meer, liet het orgaan aan de leden weten. Een senaat moet namelijk uit minimaal vijf personen bestaan om besluiten te kunnen nemen en die zijn er nu niet meer. Eerder legde onder meer ook de vicevoorzitter zijn functie neer omdat hij tijdens het lustrumfeest over de grens ging door vrouwen ‘hoeren’ te noemen. De senaat van de studentenvereniging stelt in een brief aan de leden dat het ‘nu aan iedereen die deel uitmaakt van deze vereniging is om bij zichzelf te rade te gaan wat de oplossing is’. Vrijdag zullen de leden opnieuw bij elkaar komen om te praten over hoe de vereniging nu verder gaat. Er zal dan in een algemene ledenvergadering een nieuw bestuur gekozen moeten worden. Tijdens de vergadering op vrijdag moet besproken worden hoe het nieuwe bestuur eruit zal komen te zien en welk mandaat dat meekrijgt van de leden, aldus de senaat in de brief. Vos sprak de leden toe in de sociëteit aan de Warmoesstraat. Om klokslag kwart over zes ging het rolluik aan de hoofdingang omlaag. Leden die te laat waren, misten het nieuws. Geen twintig minuten later was het samenzijn alweer voorbij. Vos liet in haar speech weten ook trots te zijn op de honderden vrouwelijke leden die zich hebben uitgesproken. “Het laat zien dat we als vereniging in een nieuwe fase beland zijn en er geen weg meer terug is. Daar ben ik trots op. Ook al lijkt dit van buiten een crisis, aan de binnenkant is er iets groots gaande.” “Het was een heel emotionele bijeenkomst,” vertelt een van de vrouwen na afloop. “Dit zijn de gevolgen van mensen die zich als beesten gedragen. Ze heeft het lang voor ons opgenomen en heeft nu aangegeven dat ze niet meer met deze mensen kan samenwerken.” De meeste mannen en vrouwen in de Warmoesstraat begrijpen de keuze van Vos, maar vragen zich af hoe de vereniging nu verder moet. “We willen dit het liefst intern oplossen, maar doordat de video’s zijn gelekt is ons probleem nu een maatschappelijk probleem geworden. Het is alsof we in een snelkookpan zitten, terwijl we net rustig in transitie waren,” zegt een jonge vrouw. Een van de mannelijke leden schaamt zich voor wat er is gebeurd. “Ik had graag gehad dat er meer mannen waren opgestaan, waaronder ik. Nu lijkt het alsof we een passieve club zijn waar de grens overgaan normaal wordt gevonden. Dat is niet zo en dat moeten we meer uitdragen. Het is een harde les dit.”||https://www.parool.nl/amsterdam/bestuursvoorzitter-studentencorps-treedt-af-na-dagen-van-ophef-over-seksistische-uitspraken~bb2bd88a/
2022-07-28||Ministers proberen thuis of vanaf vakantieadres de boel te sussen: ‘Er is heel veel overleg’||Aan stevige teksten geen gebrek, vanaf het Binnenhof. De ene na de andere minister liet zich in felle bewoordingen uit. Premier Mark Rutte noemde de snelwegblokkades ‘onacceptabel en levensgevaarlijk’. Minister Dilan Yesilgöz (Justitie) liet weten dat relschoppers ‘er niet mee wegkomen’. Landbouwminister Henk Staghouwer noemde de intimiderende boeren ‘radicaal’ en minister Christianne van der Wal (Natuur en Stikstof) riep de boeren ‘met klem’ op te komen praten in plaats van anderen in gevaar te brengen. Eén detail: het waren allemaal twitterteksten en perscommuniqués. Politiek Den Haag viert namelijk zomerreces. Tweede Kamerleden en bewindspersonen zijn op vakantie of werken vanuit huis. En ook al betekent dat niet dat het kabinet met de armen over elkaar zit (de betrokken ministers bellen volgens medewerkers veel met elkaar en hun ambtelijke staf), toch is er de nodige kritiek op hun onzichtbaarheid. Lobbyist Henk Bleker van de Nederlandse Melkveehouders en BBB-Kamerlid Caroline van der Plas riepen Rutte en andere ministers op terug te komen. Bleker (nota bene zelf op vakantie) zei tegen De Telegraaf: “Ik zeg tegen dit kabinet: stop met wegduiken. Kom terug van vakantie, want de boel staat in de brand.” Van der Plas wil alsnog een spoeddebat over de nieuwste stikstofontwikkelingen. “Iedereen is nu lekker op vakantie. Dat mag hoor. Maar de boeren zeggen nu: zij zijn lekker op vakantie, wij zitten in onzekerheid. Dat gevoel wordt alleen maar erger. En waar is Rutte? Wees een leider, doe wat, een debat is nú nodig.” Zelf werkt Van der Plas de komende dagen overigens vanuit huis, vanwege ‘doodsbedreigingen en haatberichten’ die bij de politica binnenkomen. CDA-Kamerlid Raymond Knops vindt de roep om een terugkeer van de premier overdreven. “Rutte was vorige week nog in gesprek met boeren. Iedereen heeft behoefte aan een weekje vakantie. Laten we elkaar een beetje heel houden en niet doen alsof het kabinet de boel niet bestuurt.” Minister van Binnenlandse Zaken Hanke Bruins Slot vervangt haar collega’s deze week in Den Haag. Zelf was Knops op werkbezoek bij de politiemeldkamer in Driebergen. “Het loopt uit de hand. Er zijn echt veel mensen het slachtoffer van de acties. Dit moet stoppen. Maar ik weet niet of het eerder stopt als politici zichtbaarder zijn.” Ook het ministerie van Justitie en Veiligheid benadrukt dat er ‘heel veel’ overleg plaatsvindt met onder meer de politie, het Openbaar Ministerie en de gemeenten. Burgemeester Hubert Bruls van Nijmegen sprak na overleg in het Veiligheidsberaad niet van actievoerders maar van ‘extremisten’. “En ik adviseer iedereen om niet het gesprek proberen te voeren met de extremisten, want dat helpt niet en geeft hen een podium dat ze niet verdienen.” Voor de verzoeningspoging van stikstofbemiddelaar Johan Remkes kwam er vandaag ook een hoopgevend bericht. Boerenorganisatie LTO heft zijn boycot op en is toch bereid in gesprek te gaan met het kabinet onder leiding van Remkes. “Rutte heeft mij gebeld en toegezegd dat er voor het kabinet géén taboes zijn,” meldt LTO-voorman Sjaak van der Tak na een belletje met Rutte vanaf diens vakantieadres.||https://www.parool.nl/nederland/ministers-proberen-thuis-of-vanaf-vakantieadres-de-boel-te-sussen-er-is-heel-veel-overleg~b8d606f6/
2022-07-28||Drie woningen onbewoonbaar verklaard na grote brand in Oost: ‘Dit is brand-brand’||Meldingen van de brand kwamen even na 12.30 uur binnen. De brand aan het Barcelonaplein op het KNSM-eiland zorgde voor veel rookontwikkeling, die tot in het centrum te zien was. De brandweer riep mensen op om ramen en deuren te sluiten en zo veel mogelijk uit de rook te blijven. De brand brak uit op de zesde etage van een appartementencomplex. Twee mensen werden door ambulancepersoneel nagekeken omdat zij rook hadden ingeademd. De vijfde, zesde en zevende etage van het gebouw zijn ontruimd. Alle bewoners moesten het pand verlaten. Rond 17.45 uur kregen de bewoners te horen welke woningen nog bewoonbaar zijn en welke niet. Naar zeker drie woningen kunnen bewoners niet terugkeren. Voor hen wordt tijdelijk onderkomen geregeld door stichting Salvage. De uitslaande brand werd bestempeld als ‘grip 1-situatie’, wat betekent dat hulpdiensten met veel materieel aanwezig waren. Naast bluswagens werd ook een politiehelikopter ingezet en waren meerdere ambulances ter plaatse. Rond 18.15 uur heeft de brandweer het sein brand meester gegeven. Dat betekent dat de brand onder controle is. “Ik ben me rotgeschrokken,” zegt Yasmina (23), die schuin onder de brandende woning woont. “Ik was ziek thuis en opeens werd door de buren op de deur geklopt, omdat er brand was. Toen zag ik steekvlammen uit het dak.” De schrik was nog groter omdat haar katten bij de buren naar binnen liepen, vlak onder de brandende woning. “Ik wist niet of er ook brand was in die woning. Gelukkig liep het goed af. Het gaat nu op en af met me. Soms kan ik praten, soms moet ik hyperventileren.” Een buurman die iets verderop aan hetzelfde binnenplein woont, had de ernst aanvankelijk niet in de gaten. “Ik hoorde de brandweer, maar die hoor je wel vaker, toch? Meestal moeten ze dan iemand uit een woning takelen. Tot ik werd gebeld door mijn zoon, die net vanaf de bus kwam aanlopen. Toen pas begreep ik: dit is echt brand-brand.”||https://www.parool.nl/amsterdam/drie-woningen-onbewoonbaar-verklaard-na-grote-brand-in-oost-dit-is-brand-brand~bb4f5abe/
2022-07-28||LTO na telefoontje Rutte toch om tafel met bemiddelaar Remkes: ‘Toezegging dat er geen taboes zijn’||De Land- en Tuinbouw Organisatie wilde aanvankelijk niet met Remkes om de tafel zolang het kabinet niet had toegezegd dat er gesproken kon worden over aanpassing van de stikstofplannen. De LTO wil onder andere praten over het ‘doel, tijdspad en invulling’ van de stikstofmaatregelen. Maar na een telefoontje van premier Rutte is LTO-voorzitter Sjaak van der Tak toch overstag. “De LTO is helder geweest: een gesprek heeft alleen zin als er zonder taboes kan worden gesproken. Premier Rutte heeft mij toegezegd dat er ook voor het kabinet géén taboes zijn.” “Daarmee wordt aan onze voorwaarden voor een eerste verkennend gesprek voldaan,” vervolgt Van der Tak in een brief. “Dat zal volgende week plaatsvinden en dan spreken we over doel, tijdspad en inhoudelijke aanpak. Na dit verkennende gesprek beraden we ons als LTO met bestuur en leden over een eventuele voortzetting van de gesprekken.” Hij veroordeelt in de brief ook de snelwegdumpingen van de afgelopen twee dagen. “De zorgen in de sector zijn groot en daarom voeren we actie. Dat doet het overgrote deel van de sector op een keurige manier, passend binnen de wet en met oog voor maatschappelijk draagvlak. Ik roep nogmaals individuen die kiezen voor buitenwettelijke acties op daarvan af te zien. De druk van positieve acties helpt in gesprekken, buitenwettelijke acties zorgen alleen voor verlies van draagvlak en het telkens moeten verdedigen van de sector.” Andere boerenorganisaties als Agractie en Farmers Defence Force blijven voor zover bekend bij hun eerder uitgesproken boycot van de gesprekken met Remkes, die vorige maand door het kabinet werd aangesteld om uit de stikstofimpasse te komen. Zolang de overheid vasthoudt aan de huidige stikstofplannen heeft koffiedrinken met Remkes geen zin, redeneren zij. Agractie-voorman Bart Kemp laat weten – anders dan de LTO – niet te zijn gebeld door de premier. De boerenorganisaties vinden VVD-nestor Remkes ongeschikt. Ze wantrouwen hem vanwege zijn rol als hoofdopsteller van het rapport Niet alles kan. Daarin staat dat de landbouwsector in 2030 een stikstofreductie van 50 procent moet realiseren, hetgeen het kabinet-Rutte IV – dat Remkes als formateur in elkaar sleutelde – ook overnam. “Hij geniet geen vertrouwen,” stelde Kemp kort na Remkes’ aantreden. “Er moet over de inhoud worden gesproken, anders heeft het geen zin,” zegt hij nu, al heeft Kemp de deur nog niet helemaal dichtgegooid. “Wij willen gesprekken voeren over de fundamenten van het beleid, met de personen die erover gaan: Van der Wal en Rutte. Als dat kan, kan een gesprek zinvol zijn.”||https://www.parool.nl/nederland/lto-na-telefoontje-rutte-toch-om-tafel-met-bemiddelaar-remkes-toezegging-dat-er-geen-taboes-zijn~b563325d/
2022-07-28||Wielie Elhorst predikt op Pride: ‘Ik heb altijd geloofd dat God mij accepteert zoals ik ben’||“Ooit misschien. Ik was daar een keer toen ik theologie studeerde in Kampen. Ik heb er de beroemde pater Jan van Kilsdonk rond zien schuifelen toen het er nog helemaal vol zat met cafés. Maar ik zie het mezelf niet zo snel doen.” “Meestal komen de mensen naar mij toe, maar als er in de stad iets gebeurt, ga ik eropaf. Zoals met dat homostel dat twee jaar geleden werd aangevallen in Oost. Hen stuur ik een berichtje: wat vervelend wat er is gebeurd, heb je behoefte aan een gesprek?” “Dat maakt me niets uit. De reactie is steevast: wat fijn dat je dit doet. Ik word niet altijd uitgenodigd, maar soms wel. Ik zie het als een soort wiedergutmachung van de kerk om eindelijk expliciet aandacht te besteden aan deze groep. De kerk zegt: wij zien jullie en we hebben iemand die aangesteld die er is voor jullie specifieke vragen.” “Haha! Als je iemand van het kerkbestuur zou vragen of dat zo is, zou die dat best kunnen beamen. De kerk heeft de afgelopen decennia veel geleerd, maar er zijn ook dingen blijven liggen. In de kerkorde is bijvoorbeeld opgenomen dat een relatie tussen twee mannen of twee vrouwen een zegen waard is. Ik denk dan: maar wat als drie mannen zich aan elkaar willen verbinden? Of twee vrouwen en een man? Onder lhbtq’s zijn er ruimere opvattingen over hoe mensen zich verbinden in seksualiteit en relaties. Ik hoop dat ik de kans krijg om dat gebied te verkennen.” “Nee. Veel mensen denken: laat maar. Die denken dat je aan een hoog burgerlijk ideaal moet voldoen als je je bij de kerk aansluit. Maar ik vind dat een hoog burgerlijk ideaal niet zoveel te maken heeft met het zijn van christen.” “In de zin dat het altijd een erg exclusief instituut is geweest. Toen het huwelijk open werd gesteld voor mensen van hetzelfde geslacht was het COC daar heel kritisch op. Zij vonden dat we ons ermee conformeerden aan de heteronorm en vonden dat we het huwelijk af moesten breken. Dat vind ik eigenlijk nog steeds.” “Als twee mensen bij mij komen en ik zie een echt verlangen om elkaar in liefde en zorg bij te staan, wie ben ik dan om hun Gods zegen te onthouden?” Tekst gaat verder onder de foto. Elhorst groeide op in het Leger des Heils, hij was vierde generatie. “Toen ik 18 was,” zegt hij, “was ik al zoals ik nu ben in het niet-problematiseren van mijn seksuele oriëntatie. Ik vond ook dat ik heilsoldaat kon worden en theologie kon gaan studeren.” Daar dacht het Leger anders over. Elhorst: “Ik wilde, net als mijn ouders, officier worden. Dat bleek een onbegaanbare weg. In korps Kampen, waar ik actief was, oordeelde men en weigerde een gesprek. Dat vond ik het ergste. Ik ben overgestapt naar de Protestantse Kerk Nederland, maar in 2011 heb ik met homoseksuele en lesbische heilsoldaten een boekje gemaakt: Uniformen uit de kast. We hebben het aangeboden in de korpszaal in Almere, met elf aanbevelingen. De volledige Legertop was aanwezig om mij aan te horen.” Deze maand verklaarde het Leger in een officieel statement homoseksualiteit niet langer als een zonde te zien. En Elhorst werkt inmiddels met het Leger samen in de Religious Pride-commissie. “Dat soort woorden gebruik ik niet. Ik spreek van rehabilitatie. Ik denk: wat fijn dat kerken kunnen veranderen en dat al mijn werk niet voor niets is. Destijds durfden officieren in het Leger hun mond niet open te doen, nu zijn er die openlijk homo zijn.” “Projecten voor de sociale acceptatie van lhbtq’s in christelijke kring.” “Dat ontken ik ook helemaal niet. Ik ben er niet voor niets. Maar ik merk helemaal niets van weerstand tegen mijn benoeming. Ik ben nooit opgebeld door een collega: Wielie, wat ben je nou aan het doen? Terwijl ik geen geheim maak van de dingen die ik doe.” “In een deel wordt het nog altijd afgeraden om te praktiseren als homoseksueel. Ik heb ongeveer tweeduizend collega’s in de kerk. Daarvan hebben er 35 de Nashvilleverklaring ondertekend tegen homoseksualiteit en transseksualiteit. Daar schrok ik van.” “Op de eerste plaats: de kerk is geen organisatie, maar een gemeenschap. Als je daarin opgroeit, ben je er tot in al je vezels aan verbonden. Ik heb nooit het kind met het badwater weg willen gooien. De verhalen van de traditie waarin ik sta zijn ook mijn verhalen. Ik heb ontdekt dat ik mij daar als homo uitstekend mee kan identificeren. De uittocht van de slaven uit Egypte is een verhaal van wegtrekken uit ‘angstland’. Toen ik 17 was, voelde dat als mijn verhaal.” “De kerk probeert al twintig eeuwen lang die verhalen zo te verstaan dat ze passen bij de tijd waarin de kerk functioneert. Het is niet altijd fraai hoe de kerk zich heeft opgesteld. Ik noem mijzelf een activist, dat is niet voor niets. Ik snap dat mensen de kerk verlaten, maar ik ben zo eigenwijs dat ik mij als christen mijn verhalen niet laat afpakken.” “Er staan zes struikelteksten in.” “Ik hoef niets recht te breien. Dan veronderstel je dat ik iets moet legitimeren wat niet te legitimeren valt. Ik heb nooit een worsteling gehad met mijn geloof. Ik heb altijd geloofd dat God mij accepteert zoals ik ben. Ik heb al heel jong begrepen, ook dankzij mijn vader, dat je niet zomaar een rechte lijn kunt trekken tussen de teksten in de Bijbel en de tekst van deze tijd. We hebben inmiddels veel geleerd over wie de mens is in zijn seksualiteit en relaties. Van sommige dingen kun je zeggen: dat heeft men destijds niet helemaal goed gezien. We zeggen toch ook niet meer dat de aarde plat is en op palen staat. De Bijbel is een spiritueel boek en geen handboek met gemakkelijke antwoorden hoe te leven.” “Het wordt Church Pride. Wij zullen ons als kerk verbinden met het feest van de diversiteit. Als het slecht gaat in de wereld zijn lhbtq’s en andere kwetsbare groepen de eersten die daaronder te lijden hebben. Dan zeggen de mensen al snel over onze strijd: nu even niet, we hebben nu iets anders aan ons hoofd.” “Een beetje wel ja, al denk ik niet dat dat soort ideeën hier veel voet aan de grond krijgen. De ontwikkelingen in Oost- en Centraal-Europa zijn ook zorgwekkend. Door zo duidelijk de straat op te gaan druk je ook uit: dat moet anders.” “Dat weet ik niet. Ik hoop dat het ooit een keer gebeurt, maar de moslims hebben een eigen emancipatiestrijd te voeren, waarbij niet al onze middelen even goed werken. Bij ons ligt het accent bijvoorbeeld op zichtbaarheid. Dat is niet voor alle lhbtq-moslims een goede zaak.” “Dat zou ik wel heel arrogant vinden om te zeggen. Wat moet ik me daarbij voorstellen? Ik word weleens uitgenodigd om ergens te spreken. Dan ga ik, maar niet om te zeggen hoe het moet. ” “De opbrengst van jarenlang praten. Maar ze hebben een eigen weg te bewandelen. Onze kerk heeft zich kunnen ontwikkelen in een open cultuur van gesprek en dialoog. Dat is in de Arabische cultuur veel minder. Er is in Amsterdam een stichting voor queer moslims: Maruf. Daar zitten hele intelligente mensen, die het veel meer zoeken langs de weg van de kunst en literatuur. Een weg van geleidelijkheid. Zo kan het ook.”||https://www.parool.nl/ps/wielie-elhorst-predikt-op-pride-ik-heb-altijd-geloofd-dat-god-mij-accepteert-zoals-ik-ben~be5c6c2c/
2022-07-28||Opinie: ‘Strafbaarstelling psychisch geweld is humanitaire noodzaak en internationale afspraak’||De voltallige Tweede Kamer vroeg om een onderzoek naar de strafbaarstelling van psychisch geweld. De aanbevelingen vormen echter een klap in het gezicht van slachtoffers. Het huidige strafrecht zou al voldoende aanknopingspunten bieden, zo wordt gesteld. Dat terwijl slachtoffers niet eens aangifte kunnen doen, laat staan dat plegers veroordeeld worden. Dat kan en moet echt anders. Volgens elke definitie van de overheid bestaat huiselijk geweld uit seksueel, fysiek of psychisch geweld. Alleen psychisch geweld is niet strafbaar. Slachtoffers kunnen er dus geen aangifte van doen. Psychisch geweld komt verreweg het meeste voor, de gevolgen zijn ernstig en langdurig en de maatschappelijke kosten komen boven de 1 miljard euro per jaar uit. Dat alleen al zou genoeg reden moeten zijn om tot strafbaarstelling over te gaan. Slachtoffers verduren dagelijks emotionele chantage, krijgen dwingende appjes, kunnen vaak geen vrienden en familie meer zien, worden voortdurend gekleineerd en ondergaan vaak verbale bedreigingen. En zo zijn er nog veel meer voorbeelden. Juist de optelsom van dit soort gedragingen is een uiterst giftige mix, die slachtoffers vaak lang in angst gevangen houdt. De getuigenissen die wij als stichting al jaren dagelijks ontvangen liegen er niet om. Slachtoffers van psychisch geweld zoeken niet zomaar bescherming bij instanties. Plegers worden vaak gewelddadiger als het slachtoffer weg wil gaan. Dan kunnen plegers overgaan tot stalking, ouderverstoting, fysiek geweld en soms zelfs gezinsmoord of partnerdoding. Vooral dit laatste tegengaan kan alleen als het voorafgaande psychisch geweld strafbaar wordt, zo betoogden wij eerder in deze krant. De Franse premier zei toen hij een nationale wet invoerde die psychisch geweld strafbaar stelde in 2010: “Psychisch geweld verklaart de meest verraderlijke situaties die geen sporen achterlaten met het blote oog, maar het innerlijk van het slachtoffer kunnen verminken.” In het Verenigd Koninkrijk noemen ze psychisch geweld een liberty crime: vrijheidsberoving. Het Europees Hof schaart psychisch geweld in recente uitspraken – op basis van het Verdrag van de Rechten van de Mens – zelfs onder een vorm van marteling. De Nederlandse regering denkt echter dat ons huidige strafrecht voldoende mogelijkheden biedt. Strafbare feiten als dwang, bedreiging of mishandeling zijn echter puur gericht op de fysieke integriteit van slachtoffers. Daarnaast zeggen experts verbonden aan de Europese Unie dat deze strafbepalingen niet de reikwijdte van psychisch geweld kunnen bevatten. Psychisch geweld is immers een patroon van allerlei destructieve gedragingen, geen incident. Academische specialisten op dit terrein geven aan dat ‘het falen om psychisch geweld effectief te criminaliseren te wijten is aan de verkeerde veronderstelling dat bestaande wetten adequaat deze vorm van mishandeling verbieden’. Het beperkte begrip in Nederland van de aard van psychisch geweld is schrijnend. Plegers krijgen ruim baan, slachtoffers staan machteloos. Als expertorganisatie maken wij ons hier al jaren grote zorgen over. De strafbaarstelling van psychisch geweld had allang moeten gebeuren. Het Verdrag van Istanboel tegen huiselijk geweld laat immers niets aan de verbeelding over: het verplicht tot expliciete strafbaarstelling. De verdragtekst is kraakhelder. Internationale experts, maatschappelijke organisaties en de Raad van Europa hebben de regering daarom al meermaals gewezen op hun nalatigheid, zonder resultaat. De paar landen die nu nog weigeren strafbaarstelling in te voeren krijgen terecht forse kritiek uit internationale kring. Wetenschappers gaven recent aan dat er in Nederland ‘met name weinig erkenning is dat psychisch geweld in intieme relaties vaak bestaat ​​uit schijnbaar triviale gedragingen die op zichzelf niet strafbaar zijn, maar cumulatief aanzienlijke schade kunnen toebrengen aan het slachtoffer’. Strafbaarstelling is een humanitaire noodzaak en een internationale afspraak, geen vrijblijvend juridisch probleem. De leidende academische expert op dit terrein schreef laatst over Nederland: “Het niet strafbaar stellen van psychisch geweld is een significante en voortdurende afwijking van de psychische integriteit, en dus de mensenrechten, van slachtoffers.” Onze regering voert moedwillig de afspraken om deze verwijtbare situatie te verbeteren niet uit. Wij vinden dit een ernstige misstand. Veel landen hebben psychisch geweld al wel strafbaar gesteld of hebben concrete plannen daartoe. Engeland doet veel aan voorlichting en preventie nadat ze in 2016 psychisch geweld strafbaar stelden. Het begint allemaal met een duidelijke norm stellen. Die norm zou moeten zijn dat psychisch geweld een fundamentele aantasting van de mensenrechten is. Regering: stel psychisch geweld expliciet strafbaar. Dan krijgen slachtoffers eindelijk de erkenning en bescherming die ze zo hard nodig hebben.||https://www.parool.nl/columns-opinie/opinie-strafbaarstelling-psychisch-geweld-is-humanitaire-noodzaak-en-internationale-afspraak~bc060063/
2022-07-28||Waterkantgebouw van 18 bij 82 meter volledig in Pridekleuren: ‘Hoe groter de vlag, hoe krachtiger de boodschap’||De schildering heeft een formaat van 18 bij 82 meter. De ‘vlag’ is een initiatief van Waterkant-eigenaar Brian Fernandes. “Hoe groter de vlag, hoe krachtiger de boodschap. De discussie over lhbtq+’ers in de huidige wereld wordt steeds heftiger en velen voelen zich niet meer veilig. Daarom is het zo belangrijk dat we onze aanwezigheid met deze grootste Progress Pride-vlag zichtbaar maken.” Fernandes, geboren in Suriname, is zelf queer. “Het is geen wonder dat het streven naar inclusie en diversiteit voor mij belangrijk is. Ik wil graag dat deze waarden gedeeld worden door het personeel én de gasten van Waterkant.” Het gebouw is al vaker gebruikt voor creatieve uitingen. In 2007 was er op het gebouw een tentoonstelling van allemaal blote billen te zien. Dat vormde de inspiratie voor Fernandes: “Nu niet met blote billen, maar met deze veelkleurige, belangrijke vlag. Het was meant to be dat vijftien jaar later mijn Waterkant gekroond wordt.” Het thema van Pride Amsterdam, dat dit jaar van 30 juli tot en met 7 augustus georganiseerd wordt, is deze editie ‘My Gender, My Pride’. Het thema staat voor de emancipatie van mensen die niet in traditionele gendercategorieën vallen.||https://www.parool.nl/amsterdam/waterkantgebouw-van-18-bij-82-meter-volledig-in-pridekleuren-hoe-groter-de-vlag-hoe-krachtiger-de-boodschap~b4fbb992/
2022-07-28||Amsterdams hof: van ‘recidiverend’ soft naar ‘slachtbank’||Wéér beet een verdachte in het stof bij het Amsterdamse gerechtshof. Twintig jaar geleden verdween Patrick van Dillenburg. Ruim een jaar terug sprak de rechtbank Ad K. en een inmiddels overleden medeverdachte vrij van het ombrengen en wegmaken van de Amsterdamse drugshandelaar. Nu krijgt Ad K. daarvoor alsnog 16 jaar cel. Appelleren is riskeren, is het adagium dat advocaten hun cliënten voorhouden, en in het ressort Amsterdam is dat risico zeker in geweldzaken tegenwoordig enorm. Ad K. had geen keus, overigens, want in zijn zaak was justitie in hoger beroep gegaan. ‘De slachtbank’, heet het hoofdstedelijke hof inmiddels in de gerechtelijke wandelgangen. Ad K. is de zoveelste die in het uit veel marmer opgetrokken bastion aan het IJdok bakzeil haalt. De laatste jaren kreeg de ene na de andere verdachte van serieus geweld van het hof een klap in de nek. Quincy S. kreeg laatst tot zijn grote schrik levenslang in plaats van de 25 jaar cel die de rechtbank hem had opgelegd voor de moord op een onschuldige in Amsterdam-West. Hij had met zijn automatische wapen ook nog een tram geraakt én was betrokken geweest bij de voorbereiding van een liquidatie die werd verijdeld. Eerder al had Benaouf A. 12 jaar gekregen voor zijn rol bij een liquidatie, waarvoor de rechtbank 10 jaar afdoende had gevonden. Voor een door een arrestatieteam geblokkeerde liquidatie kregen twee Amsterdammers in hoger beroep 15 en 10 jaar, in plaats van de 12 en 8 jaar die de rechtbank ze had opgelegd. Ik heb nog wel meer voorbeelden. Hoe anders was de reputatie van het Amsterdamse hof rond de millenniumwende. In het voorjaar van 2001 schreven twee eminente collega’s in Het Parool onder de kop ‘Crimineel op rozen bij hof Amsterdam’: ‘Als topcrimineel doe je er dezer dagen verstandig aan het centrum van je activiteiten te positioneren in het ressort Amsterdam. Word je onverhoopt gepakt, en veroordeeld door de rechtbank, dan ga je gewoon in beroep bij het hof.’ Directe aanleiding van hun pittige analyse was de vrijspraak van beroepscrimineel Mink Kok in weer een wapenhandelzaak, na een veroordeling door de rechtbank. Bij het arrest was ‘sprake van recidive’, schreven mijn collega’s. Jaren tevoren had Johan ‘de Hakkelaar’ Verhoek zes jaar gevangenisstraf gekregen van de rechtbank in een zaak die ‘bewijstechnisch stond als een bunker’, maar het hof gaf hem een half jaar korting omdat justitie ‘de publiciteit had gezocht’ op een wijze die het hof ‘onmagistratelijk’ achtte. ‘Internationaal misdaadondernemer’ Etienne Urka was door de rechtbank tot zes jaar veroordeeld wegens hasjhandel in de jaren negentig. Het hof sprak hem geheel vrij. De tijden, ze veranderen, nu grof onderwereldgeweld ons teistert. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/amsterdam/amsterdams-hof-van-recidiverend-soft-naar-slachtbank~b80bb4b9/
2022-07-28||Onverwacht succes voor Biden: dwarse senator toch akkoord met nieuw klimaatbeleid ||In Washington wordt gesproken van een doorbraak. The New York Times heeft het over ‘misschien wel het grootste succes dat Biden in zijn eerste ambtstermijn zal behalen’ en ‘het meest ambitieuze Amerikaanse klimaatbeleid ooit’. Het plan zou leiden tot 40 procent minder CO2-uitstoot in 2030. Dat is in lijn met de klimaatdoelen van Parijs, maar minder dan de 50 procent die Biden wilde en ook minder dan de inmiddels aangescherpte doelen van de Europese Unie: die mikt op 55 procent reductie. Het wetsvoorstel voorziet in miljarden dollars aan fiscale maatregelen om de komende tien jaar allerlei vormen van duurzame energie te stimuleren. Zo komt er 30 miljard dollar beschikbaar voor bedrijven die zonnepanelen, windturbines en batterijen bouwen. Ook gaat er geld naar het openhouden van kerncentrales en naar het afvangen en opslaan van CO2-uitstoot. Elektrisch rijden en het installeren van warmtepompen wordt fiscaal gestimuleerd. 60 miljard dollar gaat naar het opvangen van de gevolgen van klimaatverandering en milieuvervuiling in de armste gemeenschappen. “Dit zal de grootste pro-klimaatwetgeving zijn die ooit door het Congres is aangenomen,” zei senator Chuck Schumer, leider van de Democratische meerderheid in de Senaat. “Dit is de actie waar het Amerikaanse volk op heeft gewacht,” zei president Biden. De Democraten proberen al maanden het pakket aangenomen te krijgen, maar behalve de Republikeinen lag ook een van hun eigen senatoren dwars. Senator Joe Manchin is een Democraat uit West Virginia die nauwe banden onderhoudt met de kolenindustrie, waarin hijzelf ook miljoenen verdiende. Omdat de verhouding in de Senaat precies 50-50 is, waarbij de stem van vicepresident Kamala Harris dan doorslaggevend wordt, konden de Democraten zonder zijn steun geen kant op. De ommekeer kwam nadat Manchin aangaf dat hij een beperkter pakket zou steunen. De Inflation Reduction Act, zoals het wetsvoorstel heet, omvat volgens hem nu ‘realistisch energie- en klimaatbeleid’. “Het investeert in de technologieën die nodig zijn voor alle soorten brandstof.” Zo wordt er ook geïnvesteerd in een gaspijpleiding in Virginia, inderdaad: Manchins thuisstaat. Behalve klimaatbeleid omvat het voorstel het verhogen van belastingen voor grootverdieners, het verlagen van prijzen van medicijnen en het verminderen van de staatsschuld en tal van andere economische maatregelen. Het is geen toeval dat de Democraten de 725 pagina’s tellende maatregel ‘The Inflation Reduction Act of 2022' noemden: het accent ligt op bepalingen die bedoeld zijn om Amerikanen te helpen de stijgende prijzen het hoofd te bieden. Uit opiniepeilingen blijkt dat de inflatie de grootste zorg van de kiezers is. De Senaat zal volgende week over het voorstel stemmen, maar dat zou nu volgens Schumer en Manchin geen probleem meer moeten zijn. Daarmee zouden de Democraten en president Biden een onverwachte overwinning behalen in de aanloop naar de congresverkiezingen in november.||https://www.parool.nl/wereld/onverwacht-succes-voor-biden-dwarse-senator-toch-akkoord-met-nieuw-klimaatbeleid~b6a7dc09/
2022-07-28||Oekraïne wil Cherson heroveren met Amerikaanse raketten||De Oekraïense regering in Kiev heeft ondubbelzinnig aangekondigd dat de ‘operatie om Cherson te bevrijden’ is begonnen. De havenstad aan de Zwarte Zee werd al aan het begin van de invasie door de Russen ingenomen. Vóór de oorlog woonden er bijna 300.000 mensen, nu nog maar de helft. De rest is gevlucht. De nieuwe burgemeester is een voormalige KGB-agent. Het Oekraïense leger bestookt in deze fase van de strijd strategische doelen in de regio met het zogeheten Himars (High Mobility Artillery Rocket System): zeer wendbare mobiele raketsystemen die zijn geleverd door de Amerikanen. Die omschrijven het zelf als ‘sniper artillery’: raketten die over een lange afstand (tussen 80 en 120 kilometer) heel precies een doel kunnen raken, als een scherpschutter. De VS heeft tot nu toe zestien van deze systemen geleverd. Oekraïne wil er veel meer – minimaal honderd als het aan de Oekraïense minister van Defensie ligt – maar daar voelen de Amerikanen vooralsnog weinig voor. Volgens het Britse ministerie van Defensie heeft Oekraïne de afgelopen dagen met Himars-raketten de Antonivskibrug over de rivier de Dnjepr geraakt. Deze belangrijke brug is inmiddels ‘waarschijnlijk compleet onbruikbaar’ en dat zorgt voor grote problemen bij de Russen. Een fors deel van hun troepen in de regio is nu afgesloten van de rest en kan daardoor niet meer bevoorraad worden. Het Russische 49ste leger dat is gestationeerd op de westelijke oever van de Dnipro lijkt volgens de Britten nu zeer kwetsbaar. Volgens hun analyse zou het verlies van de zeggenschap over Cherson een flinke klap zijn voor Moskou. De nieuwe Russische autoriteiten in Cherson ontkennen overigens dat er iets aan de hand is. Volgens hen hebben de aanvallen ‘geen invloed op de strijd, alleen op de lokale bevolking’. De Oekraïense president Volodimir Zelenski was ook gisteren weer duidelijk over de nieuwe tactiek van zijn leger. “We doen alles om ervoor te zorgen dat ze geen logistieke mogelijkheden hebben in ons land,” aldus de president. De Himars zijn daarbij zeer waardevol gebleken. Ze worden in defensiekringen gezien als een gamechanger. Nu kunnen ook de Oekraïners van grote afstand en met grote precisie Russische doelen bestoken. Eerder was dat vooral voorbehouden aan de Russen, al leek precisie bij hen niet zo’n belangrijke vereiste. Volgens Kiev en Washington zijn er in een paar weken tijd meer dan honderd ‘doelen van grote waarde’ geraakt, allemaal ver achter de vijandelijke linies. Het gaat vooral om doelen die de aanvoerlijnen van de Russen verstoren. In een land met de omvang van Oekraïne levert dat onherroepelijk problemen op. Tegelijkertijd, en waarschijnlijk als reactie op het Oekraïense offensief, hebben de Russen in andere delen van het land de strijd opgevoerd. Vanuit Belarus, een bondgenoot van Moskou, zijn raketten afgevuurd op Tsjernihiv. Die stad ligt ten noorden van Kiev, dat zelf ook sinds enige tijd weer is bestookt. De gouverneur van de regio Kiev zei dat er gisterochtend een ‘infrastructuurobject’ is geraakt. Volgens persbureau AP is het niet duidelijk of daarbij slachtoffers zijn gevallen. Ook Mikolaiv, iets ten noordwesten van Cherson, is onder vuur genomen. Hierbij zouden volgens de plaatselijke autoriteiten vooral burgerdoelen zijn geraakt.||https://www.parool.nl/wereld/oekraine-wil-cherson-heroveren-met-amerikaanse-raketten~bfb73c69/
2022-07-28||Lorena Wiebes sprint naar tweede etappezege Tour de France Femmes, Vos behoudt gele trui||Na de chaotische slotfases van de twee voorgaande etappes, was de rit van Bar-le-Duc naar de Vogezen een overzichtelijke koers. Een kopgroep van vier vroege vluchters – allemaal op ruime afstand in het klassement – wist te ontsnappen. Maar de sprintploegen werkten prima samen en lieten de voorsprong niet verder oplopen dan een kleine vier minuten. Toch bleven Victoire Berteau en Antri Christoforou in de slotfase nog lang vooruit, maar ook zij zagen op drie kilometer van de finishlijn het peloton voorbij razen. Daar waren ondertussen Jumbo-Visma (voor Marianne Vos), Team DSM (voor Lorena Wiebes), SD Worx (voor Lotte Kopecky en andere sprintploegen hard aan het werk om hun sprinttreintjes in de juiste positie te krijgen. In de finale vol bochten, middenbermen en rotondes in Saint-Dié-des-Vosges bleven grote valpartijen uit. Wel nam Longo Bergini een verkeerde afslag en schakelde zichzelf uit voor sprint. Vervolgens kwam Wiebes op 200 meter van de streep op kop, en kon niemand haar nog bijhouden. Toch was de vlakke rit geen complete oase van rust. Op 45 kilometer van de streep lag plotseling het halve peloton tegen het asfalt na wederom een stuurfout midden in het peloton. Het resultaat was vooral veel pech voor Movistar en Annemiek van Vleuten. Emma Norsgaard – een van de sterkste knechten van Van Vleuten – was op ongelukkige wijze ten val gekomen en kon niet anders dan de Tour verlaten. Onder anderen ook Chantal van den Broek-Blaak raakte geblesseerd, maar kon snel weer opstappen. Toen de renster van SD Worx aangaf medische behandeling nodig te hebben omdat ze flink aan het bloeden was, kreeg ze te horen dat ze moest wachten. “We behandelen eerst de mensen die niet kunnen staan,” kreeg ze in haar oortje te horen. Marianne Vos wist de valpartij te ontwijken en sprintte naar een derde plek. Zo behoudt ze de leiding in het klassement.||https://www.parool.nl/sport/lorena-wiebes-sprint-naar-tweede-etappezege-tour-de-france-femmes-vos-behoudt-gele-trui~b1666f56/
2022-07-28||Dinsdag aangehouden verdachte in zaak Peter R. de Vries weer vrijgelaten, blijft wel verdachte||De man werd dinsdagavond gearresteerd in een woning in Helmond. Politie en justitie vermoeden dat hij heeft deelgenomen aan een crimineel samenwerkingsverband dat tegen betaling geweldsklussen verricht. Peter R. de Vries (64) werd op 6 juli vorig jaar in Amsterdam neergeschoten en overleed negen dagen later in het ziekenhuis. Tegen de twee vermoedelijke uitvoerders, die kort na de aanslag werden opgepakt, is inmiddels een levenslange gevangenisstraf geëist. De rechtbank stelde de uitspraak onlangs voor onbepaalde tijd uit, omdat het OM na afronding van het proces nieuwe getuigenverklaringen aan het dossier heeft toegevoegd. Vanaf 4 juli zijn nog drie verdachten aangehouden die bij het vermoedelijke moordcomplot betrokken zouden zijn. Zij zitten nog in voorarrest.||https://www.parool.nl/amsterdam/dinsdag-aangehouden-verdachte-in-zaak-peter-r-de-vries-weer-vrijgelaten-blijft-wel-verdachte~bf3b74c0/
2022-07-28||Bij de rij voor de veerboten wordt voelbaar dat de Britten zichzelf buiten de EU hebben geplaatst||Afgelopen weekeinde al moesten sommige vakantiegangers in het zicht van de veerboten van Dover en Folkestone in Zuidoost-Engeland in hun volgepakte auto’s overnachten. Een gezin meldde 21 uur over de laatste vijf kilometer te hebben gedaan. De Franse douane – die aan de Britse kant van Het Kanaal paspoorten controleert – kon de uittocht moeilijk behappen, naar verluidt vanwege personeelstekorten. Hoewel de wachttijden na het weekeinde geleidelijk aan dragelijker zijn geworden, wordt voor komend weekeinde opnieuw veel ellende verwacht als een volgende golf Britten eropuit trekt. Onverwacht komt het natuurlijk niet. Het zijn echter wel de eerste echt grote uittochtweekeinden sinds de brexit en na alle reisbeperkingen vanwege corona. Pas nu wordt goed voelbaar dat de Britten zichzelf buiten de EU hebben geplaatst. Vóór brexit, zo is uitgerekend, reed een Brits gezin met kinderen gemiddeld in zo’n vijf seconden langs de Franse douaniers. Afgelopen weekeinde zou die passage gemiddeld anderhalve minuut per auto hebben geduurd omdat elk gezinslid vanwege brexit nu een stempel in zijn of haar paspoort moet hebben. Zaterdag kwamen er twaalfduizend auto’s voorbij, op zondag tienduizend, dat zijn heel wat minuten. Ter vergelijking: vorig jaar werden in hetzelfde vakantieweekeinde bij de veerboten respectievelijk 2400 en 1900 auto’s geteld. Het draait allemaal om een stempeltje want niet-ingezetenen van de EU, dus ook Britten, mogen de toegestane verblijfslimiet in de Europese Unie (90 dagen) nu eenmaal niet overschrijden. De Britse tabloids schreeuwen namelijk moord en brand en beschuldigden de al sinds het jaar 1066 (Slag bij Hastings) gehate Fransen ervan ook nog eens moedwillig de vakantie van hun lezers te verpesten. ‘Hadden jullie maar niet voor brexit moeten stemmen,’ kaatsten enige anti-brexitstemmers het balletje niet zonder leedvermaak terug in de sociale media. Britse vakantiegangers ontdekken feitelijk het ‘nieuwe normaal’, ziet ook Lennard van Otterloo, Nederlands ondernemer in Londen en al jaren bezig met brexitzaken. “Er wordt gezegd dat de Fransen niet voldoende grenswachten hebben ingezet. Ik weet niet wat daarvan waar is. Wel weet ik dat de Engelse Kanaalhavens, waaronder Dover, nu bezig zijn met juridische stappen tegen de Britse regering omdat zij dit hadden voorzien en specifiek hadden gevraagd om geld om meer controles aan de grens te kunnen organiseren. Maar daar heeft Londen nee tegen gezegd. De conservatieve regering heeft er expliciet voor gekozen de eigen inwoners een zogeheten ‘derde staat’-status te geven, dus los van de EU.” De Britse boosheid was terug te horen in de debatten tussen de ministers Rishi Sunak (Financiën) en Liz Truss (Buitenlandse Zaken), die beiden in de race zijn om de afgetreden premier Boris Johnson op te volgen. Beiden wijzen naar de Fransen. Volgens de Franse minister Clement Beaune (Transport) houdt Frankrijk zich keurig aan de nieuwe regels, maar heeft het wel last van personeelstekorten zoals meer landen in Europa. Meer niet. Intussen moeten ze namens Europa wel de buitengrenzen controleren. Van Otterloo: “Wij verwachten ook dat Kroatië de grens met Servië namens ons controleert of de Polen de grens met Belarus. Dit is precies hetzelfde, hoe vervelend het ook is voor die Britse vakantiegangers. Als ze een uitzondering zouden maken voor de Britten staan er meteen 25 andere landen aan de deur die dezelfde behandeling willen.” Volgens de Britse commentator en voormalig correspondent in Frankrijk, John Lichfield, is de ellende voor de toeristen strikt genomen niet de schuld van brexit maar van ‘opeenvolgende Britse regeringen die hebben gefaald de brexit voor te bereiden en die ook hebben gefaald het Britse volk te onderwijzen wat de brexit betekent’.||https://www.parool.nl/wereld/bij-de-rij-voor-de-veerboten-wordt-voelbaar-dat-de-britten-zichzelf-buiten-de-eu-hebben-geplaatst~b7ee58eb/
2022-07-28||Bakshish S. uit Abcoude krijgt geen nieuwe straf voor witwassen, vanwege straf in Den Haag||Zijn medeverdachte Ravinder S. (47) krijgt 11 maanden cel waarvan 3 voorwaardelijk voor het witwassen van ruim 330.000 euro. Zijn in beslag genomen Ford Focus krijgt hij niet meer terug. Justitie had forse straffen geëist, omdat de geboren Indiër Bakshish S. al meer dan tien jaar wordt gezien als witwasser via ondergronds bankieren, en de Fiod en de Landelijke Recherche hem nu in beeld hadden gekregen vanwege een reeks verdachte geldtransacties in 2019 en 2020. Voor Bakshish S. had de officier van justitie 4 jaar cel plus een boete van 125.000 euro gevorderd. Tegen Ravinder S. was 2,5 jaar cel geëist, waarvan een half jaar voorwaardelijk, voor het lidmaatschap van een criminele organisatie met witwassen als doel. Bakshish S. krijgt zijn twee in beslag genomen woningen, twee kantoren, een BMW X3 en een iPhone terug. De rechtbank acht bewezen dat Ravinder S. op 17 januari 2019 van Amsterdam naar Zeist is gegaan om 260.000 euro aan contanten aan een man te geven. Op 12 februari 2020 ging hij naar Eindhoven om 75.000 euro over te dragen. ‘Het kan niet anders zijn dan dat die geldbedragen uit misdrijf afkomstig zijn’, schrijft de rechtbank in het vonnis. Dat Bakshish S. een belangrijke rol had bij het witwassen van die bedragen acht de rechtbank – anders dan justitie – niet bewezen. Wel is bewezen dat de verdachten op 20 februari 2020 ‘op de openbare weg’ samen 31.100 euro of Britse ponden (‘een niet onaanzienlijk geldbedrag’) hadden overgedragen aan een man die daarvoor uit Denemarken naar Nederland was gekomen. Het bewijs zit behalve in de beelden van observatiecamera’s onder meer in aanvankelijk versleutelde berichten van de PGP-smartphone (Pretty Good Privacy) van Ravinder S., die de politie in diens winkel had gevonden. Daarin wordt de overdracht van het geld (‘samaan’) uitvoerig besproken. De betrokkenen gebruikten een briefje van 5 euro als ‘token’ waarmee de ontvanger aantoonde dat hij recht had op het geld. Zo’n token is een vast onderdeel van ondergronds bankieren, waaraan verder geen duidelijke digitale of papieren administratie te pas komt. Dat ondergronds bankieren niet leidt tot een zogeheten ‘paper trail’ maakt het zo geliefd onder criminelen en hun witwassers. Het proces waarin het Haagse gerechtshof Bakshish S. op 18 oktober 2021 veroordeelde, was een stokoude zaak die draaide om ‘gewoontewitwassen’ plus het medeplegen van bankieren zonder vergunning van 8 december 2009 tot en met 14 juni 2011. Hij kreeg 28 maanden waarvan 7 voorwaardelijk. Ook in 2014 was Bakshish S. al voor witwassen veroordeeld.||https://www.parool.nl/amsterdam/bakshish-s-uit-abcoude-krijgt-geen-nieuwe-straf-voor-witwassen-vanwege-straf-in-den-haag~b615148e/
2022-07-28||Geen cheesesteak hier smaakte zoals in Philly, dus opende David (60) zelf een Cheesesteak Factory ||Een stevig broodje gevuld met ui en reepjes biefstuk, gedrenkt in kaassaus (€10). Mocht het water je al in de mond lopen: dit maaltje scoor je bij Cheesesteak Factory. Mede-eigenaar David Shine (60): “Ik heb alle cheesesteaks in de stad geproefd, maar vond er geen die smaakte zoals thuis.” Met thuis bedoelt Shine zijn geboortestad Philadelphia, waar het gerecht oorspronkelijk vandaan komt. Samen met zijn vrouw, en tevens mede-eigenaar Cassandra (53), emigreerde hij afgelopen september vanuit de Verenigde Staten naar Amsterdam. Ze wilden een retailwinkel beginnen in het pand waar ze nu zitten, maar besloten uiteindelijk dat het voormalige Chinees-Surinaamse afhaalrestaurant een horecagelegenheid moest blijven. Uit de speakers klinkt soul en funk uit de jaren zeventig en Shine staat swingend achter de grillplaat. De kleur van de muren heeft wat weg van cheddarkaas en voor de winkel staat een picknicktafel. “We willen betaalbaar afhaaleten voor bewoners maken en zo voor de buurt zorgen. We creëren een soort mams-en-papsgevoel,” vertelt Shine glunderend. Behalve met reepjes biefstuk kun je het broodje ook met kip (€10) krijgen. Voor de veganisten is er een broodje met tofu, zelfgemaakte pesto, paddenstoelen en vegan kaas (€10). Op het menu vind je ook friet (€3,50), een wisselende zelfgemaakte soep (€5) en een salade van rode en witte kool, wortel en een zoete kentucky-dressing (€3). De ‘key lime tart’ (€3,50), een zelfgemaakte tropische taart met kruimelkorst, valt goed in de smaak: “Soms bellen mensen op met de vraag of we er een paar achter kunnen houden.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/geen-cheesesteak-hier-smaakte-zoals-in-philly-dus-opende-david-60-zelf-een-cheesesteak-factory~ba4283f1/
2022-07-28||Deze oude kapel is omgetoverd tot escaperoom voor stelletjes||“De naam zegt het al: je komt hier niet om te slapen. We willen stellen die elkaar nét kennen, of juist al heel lang, een escaperoom-achtige experience bieden, om elkaar op een heel andere manier te ontdekken. In de kapel liggen zes enveloppen, met daarin prikkelende opdrachten die te maken hebben met de zintuigen: voelen, ruiken, proeven, aanraken en luisteren. Bij iedere opgeloste opdracht zit een sleutel en alle sleutels samen geven toegang tot een kastje met een verrassing.” “Achter een gebeeldhouwde poort ontdekten we deze bijzondere plek, tegenover het Swigtershofje, waar vroeger ‘behoef­tige vrouwen’ woonden. Na de Beeldenstorm kwamen katholieken in het geheim samen in de kapel om er hun geloof te belijden. We hebben de ruimte, met fres­co’s op het plafond, ingericht als een sfeervolle hotel­kamer, met een kingsize bed vol kussen, spiegels, een platenspeler, kaarsen en een bad op pootjes. In de opdrachten ga je aan de slag met alles wat de ruimte te bieden heeft.” “Normaal ga je als stel tijdens date night slapen in een hotel, bij ons check je om 21 uur in en leer je elkaar gedurende de nacht kennen. Het is een cadeau, in de vorm van een ontdekkingsreis, waarbij je de volledige aandacht hebt voor elkaar.” Boeken kan via Sleepnomore.nl, een bezoek kost 399 euro.||https://www.parool.nl/ps/deze-oude-kapel-is-omgetoverd-tot-escaperoom-voor-stelletjes~b98c48b1/
2022-07-28||Caroline van der Plas voorlopig niet in de media na bedreigingen||Dat bevestigt de politica na berichtgeving van RTL Boulevard. “Ik voel me niet veilig op dit moment,” aldus Van der Plas. De politica zegt meerdere berichten per week te ontvangen en heeft naar eigen zeggen al haar publieke optredens en werkbezoeken voor deze week en het weekend afgezegd. “De antiboerlobby of de anti-BBB-lobby draait op volle toeren. De haatberichten nemen in hevige mate toe en ook doodsbedreigingen komen nu binnen,” zegt de politica. “Kennelijk wordt BBB te groot in de peilingen en vinden mensen dan dat ze haat over je heen mogen storten.” Volgens Henk Vermeer, partijlid van de BBB, zijn de bedreigingen 'ernstig’ en is onbekend uit welke hoek ze komen. Van der Plas deelde woensdagavond nog screenshots van twee tweets die aan haar waren gericht. Daarin werd ze ‘gewaarschuwd’ dat er ‘iets ging gebeuren’. Van der Plas zegt in contact te staan met de beveiliging van de Tweede Kamer. “Die zitten er bovenop.” Politie en justitie doen desgevraagd geen uitspraken over de bedreigingen omdat ze niet ingaan op individuele gevallen. De BBB-leider krijgt via sociale media steunbetuigingen van andere Kamerleden. Geert Wilders, de meest bedreigde politicus van het land, noemt het op Twitter ‘ellendig nieuws’. ‘Hou je taai, je bent een kanjer’. Ook Pieter Grinwis van de ChristenUnie veroordeelt de dreigementen. ‘Stop daarmee en geef de vrije en veilige democratie ruim baan.’ VVD-Kamerlid Thom van Campen wenst haar sterkte, en deelt daarbij meteen een bedreiging die hij zelf via Twitter ontving. ‘Ik herken het helaas.’ Naast Van der Plas zullen ook andere partijleden van de BoerBurgerBeweging om veiligheidsredenen voorlopig niet voor de camera verschijnen. Er wordt onderzoek gedaan naar de bedreigingen.||https://www.parool.nl/nederland/caroline-van-der-plas-voorlopig-niet-in-de-media-na-bedreigingen~b1a5857d/
2022-07-28||Rutte: acties boeren levensgevaarlijk en onacceptabel||Dat schrijft hij in een verklaring op Twitter. “Er zijn genoeg andere mogelijkheden om binnen de wet je onvrede te uiten. De meeste boeren doen dat ook.” “Anderen moedwillig in gevaar brengen, onze infrastructuur beschadigen en mensen bedreigen die helpen opruimen, gaat alle perken te buiten,” twittert Rutte. Hij spreekt zijn steun uit voor zowel Rijkswaterstaat als de politie ‘die met man en macht werken om de gevolgen van deze acties te beperken’ en roept mensen die bedreigd worden op aangifte te doen. Rutte is op vakantie, maar zegt wel in contact te staan met de meest betrokken ministers.||https://www.parool.nl/nieuws/rutte-acties-boeren-levensgevaarlijk-en-onacceptabel~bc38a918/
2022-07-28||Boerenprotest: afvaldumpingen, ongelukken en intimidatie tijdens het opruimen||Op de A7 tussen Groningen en Drachten, bij Midwolde, ging het vannacht flink mis. Door afvaldumping vond daar rond 02.45 uur een ongeluk met meerdere voertuigen plaats. Wonder boven wonder raakte niemand gewond. Rond 09.00 waren de grootste problemen tussen Groningen en Drachten voorbij. Toch moeten weggebruikers nog wel oppassen. Zo zijn de op- en afritten bij Frieschepalen afgesloten en is de A7 richting Heerenveen dicht bij verzorgingsplaats Oude Riet, omdat er rommel op twee rijstroken ligt. Ook in Noord-Holland is een deel van de A7 afgesloten. Ter hoogte van Medemblik, tussen Middenmeer en Abbekerk, is de weg richting Hoorn dicht. Er zijn hooibalen en autobanden op en langs de weg gedumpt en in brand gestoken. Rond 08.00 zou de weg weer opengaan, maar tijdens opruimwerkzaamheden bleek dat er ook asbest tussen het afval zit. Woensdag werd uit protest tegen de stikstofregels op verschillende plaatsen afval, strobalen en asbesthoudend materiaal gedumpt en in brand gestoken. Daardoor is de A1 bij Voorst, van Hengelo naar Apeldoorn, nog altijd dicht. Op de weg liggen nog restanten van de afvaldumping van gisteren. Richting Hengelo zijn twee rijstroken afgesloten. Inmiddels is een aannemer begonnen met het opruimen van de rommel. De snelweg blijft mogelijk nog tot eind van de middag dicht volgens Rijkswaterstaat. “Er wordt hard gewerkt om de weg schoon te maken, maar de verwachting is dat de aannemer toch geruime tijd bezig zal zijn. We houden nu rekening met het einde van de middag,” legt een woordvoerder van Rijkswaterstaat uit. Het opruimen van dat afval werd gisteravond op de A1 gestaakt omdat de bedrijven die de rommel moesten opruimen werden bedreigd. Rijkswaterstaat kon ‘s avonds nog geen nieuwe aannemer vinden voor het opruimwerk. Door wie die bedreigingen zijn gedaan en hoe, is niet duidelijk. “Wij betreuren dit ten zeerste. Dit levert heel veel hinder en een vervelende situatie op voor de weggebruikers. We betreuren het natuurlijk ook dat de aannemers zich geïntimideerd voelen. Dat zou niet zo moeten zijn,” aldus een woordvoerder van Rijkswaterstaat. Ook op andere plekken werden ingehuurde aannemers lastiggevallen. Waar dat gebeurde, kan de woordvoerder niet precies zeggen. In de nacht van woensdag of donderdag heeft er ook op andere plekken ‘het een en ander gespeeld’, aldus de woordvoerder van Rijkswaterstaat. Zo zouden er op de A50 bij Apeldoorn strobalen zijn aangestoken in de berm. Tussen Meppel en Heerenveen zouden meerdere toe- en afritten zijn afgesloten met hooibalen gewikkeld in donker plastic. “Levensgevaarlijk in het donker,” aldus de woordvoerder. De politie roept weggebruikers op hun rijgedrag aan te passen in verband met mogelijke nieuwe acties. ‘Er kan plotseling op elke plek afval worden gedumpt en dit kan leiden tot zeer gevaarlijke situaties. Hou daar rekening mee’, schrijft de politie op Twitter. Rijkswaterstaat roept weggebruikers die donderdagochtend op pad gaan op om extra alert te zijn op de weg. “Gedurende de dag kunnen er allerlei dingen gebeuren, vooral in bepaalde delen van het land, zoals het oosten en het noorden. Het is heel onvoorspelbaar, dus wees daar bedacht op als je de weg op gaat.”||https://www.parool.nl/nieuws/boerenprotest-afvaldumpingen-ongelukken-en-intimidatie-tijdens-het-opruimen~b25a4a98/
2022-07-28||Twee cruiseschepen voor asielzoekers komen deze kant op, maar waar moeten ze aanmeren?||Staatssecretaris Eric van der Burg (Asiel, VVD) schrijft aan de Tweede Kamer dat het kabinet drie (cruise)schepen heeft ingehuurd voor de opvang van asielzoekers, nu de asielopvang in Nederland volledig is vastgelopen. Drie cruiseschepen hebben al opdracht gekregen om koers te zetten naar Nederland en komen naar verwachting ‘in de loop’ van augustus aan in ons land. Twee van de schepen die gehuurd zijn komen van de Estse reder Tallink, meldt het bedrijf in een persbericht. Het gaat om de schepen Silja, die normaal gesproken als ferry tussen Tallinn en Helsinki vaart, en om de Galaxy, doorgaans ingezet tussen het Finse Turku en de Zweedse hoofdstad Stockholm. Beide schepen worden gehuurd inclusief technisch personeel. De deal is in opdracht van het Centraal Orgaan opvang asielzoekers (COA) gesloten door het bedrijf Slaapschepen.nl. Voor het geval de schepen niet welkom zijn in gemeenten met een zeehaven, wilde het kabinet de mogelijkheid laten onderzoeken om cruiseschepen voor anker te laten liggen vóór de kust. Van der Burg kondigde dat vorige week aan, nadat Vlissingen al eerder liet weten geen toestemming te geven voor een schip. De vraag is nu in welke gemeente zo’n cruiseschip dan wél kan aanmeren. Velsen is de enige gemeente die zich tot nu toe kandidaat heeft gesteld, maar daar zit een belangrijke kink in de kabel. Rijkswaterstaat concludeerde deze week dat een zeecruiseschip voor duizend mensen te groot is om veilig te kunnen aanmeren aan de VOB-kade in Velsen-Noord. Dat meldde NH Nieuws dinsdag. Op dit moment worden alternatieve opties onderzocht: of snelle aanpassing van de kade, of ‘meerdere kleinere schepen’. Toch stelt Van der Burg in zijn Kamerbrief dat het eerste schip ‘zoals het er nu naar uitziet’ in Velsen aanmeert, en op 1 september al in gebruik kan worden genomen. Over iets meer dan een maand dus. Dan de andere twee schepen: waar moeten die heen? Het kabinet gaat ervan uit dat een tweede schip op 1 oktober ergens kan aanmeren, daarover lopen ‘met meerdere gemeenten’ gesprekken, schrijft het kabinet. Maar uit een rondvraag onder de zes andere gemeenten die een dergelijk schip zouden kunnen huisvesten, blijkt dat het enthousiasme zeer gering is. Alleen Amsterdam biedt een opening, en stelt dat er gesprekken gaande zijn. “Maar er is nog niets besloten. De gesprekken gaan verder na de vakantie.” Rotterdam zegt dat er geen gesprekken lopen. Een woordvoerder wijst erop dat de gemeente al veel doet, en dat in de stad onder meer een groot cruiseschip ligt dat vijftienhonderd Oekraïners huisvest. Den Helder meldt bij monde van een woordvoerder dat de vraag voor het plaatsen van een opvangschip ‘in een verkennend gesprek’ aan de gemeente is gesteld. “Den Helder zal echter niet meewerken aan extra crisisnoodopvangplekken.” De gemeente doet al veel, meldt de woordvoerder. “Met vier opvanglocaties en ruim duizend capaciteitsplekken zijn wij een voorbeeld voor andere gemeenten.” De Groningse gemeente Het Hogeland, waar de Eemshaven ligt, zegt dat de komst van een schip ‘absoluut niet aan de orde’ is. “Wij zijn druk bezig met de opvang van vijfhonderd Afghanen. Er heeft ons ook geen verzoek bereikt voor zo’n cruiseschip.” Zaandam zegt ook geen verzoek te hebben gekregen. “De enige plek waar het zou kunnen, was tot gisteren in beeld om een zeecruise voor Oekraïners aan te leggen. Die boot bleek niet geschikt vanwege stikstofuitstoot, nu onderzoeken we of we een andere boot kunnen gebruiken. Maar die ruimte hebben we echt nodig om aan onze opgave op het gebied van Oekraïne-vluchtelingen te voldoen. Het huisvesten van andere vluchtelingen daar is niet aan de orde.” Conclusie: voor de drie schepen die onze kant op komen zijn nu misschien twee plekken beschikbaar, waarbij die in Velsen nog niet geschikt is en er met de gemeente Amsterdam ‘zeker nog geen akkoord’ ligt. De grote cruiseschepen worden gezien als een van de manieren om het al maanden overbelaste aanmeldcentrum in Ter Apel te ontlasten. Een andere oplossing voor het probleem is de opkoop van leegstaande gebouwen en die geschikt maken voor opvang. Die opdracht kreeg het COA vorige week. “Zoals gebouwen die ooit als hotel zijn gebruikt,” stelde Van der Burg. Het kabinet betaalt volgens hem dan de rekening. “We hebben geen bedragen met elkaar afgesproken, maar het is geen blanco cheque.” Als het lokale bestemmingsplan bewoning niet toestaat of als de gemeente waarin die gebouwen staan asielzoekers weigert, kan minister Hugo de Jonge (Volkshuisvesting) maatregelen nemen waardoor dat wordt afgedwongen. “Die heeft dan doorzettingsmacht.” Veel gemeenten vangen nu ook Oekraïense vluchtelingen op. Daar zijn zo’n drieduizend bedden nu nog onbezet. Sommige gemeenten willen wel Oekraïners opvangen, maar geen andere vluchtelingen. Door op die plekken zo veel mogelijk Oekraïners op te vangen, komt er plek vrij in gemeenten die het niet uitmaakt of ze Oekraïners of asielzoekers opvangen. De asielopvang loopt al maanden compleet vast. Van alle mensen die in asielzoekerscentra wonen, hebben er inmiddels meer dan vijftienduizend een verblijfsvergunning. “Dat is 37 procent,” aldus Van der Burg. Zij hebben recht op een reguliere woning, maar die is er niet. Gemeenten moeten met spoed tussenvoorzieningen voor deze groep statushouders regelen, bijvoorbeeld in tijdelijke woningen of lege gebouwen.||https://www.parool.nl/nederland/twee-cruiseschepen-voor-asielzoekers-komen-deze-kant-op-maar-waar-moeten-ze-aanmeren~b94c009c/
2022-07-28||Bizar bouwproject in Saoedi-Arabië: wolkenkrabber van 170 kilometer lang moet nieuwe stad vormen||Twee parallel aan elkaar gebouwde wolkenkrabbers genaamd The Line, dwars door een woestijngebied, zullen de basis zijn voor ‘de meest leefbare stad op aarde’. Dat kondigde de kroonprins van Saoedi-Arabië, Mohammed bin Salman, aan in een presentatie over het project, dat sinds het prille begin in 2017 al meerdere keren van richting is veranderd. Het gebouw moet het toonbeeld van modern bouwen worden. Het gebouw zou volgens de kroonprins passen in de huidige ‘leefbaarheids- en klimaatcrisis’. Neom zou volgens hem in 2030 al 1,2 miljoen inwoners moeten kunnen huisvesten, en in 2045 moet dat aantal zijn gegroeid naar 9 miljoen. De stad moet 100 procent draaien op hernieuwbare energie, en van binnen wordt een ‘microklimaat’ gecreëerd met ‘natuurlijke ventilatie’. De stad zou volgens de prins passen in de ambitie van Saoedi-Arabië om voor 2060 volledig uitstootvrij te zijn. Zo moet alle energie in de autovrije stad klimaatneutraal opgewekt worden, bijvoorbeeld door zonnepanelen of waterstofverbranding. De Saoedische klimaatdoelen worden internationaal al langer in twijfel getrokken. De belangrijkste reden voor het bouwen van de nieuwe, smalle miljoenenstad is het vergroten van het inwonersaantal van Saoedi-Arabië, legt de prins uit. Dat zou nodig zijn om de economie van het land te redden wanneer de olievoorraden op zijn. “En sinds we het toch vanuit het niets moeten opbouwen, waarom zouden we dan normale steden kopiëren?” zei hij tijdens de presentatie. In wat zero-gravity urbanism wordt genoemd is het de bedoeling dat stadsparken, scholen, winkels en andere faciliteiten boven elkaar worden gebouwd in The Line. Alle dagelijkse behoeften zijn dan voor alle inwoners van de stad maximaal op vijf minuten loopafstand. Ook zou je ergens in de stad moeten kunnen skiën in de buitenlucht, en komt er een hogesnelheidstrein die je in 20 minuten van de ene naar de andere kant van de stad kan brengen. De ‘eerste fase’ van het project, dat in 2030 klaar zou moeten zijn, kost volgens de kroonprins 1,2 triljoen Saoedische riyals, ofwel 316 miljard euro. Wat er precies voor die tijd af moet zijn, is niet bekend. Volgens het bestuur van Neom zou de nieuwe stad zo'n 380.000 nieuwe banen creëren voor het einde van het decennium ‘met een ultieme balans tussen werken en vrije tijd’. Of The Line er ook daadwerkelijk gaat komen, is nog onduidelijk. Eerder zei de kroonprins tegen media dat Saoedi-Arabië ‘zijn eigen piramides nodig heeft’ om aanzien in de wereld te behouden. Het extravagante project lijkt deze visie te volgen, maar de uitvoerbaarheid en betaalbaarheid zijn hierdoor wel in het geding. Een consultant die nauw samenwerkt met de Saoedische overheid zegt tegen de Britse krant The Guardian: “Er is maar weinig toegang tot het bouwgebied, en het duurt nog maar acht jaar voordat de inwoners er zouden moeten intrekken. Dat is wel een erg grote uitdaging om zo op vertrouwen aan te nemen.”||https://www.parool.nl/nieuws/bizar-bouwproject-in-saoedi-arabie-wolkenkrabber-van-170-kilometer-lang-moet-nieuwe-stad-vormen~b32a4f6d/
2022-07-28||Inwonertal Nederland in halfjaar met 120.000 toegenomen||In het eerste halfjaar van 2022 steeg het aantal inwoners van Nederland met bijna 120.000, meldt het Centraal Bureau voor de Statistiek (CBS). Dat is vrijwel evenveel als de bevolkingsgroei in de eerste helften van 2018, 2019, 2020 en 2021 bij elkaar. De groei komt overeen met de totale bevolking van de gemeenten Amstelveen en Diemen samen. Nederland telde begin januari bijna 17,6 miljoen inwoners. Begin juli woonden ruim 17,7 miljoen mensen in Nederland. Van januari tot en met juni werden ongeveer 81.100 baby’s geboren, gingen circa 84.200 mensen dood en emigreerden zo’n 72.300 mensen uit Nederland. Die aantallen zijn allemaal redelijk stabiel. De enige verandering is te vinden in het aantal immigranten. In de eerste helft van het jaar verhuisden ongeveer 195.200 mensen naar Nederland, tegen zo’n 93.600 in dezelfde maanden een jaar eerder. De meeste immigranten komen uit Oekraïne. Daarna volgen Syrië, Turkije, India en Polen. In april, mei en juni zijn meer mensen overleden dan er werden geboren. Dit betekent dat de zogeheten natuurlijke aanwas negatief was. Volgens het CBS is dit in een tweede kwartaal maar één keer eerder gebeurd. In april, mei en juni 2020 waren er meer sterfgevallen dan geboortes door de eerste golf van het coronavirus.||https://www.parool.nl/nederland/inwonertal-nederland-in-halfjaar-met-120-000-toegenomen~b10246dd/
2022-07-28||De slimste mens dreigt De saaiste mens te worden||Lips mag graag kijken naar én meedoen met De slimste mens maar uitgerekend dit jubileumseizoen – het 20ste – kan het hem maar nauwelijks boeien. Het kan ermee te maken hebben dat het een zomerseizoen is en het dus minder aantrekkelijk is om vijf avonden per week naar een quiz te kijken terwijl de zwoele zomeravond lonkt, al had Lips daar vorige zomer geen last van. Misschien is de formule na tien jaar wat sleets geworden, met rondes als ‘open deur’, waarin een bekende Nederlander een omslachtige vraag stelt. En ook het voorspelbare gebrom van Maarten van Rossem heeft zijn houdbaarheidsdatum overschreden. Maar het kan er ook mee te maken hebben dat de kandidaten dit seizoen minder tot de verbeelding spreken. Ze zijn bijna allemaal sportief en goed geïnformeerd, en je gunt ze bijna allemaal de slimste van de dag te worden. Maar waar blijven de kandidaten die tot de verbeelding spreken of desnoods de kijkers de gordijnen injagen? Zoals Tijl Beckand, die met zijn matennaaierij ver kwam maar godzijdank glorieus verloor van Rob Kemps, de sympathieke Snollebollekeszanger die de slimste mens werd. Of juist de kandidaten die zelfs op de meest simpele vragen geen antwoord hebben – al kwam Mai Verbij woensdagavond aardig in de buurt toen ze het bij atletiekonderdelen over ‘speerschieten’ had. In diezelfde aflevering gaf cabaretier Jasper van Kuijk bizar genoeg ‘Adolf Hitler’ als antwoord toen hij een slasoort niet kon thuisbrengen. Vorige zomer had De slimste mens een finale met drie zeer tot de verbeelding sprekende kandidaten: de latere winnares cabaretière Lisa Loeb, de besnorde dichter Joost Oomen en Pownedverslaggever Bram Douwes, winnaar van de Tijl Beckandtrofee voor Meest Irritante Deelnemer. Lips blijft hopen op weer zo’n finale – maar slaat in afwachting daarvan wat afleveringen van De slimste mens over. Reageren? hanlips@parool.nl.||https://www.parool.nl/kunst-media/de-slimste-mens-dreigt-de-saaiste-mens-te-worden~b36bd8b4/
2022-07-28||Een puntgaaf youngadultboek over een broeierige zomer die ontaardt in schuld en wrok||Amerikaans-Engelse youngadultschrijver, Alma-winnaar, voorgoed verbonden aan haar debuut Hoe ik nu leef. Haar latere jongerenromans bereikten nooit de cultstatus van dat eerste dystopische boek. Tot ze vorig jaar De Godden broers publiceerde, begin van een zomerdrieluik. De pers struikelde over superlatieven en het boek werd genomineerd als Beste Boek voor Jongeren. Geen vervolg. De Godden broers was een familieverhaal, gesitueerd aan de Engelse kust. Dat soort vrienden speelt zich af in het New York van 1983 tijdens de aidspandemie. ‘Seks en dood. De hele atmosfeer van New York was ervan doortrokken.’ Wat de verhalen gemeen hebben is de zomerse setting en nieuwe vriendschappen die de levens van de hoofdpersoon ontwrichten. Beth gaat stage lopen bij een grote krant. Vergeleken bij de drie andere stagiaires voelt ze zich ‘zo saai als een karper’. Ze belandt in een ranzig appartement in Greenwich Village. Meer nog dan de kakkerlakken en haar waardeloze huisgenoten is het de hittegolf die haar lamslaat. Maar dan vraagt medestagiaire Edie haar bij haar in te trekken in het Upper West Side-appartement van haar ouders – mét airco. Als de charismatische, rücksichtslose Edie zich dan ook nog ontpopt tot supervriendin, lijkt Beths zomer volmaakt. De vriendschap tussen de meisjes is ongelijkwaardig. Edie blijkt de vrouwelijke variant van hartenbreker Kit uit De Godden broers – even manipulatief, even onbetrouwbaar. Daardoor is het tweede deel van dit drieluik net iets minder verrassend dan het eerste, ook omdat het perspectief dit keer traditioneler is. Wat niet betekent dat Dat soort vrienden niet geslaagd is. Dat is het wel, méér dan dat. Geraffineerd terloops laat Rosoff een broeierige zomer ontaarden in desillusie, schuldgevoel en wrok. Dat doet ze in puntgave zinnen met scherp psychologisch inzicht. Dit is YA van hoog niveau. Voor liefhebbers van Anna Woltz’ Honderd uur nacht (ook New York) en Edward van de Vendels Ons derde lichaam (ook jongeren die voor het eerst op zichzelf wonen). Kijk hier voor nog veel meer kinderboeken voor alle leeftijden.||https://www.parool.nl/kunst-media/een-puntgaaf-youngadultboek-over-een-broeierige-zomer-die-ontaardt-in-schuld-en-wrok~b7aa840d/
2022-07-28||De Curievrouwen: drie fascinerende levens in een biografie, alleen jammer van die biograaf op missie||Een actueel tintje zit er wel aan de biografie Marie Curie en haar dochters. In 1867 werd zij als Marie Sklodowska geboren in Polen, dat toen grotendeels door Rusland was bezet. Poolse boeken waren verboden en er moest Russisch gesproken worden. Als 15-jarige behaalde Marie het examen van de middelbare school. Ze ging als lerares aan de slag zodat haar zus Bronia in Parijs naar de universiteit kon. Als zij eenmaal arts was, zou Marie naar Frankrijk gehaald worden om te studeren. Zo geschiedde. In Parijs ontmoette ze de natuurkundige Pierre Curie. Ze vielen voor elkaar. Het stel trouwde en kreeg twee dochters: Irène en Evelyne. Madame Curie, zoals ze later alom genoemd werd, was geobsedeerd door stralingen. Wilhelm Röntgen werkte met X-stralen, waardoor botten in een hand zichtbaar werden. Marie wilde weten waar die stralingen vandaan komen. Dat werd het onderwerp van haar proefschrift. Samen met Pierre werkte ze in een oude loods met grote hoeveelheden erts en afval uit uraniummijnen, om er een minuscuul beetje radium uit te peuren. Ze bedachten de term ‘radioactiviteit’ voor de geheimzinnige krachten die vrijkomen uit dit mysterieuze goedje. In 1902 was het zover: er wordt een decigram zuiver radium geïsoleerd. Daarna ging het snel. Een jaar later kreeg ze samen met Pierre de Nobelprijs voor Natuurkunde. Een glanzende carrière lag in het verschiet, maar het noodlot sloeg toe. Twee jaar nadat Pierre hoogleraar aan de Sorbonne was geworden, werd hij door een rijtuig overreden. Nog geen maand na zijn dood in 1906 besloot de Sorbonne Pierres leerstoel, inclusief zijn laboratorium, over te doen aan Marie. Zij werkte onverdroten verder en won in 1911 nog een Nobelprijs, voor scheikunde dit keer. Met één ding had het echtpaar Curie geen rekening gehouden: de effecten van radioactiviteit op hun eigen gezondheid. Toen François Mitterrand het echtpaar in de jaren negentig wilde laten bijzetten in het Panthéon, moesten hun lichamen eerst op straling onderzocht worden. Het viel mee, dus Marie en Pierre konden alsnog worden opgenomen in de prestigieuze tempel van de wetenschap. Niemand trekt de verdiensten van Madame Curie in twijfel, als onderzoeker noch als voorbeeld en wegbereider van vrouwen in de wetenschap. Inmiddels weet ook elk weldenkend mens dat het met de gelijkberechtiging van mannen en vrouwen rond 1900 slecht gesteld was. Daarom is het jammer dat deze biografie doortrokken is van riedeltjes over ‘domme mannen’, ‘hoge omes met uitgestreken gezichten’, ‘de meeste mannen’ die zich niet kunnen voorstellen dat een vrouw kan ‘denken’, de ‘masculiene weerstand’ van een eeuw geleden. Hier is een biograaf met een missie aan het werk. Als zij spreekt van een ‘excuustruus’, staat daar een nootcijfer bij. Kijk je echter naar de bron, dan verwijst de term ‘excuustruus’ niet naar een brief of dagboek maar naar een mededeling dat Simone de Beauvoir deze term graag gebruikte. Die terzijdes doen het boek geen goed, het levensverhaal van Madame Curie vertelt op zichzelf al hoe uitzonderlijk getalenteerd en wilskrachtig zij was. Mooi is het verhaal over een Amerikaanse journalist die een actie op touw zette om Marie één gram radium cadeau te doen. Voorwaarde was dat ze dit cadeau zelf in ontvangst nam in de VS. Haar bezoek werd een succes. De Amerikaanse president Warren Harding overhandigde haar de kist met radium. Zeven jaar later herhaalde dit tafereel zich toen Marie uit handen van president Herbert Hoover radium kreeg aangeboden. De biografie wordt spannender als het over de dochters van Marie en Pierre gaat. Irène, de oudste, trad in de voetsporen van haar moeder, Evelyne leidde een mondain leven als reisjournalist en societyfiguur. Zij schreef een biografie van haar moeder die wereldwijd succes had. Irène won in 1935 ook al een Nobelprijs voor Scheikunde, samen met haar man Frédéric Joliot. En nadat Evelyne op latere leeftijd trouwde met Henry Labouisse, werkzaam voor Unicef, kreeg hij ook een Nobelprijs, voor de Vrede. Dat maakte zes Nobelprijzen binnen één familie. Er is wel iets geks aan de hand met deze biografie. Doorlopend gaat het over Evelynes contacten met de groten der aarde. Zo logeert ze in het Witte Huis bij Eleanor Roosevelt en spreekt ze zich uit tegen Hitler-Duitsland. Terloops wordt haar toenmalige partner Philippe Barrès een paar keer genoemd. Ze was decennialang met hem samen, voordat ze Labouisse tegenkwam. Maar dat Barrès in de hoofdredactie zat van de ultra-rechtse krant Le Nouveau Siècle, die in de jaren twintig fungeerde als lijfblad van de fascistische partij Le Faisceau, wordt nauwkeurig buiten beeld gehouden. Toch nog een smetje op deze bewonderenswaardige familie.||https://www.parool.nl/kunst-media/de-curievrouwen-drie-fascinerende-levens-in-een-biografie-alleen-jammer-van-die-biograaf-op-missie~bb5cbdb4/
2022-07-28||Wegen in meerdere provincies dicht door acties op en rond A7||Nabij Medemblik in de provincie Noord-Holland zijn hooibalen in de fik gezet. Rijkswaterstaat heeft de weg daar afgezet op last van de brandweer. Bij Midwolde zijn onder meer autobanden op de weg gedumpt. Hierdoor vond rond 02.45 uur een aanrijding plaats. Bij Frieschepalen vond rond 03.45 uur eveneens een ongeluk plaats. De weg wordt tussen Groningen en Drachten afgesloten. De politie onderzoekt wie er verantwoordelijk is voor het dumpen van het afval en vraagt weggebruikers hun rijgedrag aan te passen. “Er kan plotseling op elke plek afval worden gedumpt en dit kan leiden tot zeer gevaarlijke situaties”, aldus de politie op Twitter. Rijkswaterstaat gaat de weg vrijmaken. Op de A2 bij Breukelen werd woensdagavond brand gesticht. In de berm liggen brandende hooibalen. Uit voorzorg heeft Rijkswaterstaat twee rijbanen afgesloten. Rijkswaterstaat meldt dat de brandweer vanwege het droge zomerweer geen risico neemt met de brand en het blussen daardoor langer kan duren. Het is de zoveelste melding van brandstichting en afvaldumping op Nederlandse snelwegen woensdag. Het ging eerder op de dag vooral om acties in de driehoek Barneveld, Zwolle en Hengelo. Boeren stonden er met tractoren bij op- en afritten van de snelweg. Artikel gaat verder onder de tweet. De A1 bij het Overijsselse Voorst is waarschijnlijk ook op donderdagochtend dicht in de richting van Amersfoort vanwege afval dat daar woensdag uit protest gedumpt is door boeren. Rijkswaterstaat liet rond 22.00 uur weten dat het nog niet gelukt is een aannemer te vinden om het afval op te ruimen. Aannemers die dat in eerste instantie zouden doen, trokken zich terug na bedreigingen. Er ligt onder meer asbest op de weg dat door een gespecialiseerd bedrijf verwijderd moet worden, zegt een woordvoerder. Door wie de bedreigingen werden geuit en hoe, is niet duidelijk. Volgens NOS werden aannemers uitgemaakt voor ‘NSB’er’ en kreeg een medewerker van een bedrijf een doodsbedreiging. Verder stonden er woensdag boze agrariërs langs de A1 bij Bathmen, de A30 bij Ede, de A35 bij Hengelo, de A50 bij Apeldoorn en de A12 bij Bunnik, Maarsbergen en Veenendaal-West, wat voor lange files zorgde. Op de A50 richting Arnhem had het verkeer de meeste last van de acties. Er was bijna een uur oponthoud. Er was woensdagmiddag nog niemand gearresteerd. Eerder op de dag zei de politie dat het ‘lastig’ wordt de brandstichters te achterhalen. Artikel gaat verder onder de tweet. BBB-leider Caroline van der Plas heeft begrip voor de ‘emoties’ van de boeren, maar keurt de brandstichtingen en mestdumps op snelwegen wel af: “Ik sta achter demonstraties zolang ze binnen de kaders van de wet vallen,” meldt het Kamerlid. “Dus langs de snelweg staan is geen probleem. Maar als er mest op de weg gestort wordt en er bermen in de fik gestoken worden, dan komt de veiligheid van anderen in het geding en roep ik op: stop daarmee.” Het ministerie van Landbouw, Natuur en Voedselkwaliteit vindt dat de boerenacties rond verschillende snelwegen te ver gaan. Het ministerie heeft moeite met manier waarop de boeren hun boosheid kracht bij zetten. “Protesteren mag, maar binnen de grenzen van de wet. Dat is dit niet. Dit is ook niet de manier om met elkaar verder te komen,” laat een woordvoerder weten. Het ministerie meent dat de boeren beter om de gesprekstafel kunnen komen. Vertegenwoordigers van boeren hebben dinsdag nog een uitnodiging gekregen van Johan Remkes, die moet bemiddelen tussen de overheid en de boeren, merkt de woordvoerder op. “Kom daar op gesprek, dat is de plek om zorgen, ideeën en suggesties te delen en met elkaar verder te komen.” Het ministerie van Justitie en Veiligheid is ook kritisch. “Demonstreer, voer actie, spreek je uit, maar hou het rustig, houd je aan de regels en de wetten die gelden,” klinkt het in een reactie. Het blokkeren van wegen hoort daar volgens de justitiewoordvoerder niet bij. “Dit kan ernstige gevolgen hebben. Dan heeft de politie geen keuze dan waar mogelijk in te grijpen, desnoods achteraf.” Land- en tuinbouworganisatie LTO wil niet ingaan op deze nieuwe acties en verwijst naar een eerder statement, waarin staat dat ‘het overgrote deel van boeren en tuinders afkeuring uitspreekt’ over de manier waarop een kleine minderheid op ‘ongepaste of zelfs onwettige wijze’ de boosheid uit. “Er zijn nu zo’n drie maanden acties en ik kan politiek commentator worden als ik er elke dag wat over moet zeggen,” voegt een LTO-woordvoerder toe. “Ik ga niet de acties van anderen uitleggen.” “Als je mensen zo ontzettend boos maakt, dan krijg je dit,” zegt secretaris Sieta van Keimpema van actiegroep Farmers Defence Force over de nieuwe boerenacties. “Daar moet je niet raar van opkijken. Iedereen zou dit doen, als je van je land en uit je huis wordt gejaagd.” Ze reageert daarmee op de kritiek van wegbeheerder Rijkswaterstaat, die waarschuwt dat deze manier van actievoeren gevaarlijke situaties kan veroorzaken. “Zolang de overheid vasthoudt aan de huidige doelen, zul je dit soort toestanden krijgen,” zegt Van Keimpema over het stikstofbeleid van de overheid. “30.000 bedrijven worden daardoor geraakt. Mensen slapen niet meer, er zijn zelfmoorden onder boeren die het niet meer zien zitten,” zegt het bestuurslid van FDF. Recente cijfers over het aantal zelfdodingen onder boeren zijn niet beschikbaar. FDF zegt zelf overigens geen rol te spelen in deze protestacties. “Lokale trekkergroepen organiseren dit soort acties zelf.” Ook voorzitter Bart Kemp van Agractie laat weten dat hij er niet van op de hoogte was.||https://www.parool.nl/nederland/wegen-in-meerdere-provincies-dicht-door-acties-op-en-rond-a7~b6fb4e33/
2022-07-28||The Innocents||In The Innocents – een als horrorfilm verpakte, psychologisch drama van de Noorse regisseur Eskil Vogt – draait het om Ida, 9 jaar oud, die aan het begin van de zomervakantie verhuist naar een appartement in een buitenwijk van Oslo. Haar verwarring wordt fraai weergegeven op de intrigerende poster, waarop ze ondersteboven in een schommel hangt. Ook verwarrend: in Het Ketelhuis hing de poster een tijdje ondersteboven. ketelhuis.nl/the-innocents||https://www.parool.nl/ps/the-innocents~b80818d8/
2022-07-28||Oproep aan boerenactievoerders: ‘Stop met de levensgevaarlijke acties’||Minister Mark Harbers (Infrastructuur) heeft geen goed woord over voor de protestacties woensdag op diverse snelwegen. “Iedereen mag demonstreren, maar dit soort acties moet stoppen,” aldus de bewindsman. Boze boeren lieten woensdagochtend onder meer brandende strobalen, afval, asbest en mest achter op verschillende snelwegen. Harbers: “De blokkades hebben wegen beschadigd, gevaarlijke verkeerssituaties veroorzaakt en de brandstichting was door de droogte gevaarlijk voor de gehele omgeving.” Op de A32 bij Meppel reed een auto op een stapel achtergelaten puin; voor zover bekend raakte daarbij niemand gewond. Rijkswaterstaat werkt er volgens Harbers hard aan om de wegen weer begaanbaar te maken. Dat gaat niet zonder slag of stoot: de opruimwerkzaamheden werden gestaakt nadat betrokken aannemers met de dood werden bedreigd. Justitieminister Dilan Yeşilgöz waarschuwt de boeren die zich schuldig hebben gemaakt aan vernieling, brandstichting en bedreiging: “Je verliest niet alleen in rap tempo begrip voor je acties. Waar mogelijk spoort de politie je op. Een strafblad heeft gevolgen. Gebruik je verstand.” Bart Kemp, voorman van boerenprotestbeweging Agractie, vindt het ‘niet aan hem’ om de acties af te keuren. Volgens hem zijn het ‘wanhoopssprongen van boeren die geen beweging van de overheid zien’. Mark van den Oever van Farmers Defence Force: “Zij vinden dat het afgelopen moet zijn met de boerenacties? Wij vinden dat het afgelopen moet zijn met het achterlijke stikstofbeleid. Dit stopt voorlopig niet.”||https://www.parool.nl/nederland/oproep-aan-boerenactievoerders-stop-met-de-levensgevaarlijke-acties~b77bf12b/
2022-07-28||Boeren willen niet met Remkes om tafel: ‘We komen niet uit de loopgraven’||In zijn formele uitnodiging aan alle betrokkenen deze week lijkt Johan Remkes de ruimte te bieden voor de boeren om over alles te praten, dus ook over de heilige kabinetsdoelen. ‘Ik stel een open gesprek voor, waarin er geen taboes zijn.’ Maar die uitgestoken hand wordt vooralsnog bruut weggeduwd. Boerenorganisaties blijven bij hun eerder uitgesproken boycot van de gesprekken met Remkes, die vorige maand door het kabinet werd aangesteld om betrokkenen uit de stikstofimpasse te begeleiden. Zolang de overheid vasthoudt aan de huidige stikstofplannen heeft koffiedrinken met Remkes geen zin, redeneren LTO, Agractie en Farmers Defence Force. Bovendien vinden ze de VVD-nestor ongeschikt, ze wantrouwen hem vanwege zijn rol als hoofdopsteller van het rapport ‘Niet alles kan’. Daarin staat dat de landbouwsector in 2030 een stikstofreductie van 50 procent moet realiseren, hetgeen het kabinet-Rutte IV – dat Remkes als formateur in elkaar sleutelde – ook overnam. “Hij geniet geen vertrouwen,” stelde Bart Kemp, voorman van Agractie, kort na Remkes’ aantreden. “Er moet over de inhoud worden gesproken, anders heeft het geen zin,” zegt hij nu, al heeft Kemp de deur nog niet helemaal dichtgegooid. “Wij willen gesprekken voeren over de fundamenten van het beleid, met de personen die er over gaan: Van der Wal en Rutte. Als dat kan, kan een gesprek zinvol zijn.” In zijn uitnodiging benadrukt Remkes dat hij onafhankelijk opereert en dat betrokken ministers ook aanwezig zijn bij de gesprekken. Maar het radicalere Farmers Defence Force zal toch echt niet aanschuiven, waarschuwt voorman Mark van den Oever. “Als de doelen vaststaan, waar moeten wij dan over komen praten? Een theekransje kunnen we zelf ook wel organiseren. Voor deze uitnodiging komen we niet uit de loopgraven, maar blijven wij met de hakken in het zand.” Land- en Tuinbouworganisatie Nederland (LTO) gaat eveneens niet op de uitnodiging van Remkes in ‘totdat het kabinet toezegt dat serieus gesproken kan worden over doel, tijdspad en invulling van maatregelen.’ Dat tijdens de gesprekken ook leden van het kabinet aanschuiven zorgt bij LTO juist voor meer argwaan, schrijft voorzitter Sjaak van der Tak in een brief. ‘Het kabinet heeft zich bij herhaling onwillig getoond.’ Ondertussen gaan de boerenprotesten door. In het het midden en het oosten van het land versperden boeren woensdag met (brandende) hooibalen, mest, puin, tractorbanden, en zelfs asbest de weg. Agractievoorman Bart Kemp noemt het ‘wanhoopssprongen van boeren die zien dat er geen beweging is bij de politiek.’ Bij ministeries en in de Tweede Kamer klinkt afkeuring over de acties, al begrijpt BBB-leider Caroline van der Plas ‘de emoties’ wel. “Ik sta achter demonstraties zolang ze binnen de kaders van de wet vallen, dus langs de snelweg staan is geen probleem. Maar als er mest op de weg gestort wordt en er bermen in de fik gestoken worden, dan komt de veiligheid van anderen in het geding en roep ik op: stop daarmee.” Van der Plas gelooft niet dat Remkes’ poging zal slagen en pleit al langer voor een nieuwe opzet, met andere gespreksleiders. “Er is heel veel weerstand tegen Remkes. Dat er geen taboes zijn, klinkt mooi, maar ik wil een bemiddelaar die de angel uit de kwestie haalt, de patstelling moet weg. Ik heb vaker gezegd: boeren stoppen niet met actievoeren totdat de plannen van tafel gaan.” De boeren en Van der Plas staan niet alleen in hun kritiek op de rol van Remkes. Ook Aik Kramer, beleidsbemiddelaar en scheidend voorzitter van de Vereniging voor Mediators bij de Overheid (VMO) vindt de benoeming ongelukkig. “Remkes is niet onafhankelijk of neutraal. Hij is verbonden aan het stikstofdossier, hij is de fikser van de VVD. Als je een serieuze bemiddelingspoging wil, moet je iemand of meerdere personen hebben die door alle partijen geaccepteerd worden. Anders riskeer je het etiket dat je slechts als verlengstuk van het kabinet opereert, als oliemannetje van Rutte.” Ook Kramer oppert daarom een nieuwe opzet, met een door het kabinet geaccepteerde bemiddelaar en daarnaast een door de boeren aangewezen mediator, plus mogelijk nog een derde gespreksleider erbij. “En dan moet je een open proces krijgen, een soort forum waarin je alle betrokkenen wel serieus neemt.”||https://www.parool.nl/nederland/boeren-willen-niet-met-remkes-om-tafel-we-komen-niet-uit-de-loopgraven~bf49bf16/
2022-07-28||Ontkrachters zwartegatclaims stuiten nu zelf op een zwart gat||Het onderzoeksteam, geleid door astronoom Tomer Shenar van de Universiteit van Amsterdam, presenteerde zijn bevindingen vorige week in vakblad Nature Astronomy. Uit die publicatie blijkt het te gaan om een zwart gat dat draait rond een ster in de Grote Magelhaense Wolk, een naburig sterrenstelsel. Het betreft een zogeheten stellair zwart gat, dat ontstaat als een zware ster onder invloed van zijn eigen zwaartekracht in elkaar stort. In tegenstelling tot superzware zwarte gaten, die zich in de centra van veel sterrenstelsels bevinden, zijn er van deze ‘lichte’ varianten (die enkele malen zwaarder zijn dan de zon) tot nu toe slechts een handvol ontdekt. Algemeen wordt aangenomen dat stellaire zwarte gaten verre van zeldzaam zijn. Alleen ons eigen sterrenstelsel huisvest er al miljoenen, misschien wel miljarden, schatten astronomen. Doordat ze zelf geen licht uitstralen, zijn stellaire zwarte gaten zeer lastig te vinden. Dat er ergens zo’n zwart gat is kan alleen indirect worden afgeleid uit de interactie met andere objecten in zijn omgeving. Dat geldt bijvoorbeeld voor het kleine deel van de stellaire zwarte gaten die niet in hun eentje door het sterrenstelsel vliegen, maar een ster als metgezel hebben. Hierbij kan materie van de ster richting het zwarte gat stromen, waarbij röntgenstraling vrijkomt. Het handjevol zwarte gaten dat vooralsnog in de Melkweg is ontdekt, kwam aan het licht dankzij die straling. Het is waarschijnlijk slechts het topje van de ijsberg. Voor elk ‘stralend’ zwart gat bestaan er naar schatting duizenden ‘slapende’ systemen, waarbij geen materie naar het zwart gat stroomt en er dus ook geen straling vrijkomt. Hoewel dat het opsporen van stellaire zwarte gaten lastiger maakt, is het niet onmogelijk ze te vinden. Waar zo’n zwart gat wordt vergezeld door een ster, kan zijn aanwezigheid ook worden afgeleid uit de beweging van de ster. “Diverse onderzoeksteams claimden al op deze manier een slapend exemplaar gevonden te hebben, maar in bijna alle gevallen konden wij die claim ontkrachten,” vertelt Shenar. “Bijvoorbeeld doordat bepaalde aannames over de ster onjuist bleken te zijn.” Toen zijn eigen team een veelbelovend systeem aantrof in waarnemingen van de Very Large Telescope in Chili, was Shenar aanvankelijk sceptisch. “Daarom besloot ik alle bekende ‘zwartegatontkrachters’ bij het onderzoek te betrekken. Zij bleken er allemaal van overtuigd te zijn dat het hier inderdaad om een slapend zwart gat gaat. Wat mij betreft is dit dan ook de eerste onomstotelijke ontdekking van zo’n object.” Is het team niet bang dat andere onderzoekers op hun beurt deze ontdekking zullen ontkrachten? “Nee, ik zou het juist fijn vinden als zij zich melden,” zegt Shenar. “Dat is waar wetenschappelijke vooruitgang vandaan komt. Bovendien: een alternatieve verklaring zou waarschijnlijk spectaculair zijn. Uit onze berekeningen blijkt dat er zich in het systeem een object bevind dat ongeveer negen keer zwaarder is dan de zon, maar er is geen licht te zien. Op een zwart gat na, had elk ander type object dat wij kennen zichtbaar moeten zijn. De enige andere optie is dus dat het hier om een nog nooit eerder waargenomen of totaal onbekend object gaat, zoals een ster die volledig uit donkere materie bestaat. Of – je mag niets uitsluiten – een onzichtbaar bouwwerk van een buitenaardse beschaving.” De astronoom verwacht dat de ontdekking zal standhouden en dat het systeem veel nieuwe kennis over zwarte gaten zal opleveren. Zwaartekrachtsgolfdetectoren hebben bijvoorbeeld de afgelopen jaren vele botsingen tussen stellaire zwarte gaten waargenomen. Er bestaan echter nog veel vragen over deze krachtige gebeurtenissen. “De ster die rond ‘ons’ zwart gat draait is zo zwaar dat het uiteindelijk ook tot een zwart gat ineen zal storten. Mogelijk eindigt dit systeem dus in een botsend paar zwarte gaten. Het kan daarmee nieuwe inzichten opleveren over hoe zulke paren ontstaan.” Het slapende zwarte gat heeft ook nog een andere opmerkelijke eigenschap: het lijkt te zijn ontstaan zonder dat daar een enorme explosie – een zogeheten supernova – bij kwam kijken. “De baan rond de ster is vrijwel cirkelvormig, terwijl zo’n ontploffing het zwarte gat normaal gesproken in een andere baan ‘trapt’. Daarmee is dit een van de directste aanwijzingen voor de steeds populairder wordende theorie dat zeer zware sterren ook zonder explosie ineen kunnen storten.”||https://www.parool.nl/wereld/ontkrachters-zwartegatclaims-stuiten-nu-zelf-op-een-zwart-gat~bf8e439a/
2022-07-28||Biografie van Heere Heeresma op komst: ‘In deze tijden is aandacht voor een dwarse persoonlijkheid als hij welkom’||“Ik heb me laten vertellen dat Een dagje naar het strand nog steeds wordt gelezen, ook door middelbare scholieren. Het recente overlijden van Cas Enklaar, die de hoofdrol speelde in Theo van Goghs verfilming ervan, doet ook weer mensen naar het boek grijpen. Maar de eerlijkheid gebiedt te zeggen dat Heeresma lang niet meer zo populair is als vroeger. Ik ben van 1956, de pret die wij hadden met zijn boeken Han de Wit gaat in ontwikkelingshulp en Geef die mok eens door, Jet! hoort wel echt bij mijn generatie. Maar juist in deze tijden is aandacht voor een dwarse persoonlijkheid als die van Heeresma toch welkomer dan ooit?” “Hij vertelde dat in Vrij Nederland aan Rudie Kagie. Later schreef Kagie dat hij zich door Heeresma had laten beetnemen. Ik weet niet hoe het zit, zal dat moeten uitzoeken. Duidelijk is dat Heeresma meer was dan alleen een schrijver. Hij had ook een hekel aan de literaire wereld, of zoals hij zelf zei: het literaire plantsoen. Hij was een echte verhalenverteller, die het niet altijd even nauw nam met de waarheid. Rond zijn privéleven plaatste hij naar eigen zeggen een brandscherm.” “Zeker. Enerzijds wil ik een boek schrijven dat de goedkeuring kan wegdragen van Hans Renders, dé autoriteit als het gaat om biografieën. Anderzijds wil ik ook een boek schrijven dat recht doet aan Heeresma’s unieke persoonlijkheid. Er mag ook worden gelachen. Geen gelul, gebak van Krul, zou hij zelf zeggen.” “In de jaren negentig sprak ik hem voor het VPRO-radioprogramma Het Marathoninterview. Voorafgaand daaraan hebben we uitgebreid gecorrespondeerd. Heeresma was een fanatieke brievenschrijver. Zijn allerlaatste brief zat in zijn schrijfmachine in het Rosa Spier Huis. In letterlijk de laatste zin staat: ‘Het wordt tijd dat een biograaf zich over mijn leven buigt’. “Ik heb mezelf anderhalf jaar gegeven, in februari 2024 moet het er zijn. Komend najaar zendt de Joodse Omroep een documentaire uit van John Albert Jansen over Heere Heeresma, waar ik ook aan heb meegewerkt.”||https://www.parool.nl/kunst-media/biografie-van-heere-heeresma-op-komst-in-deze-tijden-is-aandacht-voor-een-dwarse-persoonlijkheid-als-hij-welkom~b8a05d58/
2022-07-28||ING zet niet alleen euro’s maar ook de CO2-uitstoot op je bankafschrift||ING volgt daarmee Rabobank, die sinds april aan duizend rekeninghouders laat zien wat de milieu-impact van hun uitgaven is en die mogelijkheid na de zomer aan alle online bankklanten wil aanbieden. ING biedt die mogelijkheid sinds vandaag dus ook aan de 350.000 klanten die in de bankapp of in hun online rekeningoverzicht hebben gekozen voor de optie om hun uitgavenpatroon inzichtelijk te maken. Met die groep wil de bank de rekenmethode uittesten en verbeteren om hem later uit te rollen naar meer gebruikers. “Om de berekening van de milieubelasting te koppelen aan hun uitgaven, moeten we inzicht hebben in het bestedingspatroon van rekeninghouders,” zegt Léon Wijnands, directeur duurzaamheid bij ING Nederland. “En binnen die groep hebben mensen de keuze om deze mogelijkheid aan te zetten. Het gaat niet automatisch.” Vervolgens wordt per afschrijving berekend wat de bijbehorende CO2-uitstoot is. Dat is nu nog een inschatting op basis van uitgaven per bestedingscategorie als ‘boodschappen’, ‘vaste lasten’ of ‘winkelen’. Die wordt vervolgens vermenigvuldigd met een emissiefactor. De bank maakt daarbij nog geen onderscheid bij welke winkel er aankopen worden gedaan. “Vooralsnog gaat het om algemene adviezen,” zegt Wijnands. “We kijken niet wat er in het winkelmandje zit. Maar het maakt nogal uit of iemand vlees of vegetarisch heeft gekocht, en of men zelf naar de supermarkt is gefietst of heeft laten thuisbezorgen. Dat willen we later wel beter gaan laten zien. Maar we willen ook geen oerwoud aan informatie. Het moet wel overzichtelijk blijven.” Het is volgens de duurzaamheidstopman niet de bedoeling dat ING ook actief gaat sturen in duurzaam aankoopbeleid bij haar klanten. “We willen ze daar in de toekomst best bij helpen, door algemene tips te geven om je geld milieuvriendelijker te besteden. Maar we zullen niet gaan zeggen dat het duurzamer is om iets anders te kopen, dat is aan de klant. Vergelijk het met energiebedrijven die nu al laten zien dat je verbruik afwijkt van anderen.” “Omdat de gebruiker in de app ziet hoe zijn gegevens zich verhouden tot het gemiddelde huishouden in Nederland, kunnen rekeninghouders zien hoe hun uitstoot zich verhoudt tot anderen. Het moet ertoe leiden dat mensen hun gedrag aanpassen. Vergelijken met anderen leidt tot aanpassing in gedrag. Maar de uitkomst moet niet zijn: ik vlieg minder dan mijn buurman, ik kan wel nog een keer gaan.” ING is een van de 29 Nederlandse bedrijven op de hitlijst met ‘grote vervuilers’ van Milieudefensie. De actiegroep stelt – het Milieudefensie-vonnis tegen Shell indachtig – dat bedrijven als ING niet alleen hun eigen uitstoot moeten reduceren, maar ook die van hun klanten. “Die eis zit vooral aan de zakelijke kant van onze activiteiten,” zegt Wijnands. “Als je een grote bank bent en veel bedrijven financiert, dan financier je ook veel uitstoot. Dat bedoel ik allerminst gemakzuchtig, want daar zetten we stappen. We financieren geen kolencentrales meer, doen geen nieuwe fossiele investeringen. En we beloven in 2050 CO2-neutraal te zijn.” “Dat staat los van deze proef, maar die past wel in onze ambitie om zelf duurzamer te worden en onze klanten daarop te wijzen. Ik vind het ook onze verantwoordelijkheid om dit te doen. Als je ziet hoe groot de invloed is die mensen zelf kunnen hebben om te verduurzamen, moeten we er alles aan doen om dat te bewerkstelligen. Maar dan moeten wij ze wel dat inzicht verschaffen.”||https://www.parool.nl/nederland/ing-zet-niet-alleen-euro-s-maar-ook-de-co2-uitstoot-op-je-bankafschrift~bddfbf40/
2022-07-28||Israëlische fotograaf Iris Hassid maakt fotoserie over jonge Palestijnse vrouwen ||In het voorwoord van haar fraaie fotoboek A Place of Our Own doet de Israëlische fotograaf Iris Hassid op enigszins omfloerste wijze de oorsprong van het project uit de doeken. Het was 2014 en het viel haar op dat het aantal Arabischsprekende studentes snel groeide in Ramat Aviv, de universiteitsbuurt van haar woonplaats Tel Aviv. “Het was verfrissend om in mijn buurt Arabisch te horen spreken door een nieuwe generatie jonge, zelfverzekerde vrouwen,” stelt Hassid. “Maar Arabisch spreken in plaats van Hebreeuws zorgt er nu eenmaal voor dat je wordt aangestaard.” Waarom dat zo is, vertelt ze dan weer niet niet. Wel zegt ze dat het beeld dat zij uit de media kende van Arabische vrouwen in Israël niet overeenkwam met wat ze daar zag – ook zonder daar verder op in te gaan. Hassid besloot een van die mysterieuze, Arabischsprekende vrouwen aan te spreken. Dat was Samar, die destijds net was afgestudeerd aan de film- en televisieacademie aan de universiteit van Tel Aviv. “Ik bewonderde Samar meteen, vanwege haar uiterlijk, haar intelligentie en uitgesproken mening. Samar stemde ermee in om met me samen te werken, hoewel ze enigszins ambivalent was over mijn bedoelingen.” Ondanks haar twijfel bracht Samar Hassid in contact met haar vriendin Aya, die sociologie en genderstudies studeerde, haar nicht Saja, die psychologie studeerde, en Saja’s huisgenoot Majdoleen, die architectuur studeerde. Ze spraken af op de universiteit. Toen de vier vrouwen – de jongste was destijds 19, de oudste 24 – samen in het groene autootje van Samar kwamen aanrijden, maakte Hassid direct haar eerste foto. “Hij vangt de gelukstoestand van de jonge vrouwen op dat moment. Ze kijken vol vertrouwen naar de toekomst.” Hassid bleef de vier vrouwen zes jaar volgen. Ondanks de drukke en lang niet altijd synchroon lopende schema’s van de vier, slaagden ze erin om op gezette tijden af te spreken. Het wederzijdse vertrouwen hielp ze door moeilijke tijden: de oorlog in Gaza in de zomer van 2014, de verkiezingscampagne in 2015, uitgeroepen door premier Netanyahu van de centrum-rechtse Likud-partij die een nóg rechtsere, nationalistischere regering wilde, en de invoering van de – vooral in pro-Palestijnse kring zeer controversiële – Wet op de Joodse natiestaat in 2018, die Israël definieerde als de natiestaat van het Joodse volk. Samar bleef haar gids in hun leven; aan haar liet Hassid haar foto’s zien en met haar besprak ze wat er nog ontbrak. Hassid: “We hebben gediscussieerd en onderhandeld over de betekenis van de foto’s en het project als geheel.” Samar was daar uitgesproken over: “Wat het anders maakt, is jouw gezichtspunt in de foto’s: hoe jij, een Israëlische, onbevooroordeeld naar ons leert kijken, zonder maskers. Anders had ik het project ook zelf kunnen uitvoeren. Maar het is juist interessant hoe jij, De Ander, ons ziet. En hoe wij jou zien. Dat is het begin van welke oplossing dan ook: de andere kant kunnen zien.” Op Hassids foto is te zien hoe de vier veranderen in jongvolwassenen, in wier levens kleding, muziek en rondhangen langzaam moeten wijken voor carrière, familie en serieuze relaties. Zowel de vrijheid en vreugde in hun dagelijks leven als de harde realiteit en complexiteit van het land zijn duidelijk zichtbaar. Niet de politieke verwikkelingen, maar corona maakte in 2020 een einde aan het project: het was niet meer mogelijk om fysiek af te spreken. In het Joods Museum is nu een selectie van de foto’s te zien, aangevuld met drie korte films, véél quotes van de vijf vrouwen en achtergrondinformatie (in het Nederlands, Engels, Arabisch en Hebreeuws), en beeldschermen met WhatsApp-gesprekken tussen Iris en Majdoleen uit het voorjaar van 2021. Aan het einde van de kleine, fijne tentoonstelling is te lezen hoe het nu met de vier vrouwen gaat. Majdoleen is getrouwd en naar Milaan verhuisd; om de paar maanden komt ze terug naar Kafr Hanna om architectuurworkshops te geven aan jonge Arabische vrouwen. Aya verhuisde naar een Arabische wijk in West-Jeruzalem en werkt nu met jongeren. Ze draagt niet langer een hidjab. Saja woont inmiddels in Amman, waar ze een master psychologie doet. Samar (Qupty) is een bekende film- en televisieactrice geworden. Bij audities wordt ze door Palestijnen vaak als te Israëlisch gezien, Israëlisch vinden haar juist te Palestijns. Onlangs is ze naar Haifa verhuisd. Het schreeuwt om een vervolg. A Place of Our Own van Iris Hassid is t/m 29 januari 2023 te zien in het Joods Museum, Nieuwe Amstelstraat 1. Het gelijknamige boek is uitgegeven door Schilt Publishing, 168 blz, € 45.00.||https://www.parool.nl/kunst-media/israelische-fotograaf-iris-hassid-maakt-fotoserie-over-jonge-palestijnse-vrouwen~b6ab4c2e/
2022-07-28||De fijnste stadsstrandjes van Amsterdam: ‘Ik kan genieten in de zon en me even geen zorgen maken’||“Ik ben hier nog niet vaak geweest omdat ik pas sinds een paar maanden in Nederland ben. Ik studeerde in Charkov en moest bij het uitbreken van de oorlog vluchten uit Oekraïne. Oorspronkelijk kom ik uit Zimbabwe en ik was net begonnen aan mijn studie geneeskunde, waar ik al jaren naar uitkeek. Ik ben halsoverkop gevlucht met een klein tasje, mijn bikini heb ik vandaag gekocht voordat ik hier naar het strandje ging. Het is onduidelijk of ik mijn studie in een ander Europees land kan vervolgen, er gelden strenge regels voor het starten van een studie geneeskunde en bovendien is het erg duur. Deze warme dag op dit strandje is voor mij een bijzonder moment; ik kan ontspannen, genieten in de zon en me even geen zorgen maken over alle onzekerheden waar ik nu mee leef.”||https://www.parool.nl/ps/de-fijnste-stadsstrandjes-van-amsterdam-ik-kan-genieten-in-de-zon-en-me-even-geen-zorgen-maken~b7e50293/
2022-07-28||Weekendtips: vier Pride, bezoek openluchtexpositie Synergy of neem je hond mee naar de film||In de Tolhuistuin struin je zaterdag over een markt met boeken van queer schrijvers. Ook kun je een presentatie bijwonen van het collectief Rosetta Beats en optredens van Eva van Manen, Babette Fonchie Fotchind en Mr. Winter. Meteen lezen wat je hebt gekocht? Daar is ruimte voor in de tuin, onder het genot van een hapje en een drankje.Zaterdag, 14.00 uur, Tolhuistuin, gratis Tijdens het Cinetree Forest Film Festival worden in het Amsterdamse Bos vijf films op vijf avonden vertoond. De voorstellingen worden gecombineerd met muziek, poëzie en inleidingen van experts en liefhebbers. Op de avond van de documentaire Paris is Burning vindt een panelgesprek en live performance plaats. De zondagavond staat in het teken van honden: je ziet de film Isle of Dogs en je eigen trouwe viervoeter meenemen mag dan ook zeker.27 t/m 31 juli, Amsterdamse Bostheater, 20.00 uur, vanaf €12,50 Ter ere van Pride Amsterdam vindt in de Openbare Bibliotheek Amsterdam het Queer Theater Festival plaats, waar lhbtqi+-thema’s bespreekbaar worden gemaakt. Zaterdag zie je het stuk Boys Won’t Be Boys van theatermaker Rikkert van Huisstede: “In de show geven zowel hetero’s als queers persoonlijke en inspirerende voorbeelden van hoe er anders gekeken kan worden naar de genderrol van de man. Zo hopen we anderen aan het denken zetten over nieuwe manieren van man of mens zijn.”Zaterdag, OBA Oosterdok, 20.00-21.30 uur, vanaf €7,50 De aftrap van Pride vindt dit jaar plaats in het Vondelpark. Het is volgens Martijn Albers van Stichting Pride ‘altijd weer een feestje waarbij van alles te ontdekken is. Het is een dag waarop de hele community bij elkaar komt’. In het park vind je onder andere een Rainbow Market, met kraampjes waarbij informatie verstrekt wordt over Pride-gerelateerde onderwerpen. Gedurende de dag treden verschillende acts op in het Vondelpark Openluchttheater.Zondag, 11.00-22.00 uur, Vondelpark, gratis In Speelpark de Swaan vindt dit weekend het Swaanzinnig Festival plaats. Speel een rondje megatwister, bestorm de 100 meter lange stormbaan, laat je schminken, doe mee aan een spelshow of kies voor een van de andere activiteiten. Eigenaar van het speelpark Peter Tromp: “Genoeg plekjes om even te ontspannen en volop geëntertaind te worden.”Zaterdag en zondag, 10.00-19.00 uur, Speelpark de Swaan, €12,50 Dit weekend zijn de laatste dagen van de Peter Zumthor Exhibition in het monumentale pand van interieurwinkel Time & Style. Je vindt er gereconstrueerde meubels van de Zwitserse architect Peter Zumthor, waaronder zijn befaamde ligstoelen en de Kolumba-sidetable. Alle items in de interieurwinkel, zo ook die van Zumthor, worden in Japan met traditionele technieken geproduceerd. 15 t/m 31 juli (maandag niet), verschillende tijden, Time & Style Amsterdam, gratis Voor wie slecht ter been is, maar toch een rondje door het Amsterdamse Bos wil maken, rijden er deze zomer twee bosmobiels tussen het groen. De golfkarren vertrekken twee keer per week en vervoeren elk vijf mensen. Er wordt een tussenstop gemaakt bij boerderij Meerzicht of Restaurant De Bosbaan. De ‘Rijdende Boswandeling’ is een initiatief van Rotary Club Aalsmeer-Uithoorn. Woensdag en vrijdag ( t/m 30 september), 13.30-15.30 uur, Amsterdamse Bos, €15 incl koffie en gebak Vrijdagmiddag is er bij het Zaandammerplein een optreden door professionele musici, georganiseerd door stichting Philomela. De buitenconcerten zijn toegankelijk voor iedereen, maar vooral gericht op kinderen. Na het miniconcert wordt er een zangworkshop gegeven. “Tijdens de workshop gaan we met elkaar muziek maken zodat de verbinding ontstaat waar we naar op zoek zijn,” aldus Rianna Wilckens (29), projectleider van Philomela. 18 juli t/m 5 augustus, verschillende locaties, gratis No Art en Stichting Synergy organiseren vrijdag op het NDSM-werf voor het eerst de openluchtkunstexpositie Synergy. Het werk van achttien kunstenaars is er te zien, waaronder Boris Acket, Heleen Blanken, Frouke ten Velden, Ernest Bessems, Lisette Ros, Sjeng Kessels en We Are Tundra. Ruud Boymans (33), mede-eigenaar van No Art en bestuurder van Synergy: “Via de stichting willen we kunst en muziek bij elkaar brengen, met als resultaat het creëren van interactie en verbinding tussen mensen, kunst, muziek en verschillende disciplines.”Vrijdag, 17.00-11.00 uur, NDSM-werf, 12, 50 euro voor volwassenen, 7,50 euro voor studenten en stadspashouders, kinderen en vluchtelingen gratis In theater het Zonnehuis is er gedurende vijf avonden en één middag een kleinkunstshow te zien, geheel in het thema van Pride. De acteurs en actrices maken allemaal deel uit van de Pridegemeenschap en willen met het stuk hun gasten amuseren, maar ook een statement maken. Tijdens de shows treden acht verschillende gasten op. De muziekband speelt liedjes over – onder andere – seksueel ‘anders’ zijn. 27 t/m 31 juli, 15.00-20.15 uur, Zonnehuis, verschillende prijzen||https://www.parool.nl/ps/weekendtips-vier-pride-bezoek-openluchtexpositie-synergy-of-neem-je-hond-mee-naar-de-film~bdce8f96/
2022-07-28||Tobben||||https://www.parool.nl/ps/tobben~be334cf7/
2022-07-28||De zaterdagochtend van Nora Neuteboom begint al rond 07.00 uur ||Op zaterdagochtend worden Nora Neuteboom (33) en Coco van der Velden (35) al rond 7.00 uur wakker door hun dochtertje Sara (1,5). “Meestal blijven we nog even in bed liggen, maar na een half uur knuffelen is Sara al verveeld. We gaan dan naar beneden om ontbijt te maken.” Hoewel Coco op de foto een stofzuiger vasthoudt, is dit precies het omgekeerde van wat ze op zaterdag doen. “Wij stofzuigen eigenlijk nauwelijks en met schoonmaaktaken zijn we best chaotisch.” Voor Nora en Coco is het altijd een gezellige strijd wie er schoonmaakt en wie de krant mag lezen met Sara op de schoot.||https://www.parool.nl/ps/de-zaterdagochtend-van-nora-neuteboom-begint-al-rond-07-00-uur~bceb6ba6/
2022-07-28||Popcorn Panel over Black Phone: ‘Ik stoorde me aan een van de hoofdpersonages’||“Ik zit tussen twee gedachten in. Voor mij was The Black Phone precies een Veronica-televisiefilm en daar kijk ik nooit naar. Het enige voordeel is dat je in de bioscoop zit, met groot scherm en je ziet de film van dichtbij. Ook het geluid komt goed tot zijn recht. Er zaten een paar hele goede acteurs in de film, maar ik stoorde me wel aan een van de hoofdpersonages. Eigenlijk was The Black Phone een combinatie van The Silence of The Lambs en IT. Weinig vernieuwend dus. Wel was het fantastisch om te zien dat het verhaal zich in de jaren zeventig afspeelde.” “Ik vond The Black Phone spannend en ik geniet meestal van zulke films. Het was niet echt een horrorfilm, maar het had wel veel bovennatuurlijke elementen. De jeugd van de jaren zeventig was zo agressief, tenminste, hoe ze het in de film uitbeelden. Ook de acteerprestaties van de kinderen waren heel goed. Het einde zag ik niet aankomen en door de muziek werd alles nog spannender. Ik vond het een goede film.” “The Black Phone was een vermakelijk film. Het had een paar enge scènes, maar voor de rest viel het mee. Ik had eigenlijk meer verhaal en motief verwacht. Hoewel het leuk was om naar te kijken, vond ik de film verder niet heel interessant. Bovendien was het einde voorspelbaar. De kinderen hebben heel goed geacteerd en sommige beelden waren erg mooi en intimiderend. Maar als je de trailer kijkt, dan weet je eigenlijk al heel veel over de film en dat is jammer. Ergens hoopte ik dat er een gekke plotwending zou zijn.”||https://www.parool.nl/ps/popcorn-panel-over-black-phone-ik-stoorde-me-aan-een-van-de-hoofdpersonages~b935398a/
2022-07-28||Gigantische muurschilderingen van vrouwelijke graffiti-artiesten ||Geen verleiding of slimmigheidjes, maar de juiste kleurcombinaties zoeken en unieke kunstwerken maken. De kunst in de tentoonstelling Sexy Smart Creative! draait niet om die eerste twee begrippen – daar staat dan ook een rode verfstreep doorheen. Tien vrouwelijke kunstenaars beschilderden verschillende muren en presenteren hun werk in de galerie van het art’otel. De makers van de expositie benadrukken dat het niet gaat om feminisme of gelijkheid, creativiteit voorop staat. Alle kunstenaars zijn bekend van hun illegale graffiti op straat. Het werk van onder meer Judith de Leeuw (bekend als JDL Street Art) is te zien. Ze won dit jaar de Dutch Street Art Award in de categorie Young Talent. De Indiase Jas Charanjiva, die voor haar werk inspiratie haalt uit de muurschilderingen in de Mission District in San Francisco, is een ander. De kunstwerken van Nouchka Huijg (Nouche Amsterdam) leggen de nadruk op duurzaamheid. Ze gebruikt hiervoor een bepaalde soort verf ter bestrijding van de luchtvervuiling in de stad. In The Gallery biedt het kunstzinnige hotel art’otel een openbare galerie voor verschillende vormen van moderne kunst. De tentoonstelling Sexy Smart Creative! is in samenwerking met Amsterdam Street Art, een wereldwijd platform van kunstenaars die fungeert als bureau om hen met kunstevenementen in contact te brengen. Sexy Smart Creative!, t/m 25 november, 11:00-23:00 uur, gratis toegang, The Gallery art’otel, Prins Hendrikkade 33||https://www.parool.nl/ps/gigantische-muurschilderingen-van-vrouwelijke-graffiti-artiesten~b569e2d3/
2022-07-28||De beelden op de wanden van station Europaplein zijn gebaseerd op de misdaadfilm Trans-Europ-Express||Nog helemaal niet zo lang geleden wilden op Schiphol nog wel eens chauvinistische gevoelens toeslaan. Zag er piekfijn uit daar, werelds zelfs, en alles werkte naar behoren. Dat ligt tegenwoordig anders. Naar de Noord/Zuidlijn dan maar. Die was tijdens de aanleg een vreselijk probleemkind, maar tegenwoordig loopt de boel er gesmeerd. Echt mooi zijn de stations, iets om als Amsterdammer trots op te zijn. De architectuur van bureau Benthem Crouwel is luxe en grootstedelijk en er is op elk station heel veel kunst te zien. Station Europaplein, bij de Rai, werd onder handen genomen door kunstenaar Gerald van der Kaap (1959). Zijn werk I want a permanent wave is te zien op beide wanden van het station. Op glasplaten staan foto’s van een knappe vrouw en een dito man. De noordkant is voor hem, de zuidkant voor haar. Op één foto zijn ze samen: een ijsje etend in een etablissement waarin de liefhebber ijssalon Venetië herkent, bovengronds gevestigd in de Scheldestraat. Gerald van der Kaap baseerde de beelden, waarvoor hij fotomodellen inzette, op Trans-Europ-Express, een Frans-Belgische misdaadfilm uit 1966. De film, die behoorlijk noir is, speelt zich af tijdens een treinreis van Parijs naar Antwerpen. Zoek op internet het affiche van de film op en zie daarin dezelfde kleur fuchsia als die Van der Kaap gebruikte in I want a permanent wave. Kobaltblauw gebruikte hij ook. Verder overheersen grijstinten. De link tussen het Europalein en Trans-Europ-Express zal duidelijk zijn. Het Europathema spreekt ook uit de munt die de kunstenaar bevestigde in de perronvloer. Vlak voor de foto van het ijs etende stel ligt – muurvast – een twee-euromunt uit Griekenland. De munt is een beetje gesleten nadat er vijf jaar reizigers overheen hebben gelopen, maar er staat een afbeelding op van de Griekse oppergod Zeus en de mythologische prinses Europa. Hoe kwam Gerald van der Kaap bij de titel I want a permanent wave? Hij vond de zin in een ouderwets reiswoordenboekje uit de ooit heel populaire Wat en hoe-reeks. In het deeltje Wat en hoe in het Engels werd in het hoofdstuk Bij de dameskapper duidelijk gemaakt hoe vrouwen in den vreemde om een permanentje konden vragen: I want to have a permanent wave, uit te spreken als: ai oewont toe hev é perme’nent oeweev. In zijn tijd als veejay in onder meer de RoXY liet Van der Kaap de zin I want a permanent wave al wel eens op de wanden voorbijkomen. Nu staat hij, flink verhaspeld, permanent op de wanden van metrostation Europaplein. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/de-beelden-op-de-wanden-van-station-europaplein-zijn-gebaseerd-op-de-misdaadfilm-trans-europ-express~b63a06da/
2022-07-28||‘Moederskind’ van Howard Jacobson: kroniek van een ‘mislukt’ leven||Het zat er al vroeg in bij Howard Jacobson (79), als we zijn eigen memoires mogen geloven. In zijn wieg in Manchester was hij al ‘een mislukte baby’, ‘metafysisch uit het lood, maar vooral ongelukkig in zijn lichaam, vernederd door alle parafernalia van het babyleven en het kinderwagenbestaan, niet opgetild willen worden, niet neergelegd willen worden, gaan huilen als hij rondgereden wordt…’. Kortom: een misfit in een luierpakje, voornamelijk gespecialiseerd in ‘stuurs zitten’. Dat Jacobson (daarom?) gebóren was voor het schrijverschap, wist hij ook al jong. Maar toch zou hij pas in 1983 debuteren met Coming From Behind, om uit te groeien tot een bejubeld auteur van tragikomedies over de Joodse identiteit. Een Britse kruising tussen Philip Roth en Woody Allen, die met The Finkler Question (2010, vertaald als De Finklerkwestie) verrassend de Booker Prize won. Moederskind is een zelfonderzoek naar de vraag waarom dat zo lang moest duren, plus een kroniek van zijn uiteenlopende mislukkingen als zoon, student, echtgenoot, universitair docent en vader. Klinkt deprimerend? Voor fans van zijn hyperbolische moppertirades zal het een (wel wat uitgesponnen) feest der herkenning zijn. Zo schrijft Jacobson cartoonesk én ontroerend over zijn ouders. Over moeder Anna, bij wie ‘de naald altijd op apocalyptisch’ stond, maar die hem wel zijn boekenliefde bijbracht, en vader Max, een larger than life man-van-actie die meubelstoffeerder, marktkoopman, taxichauffeur en goochelaar op kinderfeestjes was, en die hem lang een ‘verwijfde’ teleurstelling vond. We lezen over zijn akelige studententijd aan Cambridge, waar hij zich ontpopte tot een apostelachtige volgeling van literatuurcriticus F.R. Leavis. En hoe hij zich daarna als docent aan universiteiten en hogescholen in Sydney, Australië en Wolverhampton jarenlang verloor in (de kleinzielige tweestrijdjes van) het academische milieu, en passant twee huwelijken om zeep helpend. Hoed je, schrijft hij ergens schuldbewust, ‘voor de onvervulde schrijver die elke dag dat hij geen zin op papier zet ontevreden is en een substituut voor schrijven vindt in agressie, alcohol, sigaretten, doorzakken, ontrouw en het fatale onvermijdelijke: verliefd worden op een studente’. Een tredmolen van misère waaruit hij pas ontsnapte toen hij diezelfde misère én zijn Joods-zijn eindelijk als gedroomd materiaal omarmde. Typerend: een creatieve doorbraak beleefde Jacobson tijdens een rampzalig verlopen huwelijksreis, waarvan hij bijzonder onderhoudend verslag doet.||https://www.parool.nl/kunst-media/moederskind-van-howard-jacobson-kroniek-van-een-mislukt-leven~b6af3518/
2022-07-28||‘Iets wat helpt’ van Høvring: ‘eenvoudig’ verhaal over grote emoties||De twee foto’s die haar vader vlak voor haar geboorte van haar moeder maakte, lijken met terugwerkende kracht een voorspellende aanwijzing voor haar latere dood. Op de ene foto is een spoor van afdrukken van de smalle voeten van haar moeder in het zand te zien, op de andere foto kijkt ze uit over de zee. Haar broertje speelt achter haar in het zand. Laura heeft besloten dat ze zich haar moeder graag zo wil herinneren. Haar moeder oogt gezellig en vriendelijk. Maar omdat Laura in de eerste klas zat, toen haar moeder stierf, weet ze eigenlijk niet of haar moeder wel zo gezellig en vriendelijk was. Ze weet bar weinig en op haar vader en broer hoeft ze ook niet te rekenen om haar moeder beter te leren kennen. Haar jeugd wordt overschaduwd door het verlies dat zo weinig contouren heeft dat ze vooral geconfronteerd wordt met een leegte. Die leegte wordt nog meer benadrukt door de omgeving waarin ze opgroeit; een kleine Noorse kustplaats, waar weinig te beleven valt. De dagen rijgen zich aaneen zonder dat er veel gebeurt. Het vertelperspectief ligt bij Laura. Ze kent veel onzekerheden en twijfels. De roman is een aaneenschakeling van ervaringen en ontmoetingen die Laura helpen de leegte op te vullen. Zo zijn er haar innige vriendschap met Marie die tot haar verdriet verhuist, de gastvrijheid van tuinman Andreas en zijn vrouw Johanna, de erotische ervaring met kapster Vivian Koller, tevens de moeder van Peter met wie ze later een relatie krijgt. Dit leidt tot de nodige broeierige passages. Beiden spelen een belangrijke rol bij haar ontwakende seksualiteit. Ze reiken haar allemaal kennis aan over wie ze is, als puzzelstukken voor de vorming van een identiteit. Iets wat helpt is een ogenschijnlijk klein en ingetogen verhaal, opgesteld in het eenvoudige taalgebruik dat past bij een jong meisje. Die eenvoud is bedrieglijk. De lezer volgt Laura’s blik en gedachten, maar Laura kan niet alle gebeurtenissen even goed duiden. Daar waar haar taal ophoudt, begint de roman voor de lezer die de lege plekken opvult. Høvring maakt de eenzaamheid en verwarring van Laura invoelbaar, maar vertelt ook een groter verhaal over verlies en het ontwikkelen van een identiteit. Eerder verscheen van de Noorse Høvring de Nederlandse vertaling van het bekroonde Omdat Venus op de dag dat ik werd geboren een alpenviooltje passeerde (2021), al net zo’n fascinerend verhaal over twee zussen met een symbiotische relatie. De auteur heeft een bijzonder oog voor de grote emoties waar haar karakters mee worstelen, zonder deze zelf direct te kunnen benoemen. Iets wat helpt is haar debuutroman (want geschreven in 2004 maar nu pas in het Nederlands vertaald), en kent diezelfde gevoeligheid voor dat wat ons verbindt en onderscheidt. Een fascinerende roman.||https://www.parool.nl/kunst-media/iets-wat-helpt-van-h-vring-eenvoudig-verhaal-over-grote-emoties~b782ce03/
2022-07-28||Niets relativeert het leven zo als een oorlog||‘Het primaat van het geweld ligt bij de overheid!” Het is een zinnetje dat me altijd irriteert als een muggenbeet. Wanneer de Tweede Kamer beslist dat we ten oorlog moeten gaan, gaan we ten oorlog. Ik weet dat het zo het best is geregeld. Geef die macht niet aan mij, niet aan generaals of kolonels, niet aan de vorst, maar leg hem in handen van gekozen volksvertegenwoordigers. Maar toen er over ‘vredesmissies’ werd besloten, stemde ik op partijen die daar tegen waren. Het is een van de redenen waarom ik nooit in de Echte Politiek wil. Ik wil niet beslissen over leven of dood van jonge mensen. Nooit zou ik op een luchthaven kunnen staan om soldaten uit te zwaaien, terwijl je uit rapporten weet dat 20 procent niet levend terugkeert. Ik zou de jongens en meisjes niet durven aankijken. En toch ben ik niet tegen geweld. Soms is het niet gebruiken van geweld immoreel. Maar als we nu een slappe overheid hebben? Wanneer maar een derde of 40 procent of zelfs maar de helft van de stemgerechtigde Nederlanders naar de stembus is geweest? En wat als we nazi’s in de regering hebben – in een democratie kan alles – en ze op belangrijke ministerposten terecht zijn gekomen? Het geldt ook voor het leveren van wapens aan Oekraïne. Ik vraag me af of we niet meer kunnen leveren – Kom op, Rutte, wees eens wat guller! – maar tegelijkertijd weet ik wat die wapens doen: mensen, steden, dieren, theaters, bibliotheken vernietigen. De erfenis van elke oorlogsdode is onvoorstelbaar verdriet; dat onvoorstelbare beschermt ons, anders zouden we afzien van strijd. Niets relativeert het leven zo als een oorlog. Het streven naar rechtvaardigheid gaat niet zonder terreur. Dat is dubbelzinnig, maar het is niet anders. Het woord ‘gemeen’ hoor ik alleen kinderen gebruiken en verdwijnt uit je vocabulaire als je ouder wordt. Toch vind ik het gemeen dat Poetin jongens uit het verre Siberië laat vechten en niet de jeugd uit de grote steden van Rusland. Ik vind het gemeen dat Poetin zomaar flatgebouwen, scholen, bibliotheken en universiteiten, theaters en bioscopen bombardeert. Het is of hij het voorstellingsvermogen van zijn vijand wil uitschakelen, door het onvoorstelbare te doen. Gemeen, alsof je nog iets van morele hygiëne verwachtte. Nucleaire wapens worden steeds meer mythische godjes tot wie we bidden. “Help ons.” “Dan is een deel van de aarde weg.” “We verdelgen onszelf toch wel. Liever vernietigen we onszelf voor een rechtvaardige zaak.” “Rechtvaardig?” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/niets-relativeert-het-leven-zo-als-een-oorlog~b848649a/
2022-07-28||Opinie: ‘Doen die jongens dit om punten te scoren op de corporale apenrots?’||Nog net geen medelijden heb ik met de drie corpsknapen die zijn uitgegleden over hun eigen spermaspeeches tijdens de viering van het 34ste lustrum van het ASC/AVSV. Inmiddels zijn ze met naam en toenaam op de digitale mestkar gehesen en krijgen ze zelf te maken met bodyshaming. Mijn grote vraag blijft: hebben deze lullo’s geen moeders, zussen of vriendinnen? Hoezo brallen ze dat alle vrouwen hoeren zijn, uitsluitend geschikt om hun sperma te mogen opvangen? Pure misogynie, of denken ze punten te scoren op de corporale apenrots? Welke straf zou boven op hun digitale afstraffing zinvol zijn? Als het mijn zoons waren, zou ik ze opsluiten en dwingen drie eeuwen feministische literatuur te lezen. Afgepist zullen ze sowieso worden. Nog jaren.Santje Kramer, oud-corpslid ASC/AVSV De toestroom van internationale studenten is voor de universiteiten nu zo groot dat zij die studenten nu zelfs oproepen om niet te komen als ze nog geen kamer hebben. De ASVA doet hetzelfde. Het betreft geen nieuw probleem, en er is zelfs door de Tweede Kamer al een wet aangenomen die de universiteiten in staat moet stellen om de toestroom enigszins te reguleren. Maar minister Dijkgraaf stuurt die wet nog even niet door naar de Eerste Kamer, want hij wil eerst ‘een heldere visie ontwikkelen’. Intussen zoeken de universiteiten het maar uit. Dat krijg je nou als je een D66-professor minister maakt: geen beslissingen nemen, maar vluchten in procedures en visies. Mijn eigen heldere visie: stuur die wet gewoon naar de Eerste Kamer en ga daarna bedenken hoe het nóg beter kan. De eerste ervaringen met de nieuwe wet kunnen daarbij helpen.Duco Stadig, Amsterdam Bij het lezen van het overlijden van Rinus Ferdinandusse moest ik terugdenken aan mijn eerste baan – tussen 1964 en 1970 – op de afdeling fotoarchief en redactiebibliotheek van het dagblad Het Vrije Volk . De Rode Burcht van de Arbeiders Pers was gevestigd op het Hekelveld. Naast de krant werden er de VARAgids en Vrij Nederland gedrukt. Regelmatig kon ik thuis trots vertellen dat ik bekende personen in levenden lijve had gezien: Theo Eerdmans, Wim Jesse, Henk Lichtenveldt, Rinus Ferdinandusse, Toon Hermans, Teddy Scholten en Andre Kloos. Het was een mooie tijd!R.Boelens, Ter Aar||https://www.parool.nl/columns-opinie/opinie-doen-die-jongens-dit-om-punten-te-scoren-op-de-corporale-apenrots~b31e2a9b/
2022-07-28||Mees over haar tamme ratten: ‘Coco en Mango kunnen de hele dag slapen en spelen’||Mees Oude Nijhuis (8) mocht van haar moeder ratjes als huisdier, omdat ze graag bij mensen zijn en los kunnen lopen. Mees ziet nog meer voordelen: “Bij ons hoeven ze geen eten te stelen, dus kunnen ze de hele dag slapen en spelen. Ze knuffelen graag, en als ik verdrietig ben kan ik tegen ze praten, dan word ik weer blij. Als ik blij ben praat ik ook tegen ze, dan word ik nog blijer. Ze maken alleen wel veel troep. Mama en ik zouden samen voor ze zorgen, maar mama maakt het hok meestal schoon.”||https://www.parool.nl/ps/mees-over-haar-tamme-ratten-coco-en-mango-kunnen-de-hele-dag-slapen-en-spelen~bbac4662/
2022-07-28||Heb je dit werk van Streetart Frankey al gespot?||||https://www.parool.nl/ps/heb-je-dit-werk-van-streetart-frankey-al-gespot~bfcc5ab6/
2022-07-28||Koppen||||https://www.parool.nl/ps/koppen~b4a6d17d/
