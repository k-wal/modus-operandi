2022-07-15||Buurtcamping strijkt neer in Oosterpark: ‘Hier is iedereen gelijk’||De tent is net aangeschaft, via Marktplaats, nooit gebruikt. Ze hebben het instructiefilmpje op YouTube zeker tien keer bekeken, maar deze vrijdagmiddag moeten Jeslin Heinze en Daryenne Bouterse eraan geloven: de tent wordt voor het eerst opgezet. “Straks gaan we nog even langs de Decathlon op de Wibautstraat, we zijn de isolatiematjes vergeten, en we willen het niet koud krijgen vannacht.” Kamperen in een centraal gelegen stadspark: het biedt eigenlijk louter voordelen. Overal zijn kroegen, voor wie honger heeft kan er gekozen worden uit een ruim aanbod aan eethuisjes en als er toch iets echt mis zou gaan, dan is het OLVG letterlijk op een steenworp afstand. Heinze en Bouterse hebben zin in de Buurtcamping dit weekend in het Oosterpark. Het initiatief om buurtbewoners bij elkaar te brengen beleeft zijn tiende editie. Niet alleen in het Oosterpark, maar deze zomer ook in het Sloterpark, het Erasmuspark en het Gaasperpark. Aankomend weekend strijken de kampeerders neer in het Rembrandtpark. Aan welke eisen moest de tent − hij staat er inmiddels strak bij − volgens Bouterse en Heinze voldoen? Na tien jaar deelname weet Bouterse het wel: “Makkelijk op te zetten en vooral hoog. Je moet erin kunnen staan.” Voor Heinze is het de eerste keer kamperen in negentien jaar. “Na een totaal verregende vakantie in de Ardennen ben ik nooit meer gegaan.” Ten minste honderd tenten staan dit weekend op het grote veld van het Oosterpark. Dat aantal lijkt veel, maar de beschikbare ruimte is enorm. Er staat van alles door elkaar: ouwe trekkerstentjes (sommige al zeker twintig jaar oud), klassieke bungalowtenten, een poepiedure Albatros van De Waard en her en der zelfs een exemplaar met een opblaasbaar geraamte. De deelnemers aan deze editie van de Buurtcamping vormen, het is echt waar, een keurige dwarsdoorsnede van de buurt. Ouwe stadsbewoners, Surinaamse Amsterdammers, alternatievelingen en een enkel gezin met Marokkaanse roots. Luxekampeerders, jonge gezinnen die genoeg hebben gepakt voor drie weken Frankrijk en her en der een babyboomer die het niet spartaans genoeg kan. Dat is precies de bedoeling, zegt Claudia Kool, die betrokken was bij de organisatie van de editie in Oosterpark. “De camping wordt bewoond door alle mensen die de buurt rijk is: van yuppen tot daklozen, van muurbloempjes tot druktemakers. Op een camping ben je de hele dag heerlijk buiten en is iedereen gelijk. Met die pleerol onder de arm zien we er allemaal knullig uit. Je groet de buurman en helpt elkaar een handje. Door samen de camping op te bouwen of een potje te badmintonnen, leren buurtbewoners elkaar tijdens een ontspannen vakantie in eigen stadspark beter kennen.” Kinderen zorgen voor de magie, zegt Kool. “Al die verschillende kinderen spelen met elkaar, gaan hoepelen. Het maakt ze niet uit dat de een uit een gezin komt met een heel dure auto voor de deur en de ander niet. Op deze manier verbindt het kamperen allerlei soorten mensen met elkaar. En dat is belangrijk, want we willen allemaal graag leven in een prettige buurt. Een buurt waarin je elkaar kent, waarin iedereen zich veilig voelt en waar we elkaar om hulp durven vragen. Juist in deze tijd, waarin we zo makkelijk langs elkaar heen leven.” Midden op het veld zit Edo Meijerman, die weer terug is in zijn eigen buurt. Terwijl enkele meters naast zijn tentje een vrouw op een kleedje onwaarschijnlijk hard zit te praten tegen mensen die er ogenschijnlijk niet zijn. “Ik kom uit Oost, heb hier oneindig rondjes gelopen en gesproken met vrienden. We zijn verhuisd naar Hilversum, waar het allemaal net iets ruimer is. Maar het is heerlijk om weer even in de oude buurt terug te zijn. Iedereen is hier open naar elkaar.” Even verderop zit Yassin (14) met twee vrienden. Een aantal zakken paprikachips zijn al leeg, twee grote flessen cola zullen snel volgen. Ze mogen vannacht met zijn drieën in een tentje. “Mijn vader staat daarachter met een tent. We hebben afgesproken dat hij een beetje uit de buurt blijft, dan is het net alsof we hier helemaal zonder ouders zijn.” Wat gaan ze gaan doen, bij gebrek aan wifi? “We gaan straks een potje voetballen met de buren.”||https://www.parool.nl/nieuws/buurtcamping-strijkt-neer-in-oosterpark-hier-is-iedereen-gelijk~b6fa094c/
2022-07-15||Johnny Depp werkt vanuit Frankrijk aan zijn comeback||‘Depp is back,’ klinkt het overal. ‘Johnny wordt als koning binnengehaald in Frankrijk’, schrijft de Franse pers. De Amerikaanse ster Johnny Depp brengt de komende weken en maanden in Frankrijk door. Donderdag is hij aan een serie Franse concerten begonnen, samen met de legendarische gitarist Jeff Beck. Daarna beginnen in en rond Versailles filmopnames. Depp speelt de Franse koning Lodewijk XV in kostuumdrama La Favorite, over de maîtresse van de koning, Madame du Barry. De film verschijnt eerst in bioscopen en is daarna op de Franse Netflix te zien. Depp is naast zijn acteerloopbaan al jaren muzikant en songwriter. Met zanger Alice Cooper en Aerosmithgitarist Joe Perry vormde hij de band Hollywood Vampires. In 2020 begon hij samen te werken met rockgitarist Jeff Beck. Ze hebben nu samen een album opgenomen, 18. “Toen we voor het eerst samenspeelden, was het alsof onze jeugd en creativiteit weer helemaal terugkwamen,” vertelde Beck in een interview. “We zeiden grappend tegen elkaar dat het voelde alsof we weer 18 waren, en dat is de albumtitel geworden.” Onlangs stonden Johnny Depp en Jeff Beck op het podium in Monaco, als opening van een popfestival. “De openingsact zou eigenlijk Pink Martini zijn. Maar toen we hoorden dat Beck Johnny Depp meenam hebben we programmering omgegooid,” vertelde organisator Gilles Marsan. Officieel was het een concert van Beck en speelde Depp een aantal nummers mee. Hij droeg een bandana om het hoofd, zong met diepe stem en gaf een paar soepele gitaarsolo’s. ‘Depp staat op zijn gemak op het podium, neemt de ene na de andere rocksterpose aan en stelt Jeff Beck helemaal in de schaduw,’ schreef een recensent van Paris Match. ‘Het is alsof je bij een concert van Depp staat, die Beck voor een gastrol heeft uitgenodigd.’ Sinds donderdag is het duo te zien tijdens het Guitare en scènefestival in Saint-Julien-en-Genevois, aan de Zwitserse grens. Ook daar deed de naam Depp op de affiches wonderen. “Je merkt het in de pers en in de verkoop: binnen een uur na de aankondiging hadden we al 600 toegangskaarten verkocht,” aldus festivaldirecteur Jacques Falda. Depp en Beck doen nog verschillende andere podia aan en eindigen eind deze maand in de legendarische Olympia-concertzaal in Parijs. Dat concert is uitverkocht. Na de zomer wordt de Amerikaanse acteur opnieuw in Frankrijk verwacht voor zijn filmrol als Franse koning. De opnames daarvoor waren eigenlijk eerder dit jaar gepland, maar in april en mei zat Depp vooral in de rechtbank. Hij en zijn ex-partner en actrice Amber Heard vlogen elkaar juridisch in de haren met een serie aanklachten over laster en huiselijk geweld. Tijdens dat proces werd ook uitvoerig verwezen naar Depps verleden met drugs- en alcoholverslavingen. Door alle ophef kwam zijn filmcarrière in een dip terecht, Hollywood deed hem in de ban. De opnames bij Versailles, die zo’n drie maanden gaan duren, moeten voor zijn comeback gaan zorgen. Er wordt in het majestueuze kasteel van Versailles en ook in de kasteeltuin gefilmd. Daarna worden scènes gedraaid in steden en kastelen in de omgeving, zoals in Fontainebleau. Depps tegenspeler is de Franse actrice Maïwenn, die de rol van minnares zal spelen en de film ook regisseert. Volgens het Amerikaanse Vanity Fair is de film het bewijs dat de Hollywoodster de Europese markt gebruikt om, na alle schandalen in de Verenigde Staten, weer serieus te worden genomen als acteur. “Als hij één keer weer heeft kunnen schitteren, zullen anderen hem ook weer willen contracteren,” zegt een ingewijde tegen het tijdschrift. Frankrijk is geen onbekend terrein voor Depp. Hij had een langdurige relatie met de Franse actrice Vanessa Paradis, met wie hij twee kinderen kreeg. Samen kochten ze niet ver van Saint-Tropez een uitgestrekt landgoed met een luxueuze woning en een wijngaard. Dat werd later te koop gezet voor, naar verluidt, 45 miljoen dollar. Zijn Franse verleden betekent overigens niet dat Depp ook vloeiend Frans spreekt, wat wel nodig zal zijn voor zijn rol als Franse koning. ‘Tijdens het filmfestival van Deauville vorig jaar stond hij regelmatig te stamelen,’ schreef dagblad Le Figaro. ‘Het wordt hoog tijd dat hij zijn Frans wat opkalefatert.’||https://www.parool.nl/kunst-media/johnny-depp-werkt-vanuit-frankrijk-aan-zijn-comeback~b64f1273/
2022-07-15||Mee op cursus wildplukken in het Amsterdamse Bos: ‘Je voelt je weer even een oermens’||In het Amsterdamse Bos, bij de ingang van Heemtuin het Vogeleiland, staat bioloog Wies Teepe (69). Om haar schouder een gekleurde stoffen tas, op haar neus een rood brilletje. “Als je gaat wildplukken voel je je weer even oermens,” zegt ze vrolijk. Terwijl Teepe de vijftien deelnemers vertelt wat ze te wachten staat, snoeren laagvliegende vliegtuigen haar om de haverklap de mond. Geschrapte vluchten? Weinig van te merken. Tegen kwart voor één zetten de laatste twee cursisten haastig hun fiets op slot en sluiten aan. Teepe gaat onverstoorbaar door: “Wildplukken mag eigenlijk niet. Het is opgenomen in het Wetboek van Strafrecht onder artikel 314. Je hebt toestemming nodig van degene die over het gebied gaat. Het wordt wel gedoogd als het gaat om kleine hoeveelheden voor eigen gebruik van veel voorkomende plantensoorten.” Die toestemming heeft Teepe vandaag gekregen van de beheerder van het Vogeleiland, Manou van der Noort (57). De heemtuin aan de westkant van het Amsterdamse Bos wordt door zeventien vrijwilligers onderhouden. “Ze zorgen met veel liefde voor de flora en fauna,” aldus Van der Noort. Ze patrouilleren op het eiland, net als in de rest van het bos, om te voorkomen dat stropers hun gang gaan. “Sommige mensen plukken voor commerciële doeleinden manden vol,” zegt Van der Noort. “Dat moeten we voorkomen.” Teepe is een ervaren wildplukster: al ruim twintig jaar smult ze van zelfgeplukt groen uit de natuur. Om dat zo duurzaam mogelijk te doen, heeft ze regels opgesteld: in kwetsbare gebieden plukt ze niet, en flora die niet veel voorkomt laat ze ook staan. Stopt ze wel iets in haar pluktas dan is dat maximaal één procent van de struik of plant. “Je wil de dieren die afhankelijk zijn van de planten niet in de kou laten staan. Wij kunnen naar de winkel, zij niet!” Voor de Japanse duizendknoop geldt deze éénprocentregel overigens niet. De invasieve exoot verdringt andere planten en tast funderingen en bouwwerken aan. Teepe: “If you can’t beat it, eat it!” Zelf maakt ze graag jam van deze fanatieke groeier. De bioloog wrijft in haar handen. “We gaan aan de slag!” Notitieapps en -boekjes komen tevoorschijn: er wordt aandachtig geluisterd en bedrijvig gepend en getypt. Bij een toelichting op de plant zevenblad gaat een vinger de lucht in: “Moet je alles wat je plukt schoonmaken voordat je het eet?” Teepe zegt: “Je denkt toch niet dat de oermens met elk geplukt plantje naar een beekje liep?” Zelf spoelt ze de verontreinigende stoffen van de plantjes af met natriumbicarbonaat (zuiveringszout). Ze wandelen het eiland over; Teepe voorop, de groep in een rij erachteraan, met de boodschap: “Gelieve op de paadjes te blijven, de plantjes worden het liefst zo min mogelijk gestoord.” Bij het spotten van een bekend plantje vertragen ze de pas en duiken de geïnteresseerden eropaf. “Oh, kijk de paardenbloem!” Een aantal cursisten weet al wat ze ermee aanmoeten. “Frituren!” “Of in je salade doen.” Het gele bloempje schijnt lekker te zijn en net als veel andere planten een medicinale werking te hebben. “Het stimuleert je nieren,” zegt iemand. Teepe geeft een belangrijke disclaimer: “Pas wel op waar je planten plukt. Doe dat bijvoorbeeld nooit in de buurt van landbouwgrond, daar is meestal gif gebruikt.” Het Vogeleiland was aanvankelijk bedoeld voor vogels, maar door de snelgroeiende bomen verdween al gauw het open karakter van het twee hectaren grote eiland. En dus is het geregelde geraas van vliegtuigvleugels er dominanter. “KLM wil een duurzame plukworkshop doen. Ik verheug me erop dat ze langskomen op een dag als deze,” reageert Teepe. Hebben de laag overvliegende toestellen effect op het groen? “Sommige planten nemen de schadelijke stoffen op, die kun je niet eten. Een voorbeeld daarvan is het duizendblad. Maar die wij vandaag plukken doen dat niet.” “Dit is een nepperd!” Teepe wijst naar een aardbei: “Lijkt een normale aardbei, maar heeft gele kroonbladeren en smaakt bitter.” Deelneemster Leila (9) stopt een schijnaardbei in haar mond en beaamt de bittere smaak. Teepe: “Maar om de schijnaardbei ‘nepperd’ te noemen is niet zo aardig van mij. De ene plant is namelijk heus niet beter dan de ander, maar mensen praten wel lelijk over nieuwkomers in de Nederlandse florawereld zoals schijnaardbeien of de reuzenberenklauw. Dat wordt ‘botanisch racisme’ genoemd, maar is nergens voor nodig, planten migreren nou eenmaal.” Nog even trekt de wollige munt de aandacht van de groep, maar dan is het tijd om de buit uit de pluktas te halen en te verorberen. De wildplukkers verruilen het Vogeleiland voor de Boschkeet dichtbij. Teepe verdwijnt de keet in om de lekkernijen voor te bereiden. “Wie wil de hondsdraf snijden?” roept ze. Leila biedt zich aan. Ze heeft een dappere comeback gemaakt na een wespensteek en snijdt het kruid met een plank op schoot klein. Gemengd met roomkaas gaat het op een sneetje stokbrood. Er komt een heerlijke geur uit de keet, van brandnetelomelet. Gretig reiken handen naar het bord. “Je kunt toveren, Wies,” zegt ervaren plukker Maria Wijnhoven (74). “Wil je mij de kan met moerasspirea-thee aangeven?” Sjomara Schulmaijer (49) heeft hoofdpijn en net geleerd dat dit goedje daartegen kan helpen. De zon is inmiddels doorgekomen. Michiel Schulmaijer (53) kijkt af en toe nieuwsgierig en bewonderend de keet in. Als een van de eersten proeft hij de cracker met Japanse duizendknoop-jam en glundert. “Wat is dit lekker!” De gerechtjes zorgen voor nieuwe smaaksensaties én ideeën. “Stel je voor dat je hier een natuurrestaurant begint, dat wordt een megasucces.” Teepe verschijnt, met een ondeugende blik, in de deuropening. In haar ene hand een shotglaasje, in de andere een fles. Er zit zelfgemaakte kruidenbitter in: boerenwormkruid, venkelzaad en pure alcohol. Daarmee zijn de lekkernijen op. De cursisten bedanken Teepe uitvoerig. “Ik ben echt geïnspireerd geraakt om te kijken wat ik in mijn tuin heb,” zegt Annemieke Polling (49). Drie cursisten kunnen er maar geen genoeg van krijgen. “Wies, je zou nog een trucje laten zien om brandnetel te plukken.” Teepe loopt naar een brandnetelstruik. “Het brandnetelblaadje moet je vanonder pakken.” Ze bukt en plukt. “Dan knijp je het samen en rol je het in.” Ze beweegt het opgerolde brandnetelblad nog even tussen haar vingers ‘zodat de brandharen knakken’. “Heerlijk snackje zo!” roept Teepe en stopt het balletje in haar mond. Kijk voor nieuwe workshopdata, meer recepten en overige informatie over duurzaam wildplukken op de website van Wies Teepe: etenuitdenatuur.nl.||https://www.parool.nl/ps/mee-op-cursus-wildplukken-in-het-amsterdamse-bos-je-voelt-je-weer-even-een-oermens~b9f8ac1d/
2022-07-15||Maarten van Rossem en Philip Freriks: ‘We gaan door tot we ter aarde storten’||Als Maarten van Rossem (78) al zit en Philip Freriks (77) aanschuift, gaat het eerst een paar minuten over Hilversum. Dat is duidelijk geen plek waar de heren graag willen wonen. Je kunt er een ‘neutronenbom af laten gaan zonder dat iemand het merkt, zo stil is het hier’, zegt Freriks, die van het station is komen lopen. Daarna oreert Freriks, zonder dedain overigens, dat ze in al die jaren ‘eigenlijk alle vragen in interviews wel gehad hebben’. “Omdat ik in Frankrijk woon gaat het altijd over de verschillen tussen Nederland en Frankrijk. Dan krijgen we de standaardvraag hoe lang we nog doorgaan met De slimste mens. En uiteraard: hoe verklaart u het succes van het programma? Meestal geef ik daar dan een heel lang antwoord op. Dan is het interview alweer bijna afgelopen.” Van Rossem: “Nou nee, die vraag hebben we nog niet gehad.” Freriks: “Wel het een en ander. Dat hij in Wageningen geboren is...” Van Rossem: “Neeee! In Zeist!” Freriks: “Ooooh ja, dat is ook zo. In Wageningen opgegroeid. Oh jee, dit begint heel slecht. Getrouwd met Winnie. Twee kinderen. Grootvader. Historicus. Veel getoept in Utrechtse cafés.” Van Rossem: “Ik was geen groot toeper.” Freriks: “Maar wel een vaste gast in café De Vriendschap. Nog meer? Maarten heeft een hekel aan hitte. Hij gaat op vakantie naar Texel. Weigert korte broeken te dragen.” Van Rossem: “Dat hij een half jaar jonger is. Dat hij op avontuur is gegaan naar Parijs. Dat zijn familie bij het spoor werkte. Je was avondconducteur, toch?” Freriks: “Slaapwagenconducteur. In uniform. Bij de Compagnie Internationale des Wagons-Lits et des Grands Express Européens.” Van Rossem: “Hij heeft zijn liefde in Frankrijk gevonden. Is stap voor stap correspondent geworden. Bij van alles en nog wat. En tenslotte nieuwslezer. Overigens had hem ik voor De slimste mens nog nooit ontmoet.” Freriks: “We werden bij elkaar gebracht door Bernard van den Bosch van Skyhigh TV, de producent van De slimste mens. Met het idee: dat doen we één zomertje.” Van Rossem: “Ik had aanvankelijk nee gezegd. Ik vond de Belgische versie van het programma waardeloos. De jury ook. Een professor met een baard. Ik had de indruk dat de man alles van de autocue las. Bovendien had het programma een toon van leukigheid. Onderbroekenlol.” Freriks: “Ze hadden Humberto Tan gevraagd om te presenteren, maar die kon niet. Ik ben eigenlijk tweede keus. Maar Bernard bracht het mooi: er was geen betere presentator dan ik.” Van Rossem: “Ik hoorde pas later dat jij ging presenteren.” Van Rossem: “Nog niet.” Freriks: “De kans is natuurlijk ook groot dat áls zij dat beweren jij zegt: ‘Nou dat vind ik helemaal niet, hoor. Ik kan nog best effe door’.” Freriks: “Als we ter aarde storten.” Van Rossem: “Als ik dat signaal krijg van mijn kinderen. Of als ik ’s morgens wakker word en denk: ‘Sjezus, moeten we nu die 795de óók nog gaan doen?” Freriks: “Wij zijn langzamerhand wel een soort stel.” Van Rossem: “Jut en Jul.’” Freriks: “Waldorf en Statler. Maar als ik zou stoppen en Maarten heeft zin om door te gaan, wie ben ik dan om te zeggen, het mag niet?” Freriks: “Ik vind het wel pittig, ja. Na zo’n opnamedag ben ik wel gesloopt. Ik ben voortdurend aan het lullen, maar moet wel geconcentreerd zijn.” Van Rossem: “Voor mij niet, ik zit de hele dag in die stoel. Voor jou wel. Jij staat en moet het tempo erin houden.” Van Rossem: “Ik heb daar wel over nagedacht. Moet ik een week niks doen? In het bos gaan wandelen? Tegelijk dacht ik: ‘Dat helpt allemaal geen reet’. Ik kan beter doen wat ik normaal ook doe. Ik zag De slimste mens meer als ontspannen bijkomstigheid dan als een loden last. Van Rossem: “Het moet wel zodanig aangepast worden dat je niet elke vijf minuten denkt: wat zonde dat Sis er niet bij is. Ik heb daar wel ideeën over, maar het is afwachten wat de bazen in Hilversum daar van vinden. Ik vond het wel gek om de uitzending terug te kijken waar Sis nog in zat. Ik vind het ook gek dat mijn zuster dood is, maar eerlijk gezegd vind ik het ook gek dat mijn ouders dood zijn, mijn grootouders dood zijn, eigenlijk iedereen met wie ik opgegroeid ben dood is. Het is inherent aan het ouder worden.” Van Rossem: “Mijn pijnlijke knieën.” Freriks: “Oud, dat zijn we al!” Van Rossem: “Een van de leukste dingen aan het ouder worden is dat je met pensioen bent. Je hoeft op niemand meer indruk te maken. Je hoeft geen carrière meer te maken. In mijn geval: ik hoef niet meer na te kijken. Een zeer onderschat aspect van het universitaire bestaan. Je kunt van alles weigeren wat je niet leuk vindt. En ik hoef niet meer te vergaderen. Philip en ik doen dat bijvoorbeeld nooit.” Freriks: “Je hebt een enorme vrijheid. Je hoeft je nergens zorgen over te maken. Zo lang je nog gezond bent. Je weet natuurlijk wel dat dat zwaard van Damocles boven je hoofd hangt.” Freriks:”Neuh, daar moet je...” Van Rossem: “...niet de hele dag aan denken.” Van Rossem: “Het is maar net hoe het komt.” Freriks: “Mijn vader zei altijd als iemand plotseling was overleden: ‘Mooie dood’.” Van Rossem: “Dat denk ik ook vaak. In mijn slaap. Dat lijkt me wel wat.” De slimste mens, elke werkdag om 20.40 uur op NPO 2. De slimste mens: All Stars, vanaf vrijdag 22 juli elke week op NPO Start en Plus.||https://www.parool.nl/kunst-media/maarten-van-rossem-en-philip-freriks-we-gaan-door-tot-we-ter-aarde-storten~ba4263b5/
2022-07-15||U-boot Neelie: je moet VVD’ers nooit confronteren met hun ­beloftes, dan gaat het van au||Uw columnist zit weliswaar in de kraamtijd, maar ondanks de ­gebroken nachten werkt mijn geheugen nog altijd prima. Dat bleek toen bekend werd dat VVD-prominent (het zal eens een keer een Partij voor de Dierenprominent zijn die in opspraak raakt) Neelie Kroes zich ­jarenlang helemaal suf heeft lopen lobbyen voor Uber. Stiekem, als een Duitse onderzeeër, zij het een niet zo geraffineerde, want deze U-boot kon iedereen van mijlenver zien aan ­komen tuffen, half boven het wateroppervlakte, gewoon met het blote oog. Neelie Kroes, de voormalig Eurocommissaris die na haar afzwaaien was gaan werken bij Bank of America Merrill Lynch, bleek achter gesloten deurtjes aan de slag te zijn gegaan voor een van ’s werelds grootste uitknijpers van de arbeidersklasse: wie had dat gedacht? GeenStijl duikelde een aardig oud filmpje op, waarin een Vlaamse verslaggever Kroes in 2016 confronteert met haar eigen belofte uit 2004 om na haar Eurocommissariaat geen ‘verantwoordelijkheid meer te nemen in het bedrijfsleven’. Kroes woedend, interview ten einde. Tja, je moet VVD’ers nooit confronteren met hun ­beloftes, dan gaat het van au. Enfin: mijn geheugen dus. Bij het nieuws over U-boot Neelie gingen mijn gedachten meteen terug naar een column die ik schreef in 2016. Daarin wond ik me op over parlementariërs die, alsof het Kamerlidmaatschap een soort snuffelstage is, vroegtijdig overstappen naar een ­andere baan. Ik citeer: ‘Op het moment dat ik dit schrijf – het is amper te geloven – zie ik op mijn scherm dat VVD-Kamerlid Bart de Liefde ­vertrekt omdat hij Public Policy Manager wordt bij Uber.’ Dat was toen al frappant, dat je als woordvoerder Mededinging heel lovend bent over een ­bedrijf waar je vervolgens gaat werken, maar nu blijkt het nog problematischer. In hetzelfde jaar waarin Kroes stiekem lobbyde voor Uber, en De Liefde het bedrijf vanuit de Kamer de hemel in prees, ging laatstgenoemde opeens voor de taxigigant werken, precies rond de tijd dat ­premier Rutte samen met Kroes een bezoekje bracht aan datzelfde Uber in Silicon Valley. Zelfs de Belastingdienst, doorgaans niet te beroerd om mensen na een klein foutje te vermorzelen, bleek voor Uber de rode loper uit te rollen. Misschien goed als iemand daar nog even induikt, vriendelijk bedankt. Deze heisa zal hoe dan ook het topje van de ijsberg blijken. Wat ik in dit gesprek overigens vaak mis is dit: de ontvankelijkheid voor lobbyisten komt regelmatig, maar lang niet altijd voort uit kwaad­aardigheid. Kamerfracties zijn chronisch ­onderbemand, er zijn te veel dossiers. De werkdruk is immens en het is onmogelijk, vooral voor kleinere partijen, om op elk dossier goed ingelezen te blijven. Lobbyisten profiteren daarvan: in ruil voor hun kennis en input krijgen ze een luisterend oor. De innige verstrengeling tussen politiek en lobby vormt een enorme bedreiging voor de onafhankelijkheid van ons politieke bestel. Samen met co-regisseur Juul op den Kamp, met wie ik het afgelopen jaar werkte aan de documentaire What’s Left: de Puinhopen van Links, broed ik daarom alvast op een volgend project. Werk­titel, vrij naar Typhoons prachtalbum: Lobby Da Basi. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/u-boot-neelie-je-moet-vvd-ers-nooit-confronteren-met-hun-beloftes-dan-gaat-het-van-au~b1a39a229/
2022-07-15||Man (19) krijgt 2,5 jaar cel voor inbrakenreeks||De rechtbank acht bewezen dat hij tussen januari 2021 en januari 2022 een grote hoeveelheid inbraken pleegde. Zo ontvreemde hij onder andere 35 laptops van een school en liep een bedrijfsgebouw schade op voor meer dan 16.000 euro. De man brak in zowel woningen als bedrijfspanden in. Soms handelde hij alleen, soms niet. De rechtbank weegt mee dat de jonge man al eerder voor verschillende inbraken is veroordeeld, maar ook dat hij spijt heeft betuigd en verantwoordelijkheid neemt voor zijn daden. De rechtbank wil hem daarom − en vanwege zijn jonge leeftijd − de kans geven zijn leven te beteren, en besluit dat het leeuwendeel van zijn straf voorwaardelijk zal zijn. Daaraan is dan wel verbonden dat de man zich laat behandelen door een forensisch hulpverlener en dat hij meewerkt aan schuldhulpverlening. Ook moet hij ruim 4000 euro aan schadevergoeding betalen.||https://www.parool.nl/amsterdam/man-19-krijgt-2-5-jaar-cel-voor-inbrakenreeks~bf7e3c9e/
2022-07-15||Bij wooncomplex Stek Oost moet de politie iets te vaak worden gealarmeerd||Op 2 december vorig jaar ging het weer mis, op de derde etage van Stek Oost aan het Ringslangpad in de Watergraafsmeer. Een 23-jarige statushouder belt aan bij een willekeurige medebewoner. Als een andere statushouder (22) opendoet, krijgt hij zonder waarschuwing een klap. Vervolgens wordt hij bij de keel gegrepen en in zijn hand gestoken met een mes. De 23-jarige man wordt meegenomen door de politie. Hij verzet zich zodanig tegen zijn aanhouding dat hij pas tot bedaren komt nadat hij door een politiehond is gebeten. Schrikken was het zeker, nieuw was het niet voor de bewoners van Stek Oost. In het pand naast sportpark Middenmeer, waar sinds eind 2018 125 jonge statushouders en 125 Nederlandse jongeren samen wonen, zijn in anderhalf jaar tijd twintig aangiftes door (oud-)bewoners gedaan, zo kwam eerder deze week naar buiten in antwoord op vragen in de gemeenteraad. ‘Daar zijn ze weer’, klinkt het bij bewoners als er weer eens agenten in de hal staan. Volgens bewoners is het elke paar weken raak. De politie wil niets kwijt over de aard van de incidenten. Bij een bezoek aan Stek vliegen de verhalen je daarentegen om de oren. Uit gesprekken met tientallen bewoners komen allerlei incidenten naar voren, ook die waarvan geen aangifte is gedaan. Alle incidenten in dit verhaal worden bevestigd door verhuurder Stadgenoot. Dit jaar zijn er negen meldingen bij de verhuurder binnengekomen, al zegt een woordvoerder dat niet alles gemeld wordt. In totaal zijn drie bewoners uit hun huis gezet. Het blijkt dat vooral Nederlandse vrouwelijke bewoners zich onveilig voelen. Waar ze eerst enthousiast meededen in de gemeenschap van Stek Oost, waar het idee is dat statushouders en Nederlandse jongeren met elkaar mengen en een band opbouwen, hebben ze zich na vervelende ervaringen teruggetrokken. Veel ongemak ontstaat bijvoorbeeld bij het zogeheten buddysysteem: Nederlandse studenten worden gekoppeld aan een statushouder, zodat ze met elkaar kunnen optrekken. Het is meermaals gebeurd dat statushouders signalen van vrouwelijke bewoners verkeerd interpreteren. Zo vertelt een bewoonster, woonachtig op de eerste etage, over haar buurjongen die haar op een gegeven moment heeft geprobeerd te zoenen en geen ‘nee’ accepteerde. Twee van haar vriendinnen zijn ook allebei lastiggevallen door hun buurjongens: één van hen ontving aan de lopende band grote teddyberen, cadeautjes van Rituals en chocolaatjes, al had ze duidelijk gemaakt niet geïnteresseerd te zijn. Dat is nog niets vergeleken bij de Syriër die geruime tijd op de begane grond woonde: het Openbaar Ministerie vervolgt hem voor vier zedenmisdrijven. Hij wordt verdacht van nog eens twee. Pas in maart dit jaar ving Stadgenoot het eerste signaal hierover op. Volgens medebewoners ging het om ‘een manipulatieve jongen’ die meisjes uitnodigde voor een date, en vervolgens achter gesloten deuren over hun grenzen ging. Het duurde anderhalf jaar tot de jongen zijn huis werd uitgezet. De burgemeester heeft hem in februari dit jaar een contactverbod opgelegd, waartegen de jongen zich verzette. Nog tragischer is het verhaal van de man met psychische problemen die sinds het begin op de derde etage woonde. Hij bedreigde in het eerste jaar van Stek een medebewoner met een mes. Het leek een eenmalig incident, want tot de coronapandemie uitbrak ging het goed. Maar toen werd de man regelmatig ’s nachts dronken, en dan slenterde hij schreeuwend door de gang. Hij vocht met buren en gooide aan de lopende band bierflesjes kapot in de gang. Na wat voor bewoners voelde als een eeuwigheid, verplaatste Stadsgenoot hem eind vorig jaar naar een zogeheten afkoelwoning. Enkele maanden later werd zijn lichaam gevonden in het water bij het Centraal Station. Meerdere bewoners menen dat pandbeheerder Stadsgenoot te afwachtend is na incidenten. Zo zegt een bewoonster, die net als veel anderen niet met haar naam in de krant wil uit angst voor problemen met de verhuurder of met buren, dat een andere overlastgever pas – in juli 2021 – uit het pand is verwijderd nadat hij een Stadgenootbeheerder had bedreigd en de voordeur kapot had geslagen. Ze geeft aan zo snel mogelijk te willen verhuizen zodra de woningmarkt dat toelaat. “Het voelt alsof de verantwoordelijkheid voor de statushouders bij ons wordt neergelegd,” zegt de bewoonster. “Maar dat kan niet. We hebben er niet voor gestudeerd, we zijn geen professionals.” Daarbij speelt mee dat voor elke etage twee studenten als ‘community builder’ zijn aangesteld, die geacht worden de orde en sociale cohesie te handhaven in ruil voor huurkorting. Stadgenoot wijst erop dat er niet altijd melding wordt gemaakt van incidenten, en dat die meldingen wel nodig zijn om actie te kunnen ondernemen. Dit jaar zijn er bij de woningcorporatie inderdaad maar negen meldingen van overlast of incidenten gedaan. Niet iedereen ervaart het wonen in Stek Oost als een last. Veel statushouders zijn blij dat ze een woning hebben gekregen, na maanden wachten in een asielzoekerscentrum. Bovendien is een deel van de bewoners milder gestemd, lettend op de (oorlogs)trauma’s die ten grondslag liggen aan de overlast. Zo is bewoner Thomas Visser weleens uitgemaakt voor ‘de duivel’ door een statushouder die eerder een andere bewoner aanviel. “Maar ja, de vader van die jongen is onthoofd in Afghanistan.” Visser benadrukt dat hij zelf met veel plezier sinds het begin in Stek heeft gewoond. “Er zitten nu eenmaal altijd rotte appels tussen.” En ook dát beamen meerdere Nederlandse bewoners, net zoals dat ze nog altijd in het concept geloven. Zo zegt student Joeri van der Wolff, die vrijdag na driënhalf jaar Stek Oost verhuisde en zelf ook ‘community builder’ is geweest: “Ik heb hier heel fijn gewoond, ondanks de heisa op mijn gang. Maar ik vind het jammer dat er heel veel mensen zijn met minder goede ervaringen.”||https://www.parool.nl/amsterdam/bij-wooncomplex-stek-oost-moet-de-politie-iets-te-vaak-worden-gealarmeerd~b48ea60d/
2022-07-15||Ajax niet langs Belgische laagvlieger KAS Eupen, Steven Bergwijn en Owen Wijndal maken debuut||Alfred Schreuder liet Ajax voor het eerst in de voorbereiding in de ‘sterkste’ formatie aan de aftrap verschijnen. Zo kwamen Bergwijn en Wijndal voor het eerst een helft in actie sinds hun overstap van respectievelijk Spurs en AZ. Ook maakten internationals Dusan Tadic, Steven Berghuis, Edson Álvarez en Devyne Rensch hun eerste minuten in de oefencampagne van Ajax, dat zondag voor een trainingskamp en vriendschappelijke wedstrijden tegen Red Bull Salzburg en Eintracht Frankfurt afreist naar Oostenrijk. De vuurdoop van de nieuwelingen en de rentree van de internationals inspireerde Ajax niet meteen tot een sterk optreden. In de eerste helft oogde de ploeg nog onwennig en had de ploeg van Schreuder moeite met de veel druk zettende Belgen. Ajax speelde een paar halve kansen bij elkaar. Na rust kwam Eupen zelfs op voorsprong toen de vrijgelaten spits Smail Prevljak de bal na een dieptepass fraai over keeper Jay Gorter wipte. Bij die ene goal leek het lang te blijven, tot Mohammed Kudus, één van de vele invallers bij Ajax, in de slotfase de stand alsnog gelijktrok op sportpark de Toekomst: 1-1. Schreuder kon in Ajax’ vierde oefenduel nog geen beroep doen op smaakmaker Antony, die revalideert van een enkelblessure, en de eveneens herstellende keepers Remko Pasveer en Maarten Stekelenburg. Daarnaast ontbraken de niet okselfrisse Mohamed Ihattaren, smaakmaker in de eerste oefenduels, en toptalent Jurriën Timber. Wie er niet meer bij was en ook niet meer terugkeert bij Ajax, is zijn kompaan in de verdediging Martínez. De Argentijnse mandekker wordt voor 55 miljoen euro verkocht aan Manchester United. Ajax onderneemt pogingen om diens opvolger Bassey bij Glasgow Rangers los te weken. De Amsterdammers vinden de vraagprijs van de door Giovanni van Bronckhorst getrainde Europa League-finalist voor de Nigeriaanse centrumverdediger/linksback vooralsnog echter te gortig.||https://www.parool.nl/sport/ajax-niet-langs-belgische-laagvlieger-kas-eupen-steven-bergwijn-en-owen-wijndal-maken-debuut~b57fcdb9/
2022-07-15||Meer dan twintig uitgevers wezen het manuscript van J.K. Rowling af: de rest is geschiedenis||Tot drie jaar terug was Joanne K. Rowling een onbetwiste publiekslieveling. De voormalige bijstandsmoeder werd wereldwijd niet alleen bewonderd door kinderen, maar ook door hun grootouders en generaties ertussenin. Ze is de auteur van zeven Harry Potterboeken waarvan meer dan een half miljard boeken zijn verkocht, verschenen in ruim tachtig talen. Daarbovenop werden ze tot acht gigantische kaskrakers verfilmd. Jarenlang oogstte de bestsellerschrijfster met miljoenen volgers op sociale media bijval voor haar pittige tweets aan het adres van Donald Trump. Omdat Rowling in haar thuisland bovendien partij koos voor Labour kon ze bij de links-progressieve goegemeente wel een potje breken. Maar op 19 december 2019 keerde het tij. In een tweet nam Rowling het op voor Maya Forstater, een belastingwetenschapper die haar baan bij een Britse denktank kwijtraakte door te stellen dat mensen hun biologische sekse niet kunnen veranderen. ‘Kleed en noem jezelf hoe je wil,’ twitterde Rowling. ‘Ga naar bed met iedere volwassene die dat wil. Leef je leven in veiligheid en voorspoed. Maar vrouwen hun baan afnemen omdat ze stellen dat sekse echt is?’ #IkverdedigMaya’ Binnen de kortste keren werd Rowling vanwege haar ‘transfobe bullshit’ aan de digitale schandpaal genageld; alsof transgender vrouwen geen echte vrouwen zouden zijn. Vijf maanden later plaatste ze andermaal een tweet die olie op het vuur zou gooien. Reagerend op een artikel waarin werd gesproken over ‘mensen die menstrueren’ zei ze dat die ook gewoon vrouwen genoemd mochten worden. Weer kreeg ze ervan langs van mensen die aangaven dat ook transgender mannen soms nog menstrueren. Talloze publieke figuren namen afstand van haar uitspraken, inclusief de cast van de Potterfilms – Daniel Radcliffe en Emma Watson voorop. Rowling werd op 31 juli 1965 als dochter van Anne en Peter Rowling geboren in het Zuid-Engelse stadje Yate. Peter werd vliegtuigingenieur, Anne amanuensis op de middelbare school die Joanne en haar twee jaar jongere zus Dianne later zouden bezoeken. Naar verluidt stond directeur Alfred Dunn daar model voor Zweinsteinkopstuk Albus Perkamentus. Toen Joanne 4 was verhuisde het gezin naar Winterbourne, waar ze naast een familie genaamd Potter kwamen te wonen. Er werd thuis veel voorgelezen, zelf ontpopte ze zich als een klassieke boekenwurm, inclusief sproeten en ziekenfondsbrilletje. Ze had een hechte band met haar moeder, die op 34-jarige leeftijd een agressieve vorm van MS kreeg en haar baan moest opgeven. Joanne was toen 15 en werd op school vaak gepest om haar extreme verlegenheid. Met vader Peter leefde ze op gespannen voet. Haar tienerjaren omschreef ze als ongelukkig. Ze kreeg last van dwangstoornissen en rookte stevig. Haar beste vriend in het laatste schooljaar, Sean Harris, bezat een turquoise Ford Anglia waarmee ze samen uitjes maakten – een welkome ontsnapping aan de huiselijke misère. De auto vormde het prototype voor het vehikel van de familie Wemel. Ron Wemel, Harry’s beste vriend, lijkt dan ook zeer op Sean. Rowling studeerde aan de Universiteit van Exeter af in klassieke cultuur en Frans. Ze begon romans te schrijven die nooit werden gepubliceerd. In een vier uur vertraagde trein ontwikkelde ze het volledige plan voor een roman over een jongen die naar een tovenaarsschool gaat. “Het begon met Harry, daarna stroomden alle karakters en situaties mijn hoofd binnen,” vertelde ze later. De avond van diezelfde julidag begon ze aan Harry Potter en de Steen der Wijzen. Haar moeder overleed in december en heeft nooit van het boek geweten. In 1991 verhuisde Rowling naar de Portugese stad Porto om er Engelse les te geven. In een lokale bar liep ze haar eerste man Jorge Arrantes tegen het lijf. In 1993 kwam dochter Jessica ter wereld. Vier maanden na haar geboorte besloten de kersverse ouders te gaan scheiden. Bankroet en zwaar depressief verliet ze Portugal, om in Schotland dicht bij zus Dianne te gaan wonen. “Ik was werkloos, alleenstaande ouder en zo arm als je maar kon zijn zonder dakloos te zijn in het moderne Engeland,” vertelde ze tijdens een lezing. Maar schrijven werd een tweede natuur; ze vond een literair agent, voltooide de eerste twee Potterdelen en was al begonnen aan het derde toen uitgever Barry Cunningham wel mogelijkheden zag. Hij adviseerde haar wel om er een baantje naast te nemen, want van het schrijven van kinderboeken kan de kachel niet roken. De uitgever vond het ook een goed idee om de initialen J.K. te gebruiken – de laatste letter verwijst naar haar grootmoeder Kathleen – omdat jongens geen boeken van een vrouwelijke auteur zouden lezen. Harry Potter en de Steen der Wijzen vloog vanaf 30 juni 1997 echter praktisch de winkels uit, met de andere zes titels zou hetzelfde gebeuren. Een krankzinnige klapper, zeker als je bedenkt dat eerst meer dan twintig uitgevers het manuscript hadden afgewezen. De rest is geschiedenis, want met zeven bestsellers in de Harry Potterreeks, vijf misdaadromans onder het pseudoniem Robert Galbraith, een prestigieuze koninklijke onderscheiding en een geschat eigen vermogen van ruim 900 miljoen euro is Rowling met afstand de succesvolste schrijver van de laatste decennia. Ook privé gaat het haar voor de wind. Sinds 2001 is ze getrouwd met met de Schotse anesthesist Neil Murray, met wie ze een zoon en een dochter heeft. Tal van schriftgeleerden hebben zich gestort op de Harry Potterboeken. Voor een Italiaans onderzoek naar de invloed van Harry Potter, gepubliceerd in het Journal of Applied Social Psychology, werden kinderen gedurende hun gehele schooltijd steeds weer opnieuw bevraagd. De uitkomsten tonen aan dat jonge lezers van de reeks zich ontwikkelen tot vriendelijke, tolerante, aimabele volwassenen. Ook hebben ze volgens de onderzoekers een hoge tolerantielimiet tegenover mensen met een migratieachtergrond, vluchtelingen en leden van de lhbtq-gemeenschap. Harry is de pleitbezorger van waarden als liefde, vriendschap en goedheid, hij heeft geen vooroordelen en reageert op iedereen met een positieve grondhouding – dat nemen de kinderen mee in hun verdere leven. Het klinkt te mooi om waar te zijn. Maar als slechts een fractie ervan klopt, zouden we Joanne Rowling daar heel dankbaar voor moeten zijn.||https://www.parool.nl/kunst-media/meer-dan-twintig-uitgevers-wezen-het-manuscript-van-j-k-rowling-af-de-rest-is-geschiedenis~b728bf59/
2022-07-15||Rutte: zolang ik de energie heb, ga ik door||Vieren gaat hij die mijlpaal niet, zei Rutte (55) op de persconferentie na de laatste ministerraad voor het zomerreces. “Het betekent dat ik zitvlees heb, een voetnoot in de geschiedenis ben.” En, benadrukte hij: “Ik ben niet in Nederland die dag.” Ook ziet historicus Rutte niets in terugkijken. “Ik kijk vooral vooruit. Maar ik voel wel dat ik langzamerhand halverwege ben,” grapte hij. Rutte houdt zich niet bezig met de vraag wanneer zijn houdbaarheidsdatum is aangebroken. “Ik heb daar veel over gelezen. Voor mij is leidend: heb ik nog energie, heb ik nog plannen? Heb ik nog druipende mondhoeken op vrijdagochtend als de ministerraad begint?” Zolang de VVD-leider op al die vragen nog ja kan antwoorden, belt hij zijn partij om te zeggen dat hij door wil. “En daarna bel ik het volk, in de vorm van verkiezingen.” De premier ligt de afgelopen jaren aanhoudend onder vuur, maar zijn partij kwam bij de verkiezingen van maart 2021 wel als grootste uit de bus.||https://www.parool.nl/nederland/rutte-zolang-ik-de-energie-heb-ga-ik-door~bf37999b/
2022-07-15||Tess Scholten en Britt Messing over hun TikTok- imperium: ‘We willen overal zijn waar generatie Z is’||Op vijfhoog in een statig kantoorpand aan de Keizersgracht vind je For You Agency. De muren zijn wit en ook de meubels zijn licht van kleur, op wat zwarte accenten na. Er staan een paar grote planten, verder is de inrichting vooral minimalistisch. Op het eerste gezicht zou je niet zeggen dat dit de plek is waar het glamoureuze levensstijltje van menig bekende tiktokker achter schuilt. Een handvol jonge mensen zit geconcentreerd en in stilte achter grote HP-computerschermen. Een ding is duidelijk: hier wordt hard gewerkt. Beste vriendinnen Tess Scholten (25) en Britt Messing (25) komen uit ’t Gooi, maar wisten op hun elfde al zeker dat ze naar Amsterdam zouden gaan. “We hebben onze studie uitgekozen op Amsterdam. We moesten en zouden daarheen gaan,” zegt Messing. Dus verhuisden ze meteen na het behalen van hun middelbareschooldiploma. Na een studie Marketing en Communicatie aan The New School ging Scholten als filmproducent aan de slag bij het reclamebureau MediaMonks, terwijl Messing de pr-wereld in dook en veel samenwerkte met beauty-, fashion- en lifestylemerken. Maar na twee weken geproefd te hebben van het leven met een fulltime baan, kwam corona om de hoek kijken. “Iedereen om me heen zei dat het de leukste tijd van je leven is als je net gaat werken. Nou dat viel vies tegen zonder werkborrels en nieuwe mensen om me heen.” Om de verveling tegen te gaan begon Scholten een TikTok-account (@tessscholten). Een vriend had haar in 2019 al getipt dat TikTok the next big thing zou gaan worden. In het begin maakte ze vooral filmpjes in het Engels, want er waren nog maar weinig Nederlanders op het platform. De content varieerde van lip-syncen (je lippen synchroniseren met stukjes tekst, zoals die van liedjes) tot aan grappige sketches en trends. In de zomer van 2020 had ze 5000 volgers. Messing vroeg op dat moment of ze niet een filmpje wilde maken voor een tassenmerk waarmee zij samenwerkte, in ruil voor een gratis tas. “Ik dacht: prima, ik heb toch mijn fulltime baan, ik maak die video wel,” zegt Scholten. Er kwam zoveel positieve respons van klanten die zich graag op TikTok wilden manifesteren maar er nog niks van begrepen, dat de twee For You Agency oprichtten, vernoemd naar de for you page op TikTok. Hiermee konden ze bedrijven koppelen aan tiktokkers en daarmee een vertaalslag bieden naar generatie Z, de generatie die bekendstaat als de eerste die zich geen leven zonder internet kan voorstellen. Ze begonnen het merk naast hun fulltime baan, maar die zegden ze in januari 2021 op. “Dat was heel spannend, want we hadden nog geen euro gefactureerd. Superleuk die gratis schoenen, maar daar betaal je niet de huur van,” relativeert Scholten. Het pakte goed uit, want nu, tweeënhalf jaar later, kan je TikTok niet openen zonder de invloed van For You Agency tegen te komen. Scholten en Messing zetten campagnes op voor grote bedrijven als Philips, werken samen met klanten zoals Mentos en The Avocado Show en hebben veertien creators onder contract. Een van die creators is de 17-jarige Rhodé Kok, die zich in 2021 aansloot en binnen een jaar van 30 duizend volgers naar 786 duizend volgers groeide. Op haar account (@rhodekok) post ze vooral humoristische filmpjes over haar leven als Nederlandse puber. Zo klaagt ze bijvoorbeeld over dat ze nooit verkering krijgt als ze de hond uitlaat, haalt ze nostalgische herinneringen op aan haar gestolen Cortinafiets of pakt ze samen met je haar koffer in als ze naar Amerika gaat. Het is juist dat persoonlijke dat er volgens Scholten en Messing voor zorgt dat volgers zich aan je binden. “Waar Instagram echt nog het perfecte plaatje laat zien, is TikTok heel rauw, authentiek en humoristisch,” legt Scholten uit. “De voornaamste reden dat die creators zo hard groeien is dat ze geen schaamte kennen. Ze zijn volledig zichzelf en durven zich ook een beetje voor gek te zetten. Dat vinden mensen heel leuk om te zien.” Duncan Tromp (21) is nog zo’n voorbeeld van een succesverhaal. Hij studeerde eigenlijk voor leraar Nederlands en werkte bij een bioscoop, maar daar heeft hij met 590 duizend volgers op TikTok (@duncantromp) en de podcast Dunc & Co, die meerdere weken op nummer 1 heeft gestaan in Nederland, nu geen tijd meer voor. Hij kan niet meer normaal over straat zonder herkend te worden. “Duncan stuurt soms filmpjes over dat hij drie kwartier buiten staat, omdat er rijen mensen met hem op de foto willen,” schetst Messing. De twee ondernemers vinden goede begeleiding van de creators heel belangrijk. “Het moet vooral leuk blijven, want het zijn echt jonge mensen. Ze doen het vanuit een hobby en ik wil wel echt dat dat gevoel blijft.” Waarom creators de weg vinden naar For You Agency? “We zijn vanaf het begin zelf ook online zichtbaar op het platform, waardoor creators zich snel aansluiten. Ze kennen ons al,” zegt Scholten, die inmiddels 135 duizend volgers heeft op TikTok. Ook Messing post regelmatig video’s en heeft (@brittmessing) bijna 23 duizend volgers. Voor wie denkt dat het leven van Scholten en Messing bestaat uit het ontvangen van pakketjes met kleding, reizen naar het buitenland en grote events, heeft het mis. “We zijn ook de hele dag mails aan het beantwoorden of we zitten in meetings met klanten, nemen de financiën door en voeren sollicitatiegesprekken.” Inmiddels wonen ze zeven jaar in Amsterdam, nu als buren in De Pijp. Het kantoor aan de Keizersgracht wordt te klein; ze zijn op zoek naar iets groters. “We passen nu al niet meer aan de lunchtafel en er komen nog vijf nieuwe mensen bij,” zegt Scholten. De ambitie stopt daar niet. “We willen overal zijn waar de jongste generatie is.” Of de TikTok-giganten nog tips hebben? “Mensen willen iemand zien. Het werkt als er in een video gesproken wordt,” begint Scholten. “Je moet ook niet vlak voor een witte muur gaan staan, de shots mogen best een beetje bewegen. En de three second hook is heel belangrijk; wat er in de eerste drie seconden gebeurt heeft veel effect, daarvan hangt af of gebruikers blijven kijken. Als ze een milliseconde verveeld zijn, scrollen ze je door.”||https://www.parool.nl/ps/tess-scholten-en-britt-messing-over-hun-tiktok-imperium-we-willen-overal-zijn-waar-generatie-z-is~bdca1d4d/
2022-07-15||Grotere kans op uitbraak infectieziekten door dalende vaccinatiegraad Amsterdamse kinderen||Het Rijksvaccinatieprogramma beschermt tegen twaalf infectieziekten die kunnen leiden tot ernstige ziekte of sterfte. Met betere voorlichting wil de gemeente de dalende trend in de vaccinatiegraad keren. Dat schrijft wethouder Shula Rijxman (publieke gezondheid) aan de gemeenteraad. Rijxman maakt zich zorgen en ‘gaat zich er keihard voor inzetten dat meer mensen gebruikmaken van het recht zich te laten vaccineren,’ zo staat in de brief die alleen over het Rijksvaccinatieprogramma gaat − en dus niet over de coronavaccinatie. De daling van de vaccinatiegraad tot 4 procentpunt − het verschilt per vaccinatie, zie graphic − is vastgesteld in 2021. Een jaar eerder lag de vaccinatiegraad van kinderen van 0-2 jaar nog boven de 90 procent. Bij kinderen van vijf liep de vaccinatiegraad in de periode 2020-2021 terug van 89,3 procent naar 87,8 procent. De dalende trend onder Amsterdamse kinderen tot vijf jaar heeft zich dit jaar voortgezet. Bij een vaccinatiecampagne in maart lag het opkomstpercentage 20 procent lager dan in 2021. De teruglopende vaccinatiegraad onder jonge kinderen zal de vraag van ouders voeden of crèches ongevaccineerde kinderen mogen weigeren. De Tweede Kamer was daar vóór de coronapandemie voorstander van, maar de Eerste Kamer stemde in mei van dit jaar tegen. Een bezwaar van de Eerste Kamer was dat de mogelijkheid om kinderen te weigeren zorgt voor tweedeling onder de bevolking. Nederland streeft naar een landelijke vaccinatiegraad van 90 procent. Volgens de Wereldgezondheidsorganisatie (WHO) is de kans op uitbraken van infectieziekten dan minimaal. Bij Nederlandse kinderen onder de vijf wordt de landelijke streefnorm gehaald, bij kinderen van 10-11 scheelt het 0,3 procent. Amsterdam is niet de enige grote stad met een lagere vaccinatiegraad dan de streefnorm. Ook in Rotterdam en Den Haag speelt dat. Bij het coronavaccinatieprogramma bleek al dat mensen met een lagere sociaal-economische status zich minder vaak laten vaccineren. In grote steden wonen relatief veel mensen uit die groep. De Amsterdamse vaccinatiegraad verschilt behoorlijk per wijk. Zo daalde de opkomst bij de DTP-vaccinatie (Difterie-Tetanus-Polio) in Bos en Lommer van 80 naar 27 procent in de periode 2021-2022. In Watergraafsmeer was juist sprake van een stijging: van 85 procent naar 94. De gemeente wil de daling van de vaccinatiegraad met gerichtere voorlichting keren. Dat zal vooral het geval zijn in de stadsdelen Zuid, Zuidoost, West en Nieuw-West. In Zuid weigeren kinderen die naar antroposofische scholen vaker vaccinatie. In Zuidoost wordt vaak gedacht dat oudere kinderen al sterk zijn en daarom geen vaccinatie nodig hebben, zo stelde de GGD vast op basis van gesprekken met wijkbewoners. In West en Nieuw-West blijven kinderen met een Turkse en Marokkaanse achtergrond achter bij de streefnorm. De GGD stelt vast dat er in die groepen een gebrek aan kennis is over vaccineren tegen infectieziekten. Brieven van de GGD en het RIVM worden als te ingewikkeld ervaren. Bij de vaccinatie tegen HPV (Humaan Papillomavirus) speelt ook de wijze van infectie een rol. HPV wordt overgedragen via seksueel contact en kan baarmoederhalskanker veroorzaken. Seks is een gevoelig onderwerp in de Turkse en Marokkaanse gemeenschap. De vaccinatieleeftijd is 14 jaar. Ook leeft vrees voor onvruchtbaarheid. Overigens liep de HPV-vaccinatie in heel Amsterdam wel op: in 2020 waren 5 op de 10 gevaccineerd, in 2021 was dat 6 op de 10. Ook de vaccinatiegraad tegen Meningokokken ACWY − een bacterie die bloedvergiftiging of hersenvliesontsteking kan veroorzaken − liep op: van 76 procent naar 81 procent.||https://www.parool.nl/amsterdam/grotere-kans-op-uitbraak-infectieziekten-door-dalende-vaccinatiegraad-amsterdamse-kinderen~bfd3b307/
2022-07-15||Manchester United heeft Eriksen binnen: ‘Na gesprek met Ten Hag heb ik er nóg meer zin in’ ||“Manchester United is een speciale club,” laat Eriksen weten. “Ik kan niet wachten om te beginnen. Ik heb vaak op Old Trafford mogen spelen, maar het zal geweldig zijn om dat in het rode shirt van United te mogen doen.” “Ik heb gezien hoe Erik ten Hag werkte bij Ajax en weet hoeveel voorbereiding zijn staf en hij in elke dag stoppen. Het is duidelijk dat hij een geweldige coach is. Ik heb met hem gesproken en meer geleerd over zijn visie en de manier waarop hij wil spelen. Daardoor heb ik nog meer zin in de toekomst. Ik heb nog steeds grote ambities, kan nog altijd heel veel bereiken en dit is de perfecte plek om dat te doen.” Eriksen kreeg op 12 juni vorig jaar tijdens het EK-duel met Finland een hartstilstand. Door de defibrillator die bij hem geplaatst werd, mocht hij vanwege de regels in Italië niet meer in actie komen voor Inter. Begin dit jaar maakte de Deen zijn rentree op het veld bij Brentford. In elf Premier League-duels scoorde hij één keer, terwijl de club met Eriksen binnen de lijnen afscheid nam van de degradatiezone. “Christian is al zijn hele loopbaan één van de beste aanvallende middenvelders van Europa,” zegt John Murtough, football director  bij Manchester United. “Het is geen verrassing dat hij heel veel opties had deze zomer, dus we zijn heel blij dat hij overtuigd was dat deze club de juiste is voor hem.” “Naast een geweldige techniek zal Christian waardevolle ervaring en leiderschap aan de selectie toevoegen. We kijken ernaar uit die kwaliteiten op het veld te zien in de komende jaren.” Manchester United oefende vrijdag tegen Melbourne Victory en won met 4-1. Tyrell Malacia, Donny van de Beek en Tahith Chong kregen allemaal minuten van Ten Hag.||https://www.parool.nl/sport/manchester-united-heeft-eriksen-binnen-na-gesprek-met-ten-hag-heb-ik-er-nog-meer-zin-in~bf76846c/
2022-07-15||Amsterdamse horeca moet ‘coronaterrassen’ in de herfst weghalen||Burgemeester Femke Halsema laat vrijdag aan de gemeenteraad weten dat de horeca niet nog een periode de terrassen mag uitbreiden met extra stoelen en tafeltjes. Dat betekent dat ondernemers de extra ruimte die zij nu innemen op 1 november weer moeten inleveren. De Amsterdamse horeca mocht na de eerste coronagolf in mei 2020 grotere terrassen neerzetten op bijvoorbeeld de stoep, parkeerplaatsen of het water. De reden was tweeledig: ondernemers konden zo meer gasten ontvangen en dus meer omzet draaien, en Amsterdammers konden buiten op veilige afstand een cafébezoekje plegen. De interesse was enorm: momenteel maken nog 902 cafés en restaurants in de stad gebruik van de regeling. Die terrasuitbreidingen werden viermaal opnieuw toegestaan — op de Nieuwmarkt en de Wallen na, waar het al snel te druk werd — maar dus geen vijfde keer. Volgens Halsema is er vanwege het coronavirus afgeweken van bestaand beleid en de reguliere werkwijze, schrijft ze in een brief aan de gemeenteraad. ‘De pandemie had tot gevolg dat de belangenafweging tijdelijk anders uitviel, ten faveure van ondernemers, en ook dat er geen integrale afweging is gemaakt ten aanzien van het gebruik van de openbare ruimte. Het was immers nog rustig op straat en op het water.’ Nu de pandemie minder ingrijpend is en het in de stad weer bijna net zo druk is als voorheen, moeten de belangenafwegingen over de grotere terrassen ‘zorgvuldiger en integraler’ worden gemaakt, zo schrijft de burgemeester. Vorige maand ontstond er onrust omdat er een zinnetje in het coalitieakkoord stond over de uitgebreide terrassen: ‘waar het zonder overlast’ kon, mochten ze blijven. Amsterdammers tekenden een petitie om de tijdelijke vergunningen te laten opheffen (nu ruim 660 handtekeningen), de Vereniging Vrienden van de Amsterdamse Binnenstad werd platgebeld door bewoners die overlast ervoeren en de terrassen subiet wilden zien vertrekken. Ook vonden bewoners het onterecht dat voorheen publieke ruimte ineens voor langere tijd commercieel mocht worden gebruikt. Toch zal nog steeds worden onderzocht of de terrasuitbreidingen permanent kunnen worden, schrijft Halsema. ‘De stadsdelen zullen in overleg met het college, het initiatief nemen, waarna de betrokken ondernemers een aanvraag kunnen doen voor wijziging van hun exploitatievergunning op basis van de reguliere procedure (inclusief leges).’||https://www.parool.nl/amsterdam/amsterdamse-horeca-moet-coronaterrassen-in-de-herfst-weghalen~bb89334a/
2022-07-15||Strenge aanpak Wallen verder uitgerold: horeca en ramen volgend jaar eerder dicht in weekenden||Wat het college betreft gaat de horeca op vrijdag en zaterdag om 02.00 uur dicht in plaats van om 03.00 uur of 04.00 uur, en de prostitutie om 03.00 uur in plaats van om 06.00 uur. De nieuwe sluitingstijden worden opgenomen in de Algemene Plaatselijke Verordening (APV) en worden eerst nog vrijgegeven voor inspraak van bewoners, ondernemers en andere betrokkenen. Met de maatregel hoopt het stadsbestuur de leefbaarheid in het gebied te vergroten. Bewoners van de oude binnenstad klagen al jaren over drukte en overlast door de toestroom van toeristen en dagjesmensen. Met name in de kleine uurtjes kan de sfeer in het populaire uitgaansgebied gespannen en grimmig zijn als gevolg van het gebruik van alcohol en drugs. De maatregel geldt voor het kerngebied van de Wallen, grofweg het gebied tussen de Zeedijk en de Damstraat. In dit deel van de binnenstad zijn 114 vergunningen verleend aan horecabedrijven en 17 vergunningen aan de exploitanten van in totaal 249 prostitutieramen. De combinatie van horeca, prostitutie en coffeeshops oefent grote aantrekkingskracht uit op toeristen en dagjesmensen. De beperking van de openingstijden sluit aan op eerdere maatregelen die werden genomen om iets te doen aan de overlast door die groepen. In het geval van extreme drukte kan de gemeente nu al gebieden afsluiten voor bezoekers. De verkoop van alcohol is aan banden gelegd en ook geldt er in het gebied een verbod op het drinken van alcohol op straat. De populariteit van de prostitutie is burgemeester Femke Halsema een doorn in het oog. Er wordt nog steeds gezocht naar een alternatief in de vorm van een Erotisch Centrum buiten de binnenstad. Aan de sekstheaters in het Wallengebied is gevraagd om niet langer te adverteren in het buitenland. Ook moet het toeristisch aanbod in de winkelstraten worden teruggebracht. Dat de overlast in het gebied fors is, blijkt ook uit een onderzoek dat in opdracht van de gemeente is gedaan naar ‘overlastgevende gedragingen’ van bezoekers. Waarnemers zijn vier weekends op pad gegaan om het aantal misdragingen te turven en de aard van die misdragingen te observeren. Op sommige plekken, bijvoorbeeld de omgeving van de Zeedijk, werden in een uur tijd wel 1000 misdragingen waargenomen. Het ging met name om sociale overlast, zoals schreeuwen, lallen, hard zingen en lachen. Andere veel voorkomende misdragingen waren het gooien met spullen en wildplassen. Ook drugsgebruik op straat kwam regelmatig voor. De observanten keken ook naar veranderingen in de sfeer in de loop van de avond en de nacht. Vanaf 22.00 uur is de sfeer nog overwegend plezierig, prettig en gemoedelijk, maar dat verandert na 02.00 uur. Vanaf dat moment wordt de sfeer in snel toenemende mate omschreven als gespannen, onprettig en grimmig.||https://www.parool.nl/amsterdam/strenge-aanpak-wallen-verder-uitgerold-horeca-en-ramen-volgend-jaar-eerder-dicht-in-weekenden~bb8e30a8/
2022-07-15||Kabinet trekt half miljard uit stikstoffonds voor plannen provincies||Een aantal provincies had al plannen ingediend om de staat van ‘natuur, water en klimaat’ te verbeteren, waarover onderzoeksinstituut Wageningen Economic Research een positief oordeel heeft gegeven. Van der Wal spreekt van een ‘grote stap vooruit’. Met een bedrag van 504 miljoen euro kan een aantal stikstofbesparende plannen van de provincies al worden uitgevoerd. De bewindsvrouw had in april gevraagd aan provincies om alvast met plannen te komen, ‘zodat het wiel gaat draaien’. Zo hoopt ze te voorkomen dat 2022 en 2023 ‘verloren jaren’ worden. Provincies hebben nog een klein jaar de tijd om met gebiedsplannen te komen en het stikstoffonds moet vanaf 1 januari 2024 in werking zijn. Het gaat om een brede mix van voorstellen, benadrukt Van der Wal. Er zitten onder meer plannen bij om boeren te ‘faciliteren’ die vrijwillig willen stoppen. Maar er is ook geld gereserveerd ‘voor meten in de natuur en op het boerenerf, technologie en innovatie’. De voorstellen moeten wel aan bepaalde voorwaarden voldoen, bijvoorbeeld op het gebied van effectiviteit. Er zijn ook plannen ingediend om zogenoemde PAS-melders sneller te legaliseren. Onder het oude beleid kregen deze boerenbedrijven toestemming om zonder vergunning meer stikstof uit te stoten. Ze hoefden alleen een melding te maken. Sinds de uitspraak van de Raad van State in 2019 zijn deze melders nu eigenlijk illegaal. Het kabinet wil deze bedrijven graag zekerheid geven en haalt voor deze versnelling 250 miljoen euro uit een potje voor de opkoopregeling. Directeur Marjolein Demmers van Natuur & Milieu zegt blij te zijn dat het kabinet ‘vaart maakt met het aanpakken van de stikstofcrisis’. De milieuclub vindt het een grote stap vooruit voor natuur en boeren. “Het kabinet kiest expliciet voor maatregelen waarvan bewezen is dat de stikstofuitstoot teruggebracht wordt,” aldus Demmers.||https://www.parool.nl/nederland/kabinet-trekt-half-miljard-uit-stikstoffonds-voor-plannen-provincies~b5eb565b/
2022-07-15||Nederland gaat Oekraïense militairen trainen in het Verenigd Koninkrijk||De eenheden van de Koninklijke Landmacht en het Korps Mariniers zijn daar naar verwachting vanaf eind augustus. In totaal wil het Verenigd Koninkrijk samen met andere landen zo’n 10.000 militairen trainen. Het gaat om een basistraining van vier weken. In totaal gaan 65 Nederlanders naar het Verenigd Koninkrijk. Zij werken niet allemaal tegelijkertijd, maar rouleren. De militairen zijn geen trainers in Nederland, maar volgens Ollongren wel goed opgeleid. De trainingsoperatie heeft volgens haar een ‘gering’ effect op de inzetbaarheid van het Nederlandse leger. Ollongren benadrukt nogmaals dat Nederland Oekraïne moet blijven steunen. Westerse steun aan het land blijft volgens haar ‘cruciaal om de Russische agressie te stoppen’. Nederland gaat dan ook door met het leveren van wapens. Wat Nederland precies stuurt, maakt het kabinet niet meer bekend. Zo wil het voorkomen dat Rusland informatie heeft over het wapentuig dat Oekraïne gebruikt. In 2015 trainde het Verenigd Koninkrijk ook al Oekraïense soldaten, na de Russische annexatie van het Oekraïense schiereiland de Krim. Inmiddels hebben ongeveer 22.000 Oekraïense militairen hun training in het Verenigd Koninkrijk doorlopen.||https://www.parool.nl/nederland/nederland-gaat-oekraiense-militairen-trainen-in-het-verenigd-koninkrijk~b22367f0/
2022-07-15||Na vier maanden afwezigheid mis ik Moskou meer en meer||Terwijl we dagelijks de beelden voorbij zien komen van Russische raketten die in Oekraïne dood en verderf zaaien, is het een verwarrende constatering: na vier maanden afwezigheid mis ik Moskou meer en meer. Natuurlijk, het nieuws is gekmakend. Het Russische leger neemt niet eens meer de moeite om militaire doelen te kiezen en schiet lukraak op Oekraïense woonblokken waar kinderen spelen en moeders een praatje maken. Poetin heeft Rusland zelf in no-time van een autoritair land in een keiharde dictatuur omgetoverd. Deze week riep hij de Doema terug van verlof om er de zoveelste trits repressieve wetten doorheen te jagen. Iedere Rus die ‘onder buitenlandse invloed’ staat is voortaan strafbaar. Ilya Jasjin, de laatste oppositieleider die nog op vrije voeten was en die weigerde het land te verlaten is gearresteerd en hem wacht, net als Navalny en anderen, een jarenlange gevangenisstraf. Terugkeer naar Rusland is uitgesloten. Mijn Russische collega’s hangt een jarenlange ballingschap boven het hoofd. Iedere Rus weet dat de meeste emigranten uiteindelijk niet gelukkig zijn buiten hun landsgrenzen. Rusland is een land dat in je botten en bloed gaat zitten. Een land dat je vervult van melancholie. Vrijwel alle Russen die wij kennen leiden aan een woord dat in geen andere taal bestaat: toska. De Schrijver Nabokov, die zelf moest emigreren, omschrijft toska als volgt: ‘een grote, spirituele pijn,’ een diepe droefheid door het gemis van het moederland. Rusland is natuurlijk niet mijn moederland, maar ook ik heb inmiddels een beetje toska in mijn bloed. Dat merkte ik dit weekend acuut tijdens de verjaardag van onze Russische vriend Leonid. Een flinke groep Russische vrienden en kennissen verzamelden zich rond een rijk gedekte tafel. Nog voor het diner aanving, dronken we volgens traditie drie glazen wodka en aten daarbij roggebrood. Boven de tafel hing een enorm ongemak dat werd uitgesproken in de vele speeches die, volgens goed gebruik, volgden. Konden we in de wetenschap dat vlak bij die verschrikkelijke oorlog woedde hier nog wel een verjaardag vieren? En hoe medeverantwoordelijk waren wijzelf? Hadden we niet meer moeten en kunnen doen om dit drama te voorkomen? Maar wat me bovenal trof was de heimwee naar het Rusland dat wij kennen. De onderlinge warmte, de wandelingen langs de Moskvarivier, de gouden koepels die oplichten in het zonlicht, de zondagmiddagen waar geen einde aan leek te komen met barbecues die ongemerkt overgingen van lunch in diner, de gitaar die altijd wel iemand meeneemt om een melancholisch lied te zingen, de eerste sneeuw, de laatste toost. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/na-vier-maanden-afwezigheid-mis-ik-moskou-meer-en-meer~be5a7de9/
2022-07-15||Dijkgraaf wil van mbo’ers volwaardige studenten maken: ‘Op steeds meer plekken zien we: we hebben mbo’ers hard nodig’||Tijdens een werkbezoek aan een mbo-opleiding verpleegkunde in Amsterdam zag minister Robbert Dijkgraaf (Onderwijs, D66) afgelopen week hoe eerstejaarsstudenten in het diepe werden gegooid, en hun hoofd boven water wisten te houden. “Ze werden geconfronteerd met acteurs die een patiënt en diens paniekerige moeder speelden.” Dijkgraaf was onder de indruk. “Het waren jongeren van 17, 18 jaar, maar ze reageerden heel koelbloedig.” Toen Robbert Dijkgraaf nog als topwetenschapper werkte, zat het mbo in zijn ‘blinde vlek’, bekent hij. Maar inmiddels is de minister van Onderwijs ‘op ontdekkingstocht’ geweest langs mbo-scholen, waar een half miljoen Nederlandse studenten aan studeren. “Ik was me niet bewust van de veelzijdigheid. Zóveel opleidingen, 245.000 bedrijven die erbij betrokken zijn.” Vandaag ontvouwt Dijkgraaf zijn plannen voor het mbo, waar hij honderden miljoenen in wil steken – het regeerakkoord voorziet al in 200 miljoen euro, maar Dijkgraaf wil daar voor komend jaar nog geld bij sprokkelen. “Ik zie het als een grote opdracht om het mbo te emanciperen als volwaardige vorm van vervolgonderwijs. Met meer kansengelijkheid, hogere onderwijskwaliteit en een betere aansluiting op de arbeidsmarkt.” Dus, als het aan Dijkgraaf ligt, zijn studenten aan het middelbaar beroepsonderwijs net zo welkom bij de introductieweek in de stad waar ze gaan studeren als studenten die naar het hbo en de universiteit gaan. Ook moeten ze wat hem betreft welkom zijn bij studentenverenigingen en moeten ze, wat gebruikelijk is in het hoger onderwijs, ook ervaring in het buitenland kunnen opdoen. Dat is vooral een opsteker voor mbo’ers zelf, maar het mbo kampt in de samenleving met een imagoprobleem. “Er moet in de beeldvorming een hoop gebeuren”, erkent Dijkgraaf. Hij vindt het pijnlijk, zegt hij, als mbo’ers niet worden gezien als studenten, maar als ‘scholieren’ die een soort tweederangsonderwijs volgen. “Dat is een reflectie van hoe we er als samenleving naar kijken. Die maatschappelijke waardering moet écht omhoog. Mbo’ers zijn een enorme rijkdom.” Het zijn studenten, benadrukt hij, waar de krappe arbeidsmarkt om staat te springen. Die onontbeerlijk zijn voor de bouw, de zorg en de energietransitie. Misschien, zegt hij, is het tekort aan vakkrachten wel een blessing in disguise. “Op steeds meer plekken zien we: we hebben mbo’ers hard nodig.” Als een jongere voor een mbo-opleiding kiest, zegt Dijkgraaf, kun je daar als ouder hartstikke trots op zijn. Om meer studenten enthousiast te maken voor opleidingen die zorgen voor meer verpleegkundigen, installateurs voor warmtepompen en metselaars voor huizen, wil hij in het studiejaar 2023-2024 gaan experimenteren met een oriëntatiejaar. Een soort brede brugklas, maar dan in het beroepsonderwijs, waarbij mbo’ers in één jaar kunnen proeven van verschillende opleidingen voor ze een definitieve keuze maken. “Een meisje dat veel met de zorg heeft, maar niks met techniek, ontdekt dan misschien dat ze het wél leuk vindt om met technische toepassingen voor de zorg te werken.” Vanuit de gedachte: onbekend maakt onbemind. Als je nooit in aanraking komt met techniek, dan weet je ook niet of het iets voor je is. “We denken nog te veel: alles moet hoger en beter.” Zelf, geeft hij toe, dacht hij ook lange tijd in termen van laag en hoog. Dat het mbo alleen een soort opmaat is naar het hbo. “Dat hiërarchische beeld zat ook in mijn hoofd.” Dat is nu ‘op een bruuske manier gecorrigeerd’. “Het mbo is de schoolsoort waar ik sinds mijn aantreden als minister het meest enthousiast over ben geworden.” Wordt Dijkgraaf, bij het grote publiek toch vooral bekend als ‘knappe kop’ uit de wetenschap, niet te veel gezien als de professor die even komt vertellen hoe het mbo beter kan? “Ik heb me altijd ingezet voor een breed publiek: al wetenschap op de kleuterschool, proefjes op de basisschool. Er wordt vaak gedaan alsof mbo’ers alleen met hun handen werken. Nee, het is zeker óók nadenken. Dus ik voel me er eigenlijk heel erg thuis.”||https://www.parool.nl/nederland/dijkgraaf-wil-van-mbo-ers-volwaardige-studenten-maken-op-steeds-meer-plekken-zien-we-we-hebben-mbo-ers-hard-nodig~b02526e3/
2022-07-15||Nibud: een op drie huishoudens komt niet rond||Het Nationaal Instituut voor Budgetvoorlichting berekent dat de totale uitgaven van een gezin met een inkomen van twee keer modaal met 188 euro per maand zijn gestegen ten opzichte van vorig jaar. Dat komt met name door gestegen energiekosten. Het Nibud maakt zich grote zorgen dat de huishoudelijke uitgaven ‘voor het eerst in jaren enorm stijgen’, zoals boodschappen. “Mensen zijn creatief, maar niemand houdt dit lang vol. Bovendien blijven de gevolgen hiervan ons nog lang achtervolgen, want mensen bouwen schulden op en hebben straks geen buffer meer. Hierdoor zijn ze nog lange tijd financieel kwetsbaar,” zegt directeur Arjan Vliegenthart. Alle inkomens worden de dupe van de sterk gestegen prijzen, maar met name lage inkomens hebben nu financiële stress. Een alleenstaande in de bijstand die in een niet-energiezuinige woning woont heeft weinig aan de verlichting die het kabinet invoerde door de btw op energie te verlagen. Ondanks die verlaging verdubbelt voor deze huishoudens de energierekening. Het instituut raadt mensen aan doorgaans niet meer dan de helft van het inkomen uit te geven aan vaste lasten, afhankelijk van het inkomen en de woonsituatie. “De uitgaven aan wonen, vervoer en boodschappen zijn momenteel zo hoog dat het menig huishouden niet meer lukt om alle rekeningen te betalen,” stelt de organisatie. Het Nibud pleit voor ‘drastische oplossingen’, zoals een geheel nieuw ondersteuningssysteem voor inkomens. Ook stelt het Nibud aanpassingen aan de energierekening voor. In Frankrijk wordt zoiets al gedaan, met de invoer van een maximumbedrag op de energierekening. “Zoiets helpt de consument, omdat je dan weet waar je financieel aan toe bent. Niet weten waar je aan toe bent, maakt rondkomen in Nederland zo lastig,” zegt Vliegenthart.||https://www.parool.nl/nederland/nibud-een-op-drie-huishoudens-komt-niet-rond~b70ad886/
2022-07-15||Circuit Zandvoort: in november duidelijkheid over F1-races na 2023||Algemeen directeur Robert van Overdijk zei op een persconferentie op het circuit dat de gesprekken hierover ‘op allerlei vlakken’, zoals met sponsoren, gaande zijn. “Over de kaartverkoop maken we ons weinig zorgen, maar we hebben ook onze partners en de overheid nodig.” Het huidige contract loopt tot en met volgend jaar, wanneer de derde race in deze reeks in de Noord-Hollandse duinen zal worden verreden. Er is een optie voor nog twee jaar. “Maar we hebben pas een evenement als het 100 procent gefinancierd is,” aldus Van Overdijk. De directeur vond dat de eerste editie, van vorig jaar september, succesvol was verlopen. “We staan er fantastisch voor. Iedereen heeft ons bewierookt. Maar we moeten met beide voetjes op de grond blijven. Laten we het ook nu weer neerzetten.” Voor de komende editie in september verwacht Van Overdijk zeker geen duidelijkheid over de jaren na 2023.||https://www.parool.nl/sport/circuit-zandvoort-in-november-duidelijkheid-over-f1-races-na-2023~b2569d49/
2022-07-15||Kabinet weifelt: met krimp Schiphol toch studentenwoningen in Amstelveen?||Dat schrijft luchtvaartminister Mark Harbers aan de Tweede Kamer, naar aanleiding van berichtgeving in Het Parool. Half mei haalde de Raad van State op voorspraak van luchtvaartinspectie ILT, die onder het ministerie van Infrastructuur valt, een streep door Amstelveense plannen om in de vervallen kantorenwijk Kronenburg 4000 studentenwoningen te bouwen. Volgens de bestuursrechters had Amstelveen toestemming aan de inspectie moeten vragen. ILT wees verwante plannen eerder af omdat de woningen pal onder de vliegroutes van Schiphol liggen. Terwijl er direct naast Kronenburg op campus Uilenstede al jaren 3500 studenten onder het vliegverkeer wonen en er vlakbij wel nieuwe appartementen worden gebouwd, is het volgens de Schipholnormen in het voormalige kantorengebied te lawaaiig en onveilig. Dat standpunt wordt nu opnieuw tegen het licht gehouden, ook omdat het kabinet eind juni besloot het aantal vluchten op Schiphol vanaf november 2023 12 procent terug te brengen, waarmee het vliegverkeer binnen de geluidsregels moet blijven. Mogelijk krimpen daarmee ook de hinderzones rondom de luchthaven. Begin deze maand liet minister Hugo de Jonge (Volkshuisvesting) al bij beraad met de Kamer weten daarover met Harbers te zullen praten. ‘Momenteel vindt ambtelijk overleg plaats tussen de ministeries waarin de mogelijkheden worden verkend voor Kronenburg,’ schrijft Harbers nu aan de Kamer, ‘en andere locaties in de regio rond Schiphol die kampen met vergelijkbare leefbaarheidsproblematiek.’ Ook in onder meer Aalsmeer en Rijsenhout in de Haarlemmermeer voorkomen Schipholregels grootschalige nieuwbouw van woningen en renovatie van verpauperd stedelijk gebied. Daarbij wordt ook overlegd met de Bestuurlijke Regiegroep Schiphol (BRS), een verbond van provincies en gemeenten rondom Schiphol over aanpassing van het Luchthavenindelingbesluit (LIB), waarin regels over geluidshinder en veiligheid zijn vastgelegd. ‘De regio is gevraagd concrete knelpunten aan te leveren die bijdragen aan de invulling van maatwerkafspraken,’ aldus Harbers. ‘Met als doel gerichte oplossingen te vinden voor vraagstukken die spelen op specifieke locaties. De komende periode worden voorstellen tot aanpassing van het LIB omgezet in een besluit. De inzet is om dat eind dit jaar te nemen.’ Óf het mogelijk wordt alsnog in Kronenburg te bouwen, is volgens Harbers niet zeker, omdat ‘de actualisatie van beperkingengebieden van het LIB nog nadere uitwerking vraagt’. Het is bij lange na niet gezegd dat krimp van Schiphol ook minder hinder betekent. In coronajaar 2021 overschreed de geluidshinder van de Buitenveldertbaan, waarvan de routes over Kronenberg voeren, de normen. Terwijl het aantal vluchten op Schiphol toen bijna de helft lager lag dan in topjaar 2019. Toch is verantwoordelijk wethouder Floor Gordon (Ruimtelijke Ordening) blij. “Ik put hoop uit deze uitspraken. Dat er eind dit jaar een deadline op tafel ligt, is goed nieuws. Er lijkt in Den Haag toch echt bereidheid om moeilijke besluiten aan te pakken. Dat zagen we eerder aan de ingreep op Schiphol.” Amstelveen zit nog niet direct bij het overleg aan tafel. “Maar de uitnodiging aan ministers Harbers en De Jonge om hier op bezoek te komen en met alle spelers in Kronenburg te komen praten is de deur al uit.” Wel gaat Amstelveen met de vastgoedpartijen in Kronenburg door met het ontwikkelen van alternatieven, zoals nieuwe kantorenbouw en parkachtig groen. “Maar bij alle partijen is er voorkeur voor het oorspronkelijke plan. Om de enorme woningnood onder studenten op te lossen en dit stuk Amstelveen op te knappen.” Luister naar onze podcast Amsterdam wereldstad:||https://www.parool.nl/amsterdam/kabinet-weifelt-met-krimp-schiphol-toch-studentenwoningen-in-amstelveen~b89d1e9b/
2022-07-15||Bij Thai Kitchen The Only One eet je de beste pad thai van Amsterdam||De afgelopen jaren werd Thai Kitchen The Only One me al meermaals getipt, met name vanwege de schijnbaar perfecte uitvoering van Thailands nationaal gerecht pad thai. Ik zal de clou alvast verklappen: ze doen hun naam eer aan. Waarom ik hier in de dertien jaar dat ik in Amsterdam woon nog niet eerder at, is me een raadsel. Dit Thaise restaurant aan de De Clercqstraat voert een fiks menu, waar alle klassiekers op voorbijkomen. Van wokgerecht tot curry en van loempia tot salade, alles handig ingedeeld op categorie en veelal op hoofdingrediënt. Het kiezen duurt bijkans langer dan de bezorger erover doet om naar mijn huis te scooteren. Al na twintig minuten kan ik aan tafel, nadat ik me tenminste door het vele papier, plastic en aluminiumfolie heen heb geworsteld. Voordeel: alle gerechten zijn nog dampend heet en geen enkel bakje lekt. Het spits wordt afgebeten door een uitstekende tom khaa kai (€6,50). Deze kippensoep met kokosmelk is extreem romig en zeer hoog op smaak. De verse laoswortel, kaffir, limoenblaadjes en citroengras zitten er geheel volgens traditie nog in, die moet je er zelf eerst even uitvissen. Eet trouwens de ronddobberende paddenstoelen en stukjes kip vooral wél op: wat een feest. De vegetarische springrolls (€5) met chilisaus zijn eveneens top. Twee lange, dunne loempia’s, smakelijk gevuld en superkrokant. Niet de goedkoopste, maar het geld ruimschoots waard. De Thai omelette with chicken (€15) is alles waar ik op hoopte. In deze weelderige hartige omelet zitten een flinke hoeveelheid kip, champignons en stukjes aardappel verstopt. Die laatste hebben zich gretig volgezogen met de lekker ketjappige saus. De green chicken curry (€14,90) is goed pittig, hoewel de zachte kip, neutrale bamboescheuten en de groene groente het geheel mooi uitbalanceren. De curry is wat aan de dunne, soepige kant – maar daardoor ideaal om extra veel witte rijst bij te eten. En waar de standaard meegeleverde rijst bij menig concurrent niet echt noemenswaardig is, is dat hier zéker wel het geval. Kundig gegaard, fluffy en precies zout genoeg. En dan, het moment waarop iedereen heeft gewacht... de pad thai. Die is er in zes soorten: van eenvoudig vegetarisch tot deluxe met kip, biefstuk, garnalen, ei én groenten. Ik koos een middenweg: de pad thai shrimp (€14,50). Daar zou ik langdurig een loftrompet over kunnen afsteken. Over de uitmuntende balans tussen stevig en zacht, tussen knapperig en smeuïg, zoet en zuur, pittig en zout. Over de sappige garnalen en het kraakverse partje limoen. De ruime portie en de uitstekende prijs-kwaliteitverhouding... Ik kan het ook kort houden: dit is de beste pad thai die ik ooit in Amsterdam at. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/bij-thai-kitchen-the-only-one-eet-je-de-beste-pad-thai-van-amsterdam~b1724403/
2022-07-15||Nederland bereidt zich voor op hitte: waarschuwing voor extra drukte en pech onderweg||Rijkswaterstaat stelt maandag om 10.00 uur haar hitteprotocol in werking. Dat betekent dat bruggen zullen worden gekoeld en dat gestrande automobilisten zo snel mogelijk van de weg zullen worden gehaald. Het KNMI verwacht maandag al een temperatuur van 30 graden. Als het hitteprotocol geldt, helpt Rijkswaterstaat direct alle automobilisten die met pech langs de snelweg komen te staan. “Als we een melding binnenkrijgen van een weginspecteur, of we via camerabeelden iemand zien staan, schakelen we meteen een berger in die de gestrande automobilist naar een veilige locatie met voorziening brengt,” aldus een woordvoerder. Zo'n veilige locatie is bijvoorbeeld een tankstation of parkeerplaats. “Daar is dan in elk geval schaduw te vinden en wat te drinken.” Op de dagen dat het protocol geldt, doet Rijkswaterstaat dat tussen 10.00 en 20.00 uur. Het aantal meldingen van gestrande automobilisten kan op hete dagen oplopen tot soms wel twee per minuut, vertelt de woordvoerder. “En lang langs de kant van de weg staan, met grote hitte, is gewoon niet goed. De temperatuur van het asfalt kan oplopen tot 50 graden.” Rijkswaterstaat verwacht ook dat de warmte zal leiden tot problemen bij een aantal bruggen. Die zullen met water worden gekoeld om te voorkomen dat ze niet meer open kunnen. De ANWB is intussen al bezig de roosters van de Wegenwacht voor maandag en dinsdag aan te passen. “Dat houdt in dat we mensen vragen wat vroeger te beginnen of wat langer door te werken, in verband met de verwachte drukte,” zegt een woordvoerder. Ook worden wegenwachten die normaal gesproken actief zijn in de stad, ingezet bij de kustgebieden. Daar verwacht de ANWB 5 tot 10 procent meer drukte. Het Rijksinstituut voor Volksgezondheid en Milieu (RIVM) treft intussen voorbereidingen voor de invoering van het Nationaal Hitteplan. Het dient onder meer om uitdroging en oververhitting te voorkomen. Daarbij gaat het vooral om ouderen, baby’s, chronisch zieken, bewoners van verzorgingshuizen en mensen die in een sociaal isolement leven. Genoeg drinken en ‘s ochtends de woning ventileren is het devies. Het hitteplan werd vijftien jaar geleden voor het eerst ingesteld. Het invoeren van een hitteplan bij tropische temperaturen blijkt goed te werken. Ouderen bijvoorbeeld zijn soms zelfs beter beschermd en veiliger dan wanneer er geen hittegolf is. Eerder bleek uit onderzoek van de Volkskrant dat in het verleden ‘honderden, zo niet duizenden levens zijn gespaard door hittemaatregelen, -plannen en -protocollen’. In het Verenigd Koninkrijk is inmiddels code rood afgekondigd vanwege de verwachte hitte. In heel Engeland worden maandag en dinsdag recordtemperaturen verwacht, waarbij het kwik kan oplopen tot 40 graden, met name in het zuidoosten van het land. Code rood wil zeggen dat ‘een hittegolf zo ernstig is of zo lang aanhoudt dat niet alleen risicogroepen de kans lopen op ziekte en zelfs overlijden, maar ook fitte en gezonde mensen’. In Nederland wordt op dit moment niet gedacht aan een dergelijke kleurcode. “Wij kondigen altijd 48 uur van tevoren een code af. We werken in Nederland heel anders met kleurcodes dan in het Verenigd Koninkrijk,” legt een woordvoerder van het KNMI uit.||https://www.parool.nl/nederland/nederland-bereidt-zich-voor-op-hitte-waarschuwing-voor-extra-drukte-en-pech-onderweg~b5816715/
2022-07-15||Fraude met zorgdiploma’s flink toegenomen: ongediplomeerden dienen medicijnen toe ||In het afgelopen half jaar ontving de Inspectie Gezondheidszorg en Jeugd (IGJ) 59 meldingen van fraude met valse diploma’s en Verklaringen Omtrent het Gedrag, bijna evenveel als normaal gesproken in een heel jaar. Dat bevestigt de Inspectie Gezondheidszorg en Jeugd (IGJ) na berichtgeving van RTL Nieuws. RTL sprak met zorgmedewerkers die zich zorgen maken over de veiligheid van patiënten. Zo kan het voorkomen dat ongekwalificeerde zorgmedewerkers infusen aanleggen of medicijnen toedienen, terwijl ze daar nooit voor hebben gestudeerd. Het Openbaar Ministerie spreekt van een ernstig misdrijf, met mogelijke gezondheidsrisico’s. De inspectie moet de gegevens nog nader analyseren voor ze ‘specifieker kan zijn over waar we mee te maken hebben en hoe groot het probleem werkelijk is’, aldus een woordvoerder. Duidelijk lijkt echter dat het aantal fraudeurs flink is toegenomen. De fraude lijkt vooral verpleeghuiszorg, gehandicaptenzorg, ggz en jeugdzorg te treffen. RTL Nieuws onderzocht de fraude en verklaart de toename door het feit dat de sector steeds meer gebruik maakt van zzp’ers vanwege het personeelstekort in de zorg. Hierdoor komt de controle op diploma's onder druk te staan. Omdat zzp’ers een relatief hoog uurloon krijgen zien sommige mensen een kans om snel veel geld te verdienen. Online en via berichtendienst Telegram worden tal van valse diploma’s aangeboden, schrijft RTL. Niet alleen de zorginstellingen moeten controleren, ook de uitzendbureaus die krachten aanleveren moeten dat doen, aldus de IGJ. De inspectie roept op om diploma’s goed te blijven checken, referenties te vragen en altijd aangifte te doen als iemand over valse papieren blijkt te beschikken. Er zijn ook zorginstellingen en uitzendbureaus die helemaal niet om een diploma vragen, schrijft RTL. Zo zou een lijst met namen van uitzendbureaus waar je zonder diploma kunt aankloppen rondgaan, inclusief de bedragen die er te verdienen zijn, van 30 tot 40 euro per uur. Momenteel loopt een groot onderzoek naar de fraude, het OM zegt al tientallen verdachten op het spoor te zijn. Ook wordt gezocht naar manieren om fraude te voorkomen.||https://www.parool.nl/nederland/fraude-met-zorgdiploma-s-flink-toegenomen-ongediplomeerden-dienen-medicijnen-toe~bb0bdc3c/
2022-07-15||Beeldserie: ook deze zomer aanhoudende bosbranden in Zuid-Europa||||https://www.parool.nl/wereld/beeldserie-ook-deze-zomer-aanhoudende-bosbranden-in-zuid-europa~b0d2b27c/
2022-07-15||Middenvelder Taylor (20) verlengt contract bij Ajax tot 2027||Taylor maakte in december 2020 zijn debuut in het eerste elftal. Tot dusverre kwam de Nederlandse jeugdinternational, die is geboren in Alkmaar, tot 22 optredens voor de Amsterdammers. Daarin scoorde hij twee keer. Sinds 2010 is Taylor onder contract bij Ajax. In een interview liet Taylor eerder al weten zijn nabije toekomst bij Ajax voor zich te zien. “Voor mij is het simpel,” vertelde hij. “Ajax is mijn club. Het liefst blijf ik bij Ajax. Ik heb elf jaar keihard gewerkt om hier te komen. Hier wil ik volledig doorbreken.”||https://www.parool.nl/sport/middenvelder-taylor-20-verlengt-contract-bij-ajax-tot-2027~bbcc33fc/
2022-07-15||Rode Kruis vindt gemeente te streng en trekt zich terug uit vluchtelingenpunt Amsterdam CS||Het meningsverschil is ontstaan doordat Amsterdam het beleid vorige week heeft aangescherpt. Het Rode Kruis wil iedereen helpen die zich aanmeldt, ook de mensen bij wie twijfel is of ze uit Oekraïne zijn gevlucht, terwijl de gemeente de plek alleen wil gebruiken voor mensen van wie dat zeker is. “Het gaat tegen onze humanitaire grondbeginselen in om mensen op de vlucht eerst te vragen naar hun paspoort voordat je hen helpt,” zegt Suzanne Segaar van Rode Kruis Amsterdam. “Wij maken ons zorgen dat door het nieuwe beleid vele mensen niet worden geholpen en gedwongen op straat komen.” Volgens het Rode Kruis houdt de gemeente zich daarmee onvoldoende aan de zogeheten Richtlijn Tijdelijke Bescherming van de Europese Unie. Vluchtelingen uit Oekraïne hebben volgens die richtlijn recht op opvang in de gemeente, medische zorg en de mogelijkheid om te werken. Wethouder Rutger Groot Wassink (Opvang) is het niet eens met de kritiek en zegt het jammer te vinden dat het Rode Kruis vertrekt. “Ik vind ook dat we iedereen moeten opvangen, maar het coördinatiepunt is bedoeld voor mensen die gevlucht zijn uit Oekraïne. We kunnen geen functie als ‘aanmeldcentrum’ op ons nemen.” Een voorbeeld van iemand die werd geweigerd is Hicham (29, wil niet met achternaam genoemd worden). Hij vluchtte deze week uit Charkov, de op een na grootste stad van Oekraïne, waar hij sinds 2014 woont. Woensdag werd hij ondanks het tonen van een Oekraïense identiteitskaart geweigerd bij het humanitaire servicepunt. Hij kon naast zijn identiteitskaart ook aantonen dat hij werkt aan de Universiteit van Charkov en heeft op zijn telefoon verschillende foto’s waarop hij te zien is in de stad. Desondanks stuurde de beveiliger hem weg met een briefje richting de Immigratie- en Naturalisatiedienst (IND) met daarop: ‘Hoe kunt u gratis reizen naar asielzoekerscentra Ter Apel?’ Vanuit daar kan hij wel alsnog worden doorverwezen naar een opvanglocatie. Groot Wassink beoordeelt de situatie als vervelend. “Iemand die onder tijdelijk richtlijn valt, moet gewoon opgenomen worden.” Wel zegt de wethouder dat er fouten gemaakt kunnen worden en wijst hij erop dat het deurpersoneel niet altijd in staat is om de juistheid van documenten te beoordelen. “Wij zijn niet de instantie die dat kan checken. Dat is aan de IND.” Ondanks het wegvallen van Rode Kruis blijft het humanitaire servicepunt op Centraal Station open. De vrijwilligers van het Rode Kruis hielden zich bezig met het opvangen van vluchtelingen bij de perrons, de weg wijzen naar de registratieplek en het in contact brengen met familie of kennissen. De gemeente is echter verantwoordelijk voor de technische en beleidsmatige stappen die genomen worden. Die kunnen gewoon nog gedaan worden. Groot Wassink heeft wel een oproep aan het rijk, omdat er twijfelgevallen zullen blijven komen. Groot Wassink: “We zijn niet de enige gemeente waar dit speelt. Het zou goed zijn als er één centrale locatie komt waar een versnelde check plaatsvindt met professionals. Staatssecretaris Eric van der Burg (VVD) van het ministerie van Justitie en Veiligheid moet die coördinatie oppakken.”||https://www.parool.nl/amsterdam/rode-kruis-vindt-gemeente-te-streng-en-trekt-zich-terug-uit-vluchtelingenpunt-amsterdam-cs~baaa549e/
2022-07-15||Onze uittips voor komende week: Kiss, Nederlandse stop-motion, punk in De Pijp en festivals||‘Na deze tournee stopt Kiss definitief met touren’. Het was die zin die de Nederlandse pers in juni 2019 massaal deed uitlopen naar de Ziggo Dome. Het was weliswaar al de tweede vaarweltournee van de glamrockgroep, maar dit was écht de laatste keer dat de schminkkoffer van Kiss volledig open zou gaan. Maar, bedachten ze bij Kiss, wie zegt eigenlijk dat zo’n afscheidstournee niet uit meerdere delen kan bestaan? En dus zal Gene Simmons donderdag gewoon weer bloed spugen en vuurregens blazen en vliegt zanger Paul Stanley nog een keer aan een trapeze boven de massa.Donderdag 21 juli, 20.00 uur, Ziggo Dome Haar concert op festival Down the Rabbit Hole van begin juli werd bejubeld door publiek en pers. Best verrassend, want Phoebe Bridgers (27) maakt allesbehalve zonnige festivalmuziek. Op z’n best kabbelt haar indiepop naar een mooi einde van een lome zomerdag. Maar de kwaliteit is ontegenzeggelijk: haar dromerige fluistersongs verdienen de volle aandacht. Die mogelijkheid is er woensdag als Bridgers het affiche niet hoeft te delen in de Afas Live. Een deel van de opbrengst van haar Reunion Tour (geweldige naam voor een solo-artiest!) gaat naar het Mariposa Fund, een vrouwenrechtenorganisatie die veilige opties omtrent abortus biedt.Woensdag 20 juli, 20.00 uur, Afas Live Deze reprise van zijn veelgeprezen voorstelling is de moeite waard om nog te zien dit weekend. Met een lijst van 254 gebeurtenissen trekt Sadettin Kirmiziyüz ons zijn leven binnen, van zijn jeugd in Zutphen tot zijn huidige bestaan in Amsterdam-Noord. Voor het Over het IJ-festival paste hij het stuk een beetje aan, het speelt nu op locatie (het Papaverplantsoen) in nieuwbouwwijk Buiksloterham.T/m 17 juli op Festival Over Het IJ Theaterbroedplaats De Sloot bij Sloterdijk presenteert in zijn bijna twee maanden jonge bestaan al het tweede festival: vol muziek, theater, performance en eten. De Warme Winkel (voorheen toneelgroep Amsterdam) speelt nog Casting, een gelegenheidscollectief van makers Sam van Hulst, Roos Bottinga, Gina van Os en Eefje Paddenburg spelen Vorm van vier en Charles Pas presenteert zijn performance Victory Boogie Woogie. Verder is er veel muziek en eten. 15, 16, 17 juli, De Sloot, Rhôneweg 6-10 Op de laatste dagen van Julidans zul je een intiemer en tederder duet dan dit, niet snel zien. In The Power (of) The Fragile danst de Vlaams-Tunesische Mohamed Toukabri samen met zijn moeder Mimouna Latifa Khamessi. We zien hun relatie gespiegeld in twee bewegende lichamen.vrijdag 15 juli en zaterdag 16 juli, 21.00 uur Podium Mozaïek Wie nog niet ging, moet nog even The Damned meepakken in het Amsterdamse Bostheater. Ivo van Hove maakte deze voorstelling een paar jaar geleden voor het festival in Avignon. Het is groots en meeslepend theater over complexe keuzes, het ultieme kwaad, de opkomst van Hitler, familiebanden en de verleiding van geld en macht. Geen lichte kost, maar de picknickmand kan gewoon mee.T/m 23 juli in het Amsterdamse Bostheater De Grote Kerk in Alkmaar geldt voor veel Alkmaarders als ‘huiskamer van de stad’, maar niet voor iedereen. Nynke Koster ging op bezoek bij een uit Syrië gevlucht gezin, bewoners van de achterstandsbuurt Bloemwijk en mensen uit de Turkse en Marokkaanse gemeenschap om te praten over hun idee van ‘thuis’. Haar bevindingen verwerkte de kunstenaar, die bekend is van rubberen krukjes in de vorm van klassiek Griekse tempelfragmenten, in een grote installatie van gegoten rubber en schuim. Elementen uit de verhalen versmelten met afgietsels van ornamenten uit de kerk in de vorm van een omgekeerd gewelf.T/m 4 september in Grote Kerk Alkmaar, Koorstraat 2 Onlangs werd in Amsterdam-Zuid DDT666, de enige nog overgebleven graffiti van de jong gestorven Dr. Rat, gerestaureerd. De letters uit 1978 herinneren aan de punkbeweging die toen gold als de dominante subcultuur in de stad. Punk was geboren uit ongenoegen en frustratie over het gebrek aan woningen, racisme, wijdverspreide werkeloosheid en een matte politiek. Veertig jaar later is er een nieuwe punkbeweging, die strijdt tegen gentrification, veryupping en de zouteloze egalisering door social media. Het ‘No Future’ van toen heeft blijkbaar een toekomst onder een nieuwe generatie.T/m 28 juli in ArtKitchen Gallery, Hemonylaan 6A Zoals velen ervaarde Sophie Douala de afgelopen twee jaar als een periode waarin de wereld even stilstond maar er zich ook serieuze mogelijkheden voordeden om het roer eens flink om te gooien. De ernst van de klimaatcrisis is echt doorgedrongen en de moord op George Floyd zette institutioneel racisme op de agenda. De van oorsprong Kameroense ontwerper reflecteert erop in werk dat nu getoond wordt in de grafisch ontwerpserie Post/No/Bills. De posters bevatten zachte kleuren, geometrische vormen en slogans die geen slogans zijn omdat ze meer zoekend zijn dan bewerend.T/m december in Stedelijk Museum Amsterdam, Museumplein 10 Deze tentoonstelling biedt volgens de samenstellers niet een uitputtend overzicht van de internationale street art scene, maar een goede dwarsdoorsnede is het zeker wel. Er is aandacht voor de pioniers van de New Yorkse en Amsterdamse graffitigemeenschap maar ook hedendaagse installaties en alternatieve expressievormen, schilderen met licht bijvoorbeeld, komen aan bod. Er is werk te zien van grootheden als Futura, Rammellzee, Shoe, Blade en Blek le Rat. Minder bekend maar zeer de moeite waard is het werk van Mick La Rock. En vergeet vooral niet het geweldige schilderij van Jean-Michel Basquiat goed te bekijken.T/m 31 juli in Kunstlinie Almere, Esplanade 10, Almere De eerste Nederlandse stop-motionfilm van speelfilmlengte, dat is een prestatie op zich. Beeldje voor beeldje werden de innemende poppetjes voor deze animatiefilm in beweging gebracht. Maar Knor, over een meisje en haar biggetje, is ook los van die verdienste gewoon een heerlijke familiefilm die nu eens écht voor jong en oud wat te bieden heeft.Te zien in: Eye Filmmuseum, De Filmhallen, Het Ketelhuis, Pathé Arena, Pathé De Munt, Pathé Noord, Pathé Tuschinski, Rialto Even aards als transcendentaal toont deze film de gevaarlijke reis die een jonge vrouw in het Italië van rond 1900 onderneemt om haar doodgeboren kind in een afgelegen kerkje voor heel even tot leven te laten wekken.Te zien in: Cinecenter, De Filmhallen, Het Ketelhuis, Kriterion, Rialto Soms werpt de bioscoopkalender je puur toevallig een prachtig tweeluik toe. Zoals deze week twee films die met lijnrecht tegenovergestelde strategieën allebei het kwaad waartoe kinderen in staat onder ogen proberen te zien.In het Noorse The Innocents spelen die jonge kinderen zelf de hoofdrol; hun ouders komen vrijwel niet in beeld. Ver weg van de volwassen wereld ontdekken in deze arty horror dat ze bovennatuurlijke krachten hebben. Dat loopt flink uit de hand. In Mass zijn juist alleen volwassenen te zien, in een Kammerspiel dat vrijwel geheel bestaat uit één emotioneel beladen gesprek. Twee stellen zitten tegenover elkaar en spreken, hortend en stotend, over wat de tienerzoon van het ene stel deed waar de zoon van de anderen slachtoffer van werd. De volle omvang daarvan wordt pas gaandeweg duidelijk in de messcherpe dialogen.The Innocents: te zien in FC Hyena, De Filmhallen, Het Ketelhuis, Kriterion, Lab111Mass: te zien in Cinecenter, Eye Filmmuseum, De Filmhallen, Studio/K Deze zomer wordt er weer van alles georganiseerd in het Amsterdamse Bos. Zo kun je in De Boswinkel een zomerspeurtocht halen, vooral leuk voor kinderen vanaf 6 jaar. Haal voor 6 euro een rugzakje, geschikt voor ongeveer 4 personen. Ga op onderzoek uit naar waterdieren of download de doe-kaarten en ga opzoek naar kleine diertjes en maak kleuren om mee te schilderen van verschillende bloemen en planten.De hele zomer, tot 15.00 uur boekje ophalen, Amsterdamse Bos Als onderdeel van Midzomer­Mokum organiseert de OBA ­allerlei evenementen voor kinderen, zoals de workshop Maak je eigen ruimtemonster. Knutsel dit weekend je eigen ruimtewezens en upload ze daarna de ruimte in. Is er eigenlijk nog wel verschil tussen de online en offline wereld? En als je datapakketjes uploadt en downloadt, wat doe je dan precies? Voor kinderen tussen de 6 en 13 jaar. Zaterdag, 12.30 uur, OBA Weesp De Buurtcamping vier dit jaar hun 10-jarige jubileum in zeven Amsterdamse parken. Drie dagen lang worden de parken omgetoverd tot een camping, waar buurtbewoners elkaar beter kunnen leren kennen. Iedereen is welkom. Doe mee met ‘The talents of the Buurtcamping’ in het Sloterpark, maak ’s avonds muziek aan het kampvuur of speel een klassiek spelletje bingo. T/m 17 juli, debuurtcamping.nl Zondag vind je de Pure Markt opnieuw in het Amsterdamse Bos. Ambachtelijke ondernemers vertellen hier meer over hun burgers, dumplings, vers brood, wijn en bier. Ook staan er non-food kraampjes met kleding, boeken, sieraden of planten. Naast de markt kan je natuurlijk ook de Bosbaan op, het klimbos in, een kano huren of geitjes knuffelen bij de geitenboerderij. Zondag 17 juli, Amsterdamse Bos Kwakoe begon in 1975 als een voetbaltoernooi. De toenmalige initiatiefnemers, Chas Warning, Roy Groenberg alias Kaikusi, Guno Bakboord en Emile Esajas dachten daarmee de jeugd die niet op vakantie kon gaan toch een prettige zomer te geven. Inmiddels is het een begrip en uitgegroeid tot een grootse viering van culturele diversiteit en identiteit in Zuidoost (en daarbuiten) en na twee jaar coronapauze zijn ze weer terug. Vier weekenden lang kunnen bezoekers genieten van muziek, dansen, voetballen en lekker eten in Zuidoost.T/m 7 augustus, Nelson Mandelapark Het is even een stukje rijden naar Buitenplaats Schaep en Burgh, maar dan kan je wel genieten van een meerdaags festival in de buitenlucht met meer dan honderd optredens van internationale topmusici. Denk aan Ensemble Jupiter met Lea Desandre & lestyn Davies, Mari Samuelsen of Manchester Collective. Van solo tot symfonisch en van hardcore klassiek tot jazz en pop. Er zijn ook dansers, diverse dichters en foodtrucks. T/m 17 juli, Buitenplaats Schaep en Burgh||https://www.parool.nl/ps/onze-uittips-voor-komende-week-kiss-nederlandse-stop-motion-punk-in-de-pijp-en-festivals~b639abc20/
2022-07-15||Transavia compenseert reizigers bij annulering van vlucht||“Eind juni ontstond een hectische situatie omdat we in korte tijd vluchten moesten annuleren vanwege de capaciteitsreductie op Schiphol. Onze informatievoorziening naar passagiers had vollediger gekund, dat zagen wij zelf ook en hebben wij verbeterd, ook met terugwerkende kracht,” laat Transavia in een reactie weten. Volgens Transavia hebben ongeveer 13.000 reizigers een alternatieve vlucht aangeboden gekregen. De reizigers voor wie geen vervangende vlucht kon worden geregeld, ongeveer 6000, hebben een uitgebreidere uitleg via mail gekregen over hun mogelijkheden en rechten, aldus Transavia. Het gaat onder meer om terugbetaling of alternatieve vluchten. Transavia reageert daarmee op kritiek die de Consumentenbond had op de luchtvaartmaatschappij vanwege het niet voldoende informeren van reizigers over de annulering van vluchten. Reizigers konden kiezen tussen terugbetaling van de reissom of het boeken van een vlucht na de zomer, maar volgens de bond moest de luchtvaartmaatschappij meer keuzes bieden. Reizigers mogen ook een andere vlucht kiezen tijdens de zomervakantie, of rond dezelfde reisdatum een andere luchtvaartmaatschappij kiezen. Eventuele extra kosten zijn dan voor Transavia, zegt de bond. Volgens de bond betaalden klanten zelf duurdere vervangende vluchten omdat Transavia deze keuzes niet bood. Daarop ondernam de bond actie en ging in gesprek met de luchtvaartmaatschappij. Volgens de Consumentenbond heeft Transavia ingezien fout te zitten en toegezegd alles te herstellen. “De eerste verbeterde mails zijn de deur al uit en de informatie op de site van Transavia is inmiddels aangepast. Daar zijn we ontzettend blij mee,” zegt directeur Sandra Molenaar van de Consumentenbond. Volgens de bond kunnen reizigers die extra geld hebben uitgegeven of gaan uitgeven voor alternatieve vluchten dit geld claimen. Transavia maakt de kanttekening dat er wel recht op restitutie moet zijn. De bond adviseert consumenten wiens vlucht geannuleerd wordt niet meteen geld terug te vragen, maar hun opties goed te bekijken.||https://www.parool.nl/nieuws/transavia-compenseert-reizigers-bij-annulering-van-vlucht~bc59dabc/
2022-07-15||VU-student stapt naar College voor Rechten van de Mens: spieksoftware herkent zwart gezicht niet||Tijdens de coronapandemie moesten studenten hun tentamens thuis maken. Veel universiteiten maakten daarbij gebruik van surveillancesoftware (proctoring) om te controleren op fraude. De VU gebruikte Proctorio: deze software scant aan het begin van elk tentamen het gezicht van de student om in te loggen. Maar de inmiddels 26-jarige student Robin Pocornie had meerdere keren problemen met inloggen. De eerste keer duurde het ruim een kwartier; uiteindelijk moest ze een felle lamp direct op haar gezicht schijnen. Tijdens een ander tentamen werd ze halverwege uitgelogd omdat ze niet aanwezig zou zijn. Ze verloor opnieuw een kwartier van haar tijd. “Ik had al snel het vermoeden dat het iets met mijn huidskleur te maken had,” zegt Pocornie. “En toen ik ging zoeken naar andere ervaringen wist ik het vrij zeker.” Onderzoek naar drie grote aanbieders van gezichtsherkenningssoftware toonde al in 2018 aan dat deze software vaak discrimineert. Vooral zwarte vrouwen werden opvallend vaak niet herkend: in bijna 35 procent van de gevallen niet, tegenover 0,8 procent van de witte mannen. En volgens een Amerikaanse software onderzoeker herkent het algoritme van Proctorio meer dan de helft van de zwarte gezichten niet. Volgens Hans de Zwart van het Racism and Technology Center, dat Pocornie bijstaat, komen discriminerende algoritmes vaak tot stand omdat de set gezichten waarop de software wordt getest, vaak niet divers genoeg is. “We kennen al een aantal andere individuele gevallen in Nederland, maar verwachten dat na dit nieuws meer studenten zich realiseren waarom ze moeilijkheden hadden met de software.” Pocornie diende een officiële klacht in bij de VU en vroeg de universiteit om direct te stoppen met het gebruik van Proctorio. Ook vroeg ze de universiteit om maatregelen te nemen tegen dit soort discriminatie, en publieke excuses aan te bieden aan studenten die dit hebben ervaren. De universiteit willigt de eisen niet in. Pocornie stapt daarom naar het College voor de Rechten van de Mens. Ze verzoekt het College om te oordelen dat de universiteit zwarte studenten heeft gediscrimineerd. “Het gaat eigenlijk niet om mij,” licht ze toe. “Ik wil ervoor zorgen dat we publieke instellingen verantwoordelijk kunnen houden voor het gebruik van dit soort software, terwijl ze niet hebben gecontroleerd of het werkt voor álle studenten. Het gaat me om hoe we omgaan met dit soort technologieën en met racisme binnen universiteiten.” De Volkskrant kreeg inzage in correspondentie van de VU, en schrijft dat er inderdaad vooraf geen onderzoek was gedaan naar mogelijke discriminerende effecten van Proctorio. De krant schrijft ook dat het onderzoek dat de universiteit inmiddels heeft ingesteld, wordt uitgevoerd door Proctorio zelf. In een reactie zegt de VU dat het hen 'zeer raakt dat de studente zich zo benadeeld heeft gevoeld'. De universiteit heeft de klacht onderzocht, waaruit geen bewijs kwam dat de software discrimineert. Ze zijn momenteel in gesprek met Proctoro en overwegen ook nog een aanvullend extern onderzoek. Het college moet besluiten of het de klacht van Pocornie wil behandelen, pas daarna volgt een eventuele uitspraak.||https://www.parool.nl/amsterdam/vu-student-stapt-naar-college-voor-rechten-van-de-mens-spieksoftware-herkent-zwart-gezicht-niet~b301ccef/
2022-07-15||Twaalf jongeren aangehouden voor maandenlang geweld op metrostations||Een 17-jarige jongen deed in januari 2022 aangifte van een mishandeling bij het Centraal Station, waarbij hij een gebroken kaak opliep. Vergelijkbare incidenten stapelden zich de maanden erna op. Op 8 maart werden zelfs vijf meldingen op één dag gedaan. Een vrouw werd lastiggevallen en geschopt door een groep jongeren; een andere vrouw werd eveneens lastig gevallen. Toen haar vriend daar wat van zei, werd hij mishandeld. Een andere man werd die dag lastiggevallen, geschopt, geslagen en bespuugd zonder enige aanleiding. De mishandelingen en intimidaties lieten hun sporen na bij de slachtoffers, zegt een coördinator van het onderzoeksteam. “Ze voelen zich door de nare ervaringen onveilig op straat.” Na enige tijd werd een patroon duidelijk: dezelfde verdachten, dezelfde aanpak en altijd bij metrostations van de Noord/Zuidlijn. Half maart werd een onderzoeksteam samengesteld en werden alle camerabeelden verzameld, waarop de verdachten goed te zien zijn. Velen waren al bekenden van de politie. Hierdoor konden de twaalf verdachten, van 12 tot en met 18 jaar oud, worden aangehouden. De verdachten zijn verhoord en heengezonden totdat ze voor de rechter verschijnen. De meesten kregen een contact- en locatieverbod, zodat ze niet met elkaar kunnen omgaan en niet meer op de stations mogen komen.||https://www.parool.nl/amsterdam/twaalf-jongeren-aangehouden-voor-maandenlang-geweld-op-metrostations~b8a7acde/
2022-07-15||Tegen de bedwants is de mens kansloos, en dat maakt het zo ondraaglijk||De bedwants. Veel ranziger bestaat niet. “Een onaangenaam beest, moet ik zeggen,” zegt bioloog en schrijver Geert-Jan Roebers. “Voor de meeste beesten heb ik nog wel een warm plekje in mijn hart, maar bij de bedwants is dat toch lastig.” Met hun uiterlijk heeft dat nog niet eens zoveel te maken – 6 millimeter, rood, 6 pootjes – en zelfs niet met hun beet, hoewel die flinke jeuk veroorzaakt en een zwelling die een paar dagen aan kan houden. De weerzin komt vooral door de plek waar ze zich het liefst schuilhouden. “In je eigen bed hoor je veilig te zijn,” zegt stadsbioloog Remco Daalder. Bedwantsen kunnen overal zitten. In gordijnen, kleding, zelfs schoenen, maar het liefst houden ze zich schuil aan het hoofdeind van een matras. Dan is het een kwestie van wachten, niet lang, gewoon tot bedtijd. Hij vindt de mens door lichaamstemperatuur. Vliegen of springen kunnen ze niet, maar met die zes pootjes kunnen ze nog best snel lopen. Daarna maakt het insect het zich gemakkelijk. Hij bijt op de plekken waar het lichaam de matras raakt, het liefst in dunne huid, zoals de buik, billen of benen. Daar zuigt hij zich vol met bloed, terwijl zijn gastheer nietsvermoedend ligt te slapen. Daalder: “Eigenlijk is het een biotoop, de slaapkamer. Wij liggen daar tamelijk weerloos te wezen. Wij zijn een prachtig slachtoffer.” Muggen zijn ook vervelend in de slaapkamer, maar die kun je horen, vaak zien, en je kunt je verdedigen met een klamboe of muggenstekker. Tegen de bedwants is de mens kansloos, en dat maakt het zo ondraaglijk. “De bedwants kan echt stress veroorzaken,” zegt Bastiaan Meerburg, tot voor kort directeur bij Stichting Kennis- & Adviescentrum Dierplagen (KAD). “Je ligt in je bed in je eigen woning en er komt iemand ’s nachts langs om van jou te parasiteren. Mensen lopen van bedwantsen echt psychische schade op.” Dat merkten ook de bewoners van een pand aan de Witte de Withstraat in West, die al drie jaar kampen met een bedwantsenplaag. Bestrijdingspogingen haalden tot nu toe niets uit, sommige huurders zijn inmiddels verhuisd. De bedwants is een wereldreiziger. Ze zitten vooral in hotelkamers, van hostels tot aan vijfsterrenhotels aan toe. Als ze eenmaal in het beddengoed zitten, gaan ze van kamer naar kamer en via het karretje van housekeeping naar de volgende verdieping. Een gast hoeft maar een tas of kledingstuk op het bed of op de grond te plaatsen en de bedwants heeft een volgend vervoermiddel. Daalder: “Eigenlijk hartstikke slim van die beestjes om zich op die manier te verplaatsen. Een virus kan er wat van, maar dit soort beesten ook.” Cijfers zijn er niet, dat geldt voor veel plaagdieren. Tellingen komen niet of nauwelijks voor. Er zijn wel meldingen, bij het KAD bijvoorbeeld, maar die zeggen niks over de totale hoeveelheid. Mensen zien vaak het nut van zo’n melding niet in. En zeker bij de bedwants. Dat heeft met schaamte te maken. Niemand zegt graag: ik heb bedwantsen thuis. Maar vaststaat dat de overlast tijdens de covidmaatregelen fors afnam. Met de terugkeer van het vliegverkeer is ook de bedwants weer op pad gegaan. Het is de backpacker onder het ongedierte. Meerburg: “We zien bedwantsen tot in vijfsterrenhotels in Amsterdam. Al wordt in het duurdere segment per direct actie ondernomen en een bestrijdingsbedrijf ingeschakeld. Je ziet bij goedkopere hotels vaker dat ze het even op zijn beloop laten. Dan verspreiden die bedwantsen zich door een heel hotel heen.” Om toch nog iets aardig over het beest te zeggen: ze hebben een zeer uitzonderlijke voortplanting. Het mannetje kan op elke willekeurige plek bij het vrouwtje paren. Roebers: “Dat is echt fascinerend. Maar als je geprikt wordt, denk je daar niet aan, denk ik.” Bestrijding is een erg dure grap en bovendien ingewikkeld (zie kader). De matras verbranden is nog het beste. “Je moet je hele matras volpompen met gif,” zegt Daalder, “maar ga jij daar dan nog liggen?” Voorkomen is altijd het beste (zie ook kader). Kleding en beddengoed wassen na elke overnachting elders, maar pas ook op met tweedehandskleding en zelfs -meubilair. Meerburg: “Of denk aan Airbnb. Dan kun je als huiseigenaar een paar tientjes incasseren, maar als zo’n gast bedwantsen meeneemt, ben je duizenden euro’s kwijt. Je moet niet zomaar iedereen in je huis halen. Eigenlijk is het wel een beetje een loterij met die beesten.”||https://www.parool.nl/amsterdam/tegen-de-bedwants-is-de-mens-kansloos-en-dat-maakt-het-zo-ondraaglijk~bc9e31ca/
2022-07-15||Ivana Trump, ex-vrouw van Donald Trump, overleden op 73-jarige leeftijd||Op zijn socialemediakanaal Truth Social plaatste Donald Trump een bericht met het nieuws. ‘Het doet me verdriet om iedereen die van haar hield, van wie er veel zijn, te informeren dat Ivana Trump is overleden in haar huis in New York City. Ze was een prachtige, mooie en geweldige vrouw die een goed en inspirerend leven heeft geleid. Haar trots en plezier waren haar drie kinderen, Donald Jr., Ivanka en Eric. Ze was zo trots op hen, zoals we allemaal zo trots op haar waren. Rust In Vrede, Ivana!’ Ivana Zelnickova werd geboren in het toenmalige Tsjechoslowakije. Ze was model en trouwde in 1977 met Trump. Zakelijk bemoeide Ivana zich veel met haar man, die ze ‘the Donald‘ noemde. Zo was ze de manager van een van zijn casino's. Met name in de jaren tachtig en negentig stond het stel veel in de spotlights. In 1992 eindigde het huwelijk, toen Ivana erachter kwam dat haar man vreemd ging met de vrouw met wie hij daarna zou trouwen: Marla Maples. Het werd een publiekelijke vechtscheiding. Zo verklaarde Ivana onder ede door Trump te zijn verkracht. Later nuanceerde ze die uitspraak: ze voelde zich ‘slechts’ aangerand. Toch werd de band tussen beiden nooit volledig verbroken. Ze zouden op vriendschappelijke voet contact hebben onderhouden. In Raising Trump, een boek dat Ivana Trump in 2017 uitbracht, deelde ze dat ze hem wekelijks sprak. De Trump-familie heeft ook een officieel statement uitgebracht: ‘Het doet ons veel verdriet om het overlijden van onze geliefde moeder, Ivana Trump, aan te kondigen. Onze moeder was een fantastische vrouw – een zwaargewicht in business, een atleet van wereldformaat, een stralende schoonheid en een zorgzame moeder en vriendin. Ivana Trump was een survivor.’ De familie vervolgt: ‘Ze is het communisme ontvlucht en heeft dit land omarmd. Ze leerde haar kinderen om taai, sterk, medelevend en vastberaden te zijn. Ze zal ontzettend gemist worden door haar moeder, haar drie kinderen en tien kleinkinderen.’||https://www.parool.nl/wereld/ivana-trump-ex-vrouw-van-donald-trump-overleden-op-73-jarige-leeftijd~bb28f5e8/
2022-07-15||Kunstenaar Benjamin Li zoekt in elk Chin. Ind. restaurant naar de roos van wortel||Trek? Bij Unfair, de kunstbeurs in de Gashouder op het Westergasterrein moet je dan niet naar de officiële bar lopen, maar even langswippen bij Billy Li Bar: daar haal je instant noodles voor 3,50. Kunstenaar Benjamin Li (36) (voor nu even Billy, want hij heeft de naam van de Ikea-kast aangenomen waaruit de bar is opgebouwd) kookt het water voor je. Boven zijn bar hangt overigens een grote rood-gele banier met ‘Free Chinese Tea, bring your own mug or buy one from me!’ In de vitrine tussen de instantnoodles van het merk Mama (‘Ik heb er een paar getest en heb deze gekozen voor de naam’) liggen zelf gekleide fortune cookies, voor 25 euro te koop. Het briefje met je toekomstboodschap kun je er netjes in en uit halen. Ook zijn er dus mokken met foto's van het gerecht Kipblokjes met Pikante Saus erop. Zelfs de plastic blauwe krukken in zijn pop-upbar zijn te koop. Zie hier de geestige, directe en soms provocatieve kunst van Li, Chinees-Nederlandse kunstenaar, opgegroeid bij zijn Nederlandse pleegmoeder en in de weekenden bij zijn Chinese ouders die een Chinees-Indisch restaurant hadden, en daardoor weinig tijd voor hem. Relatief gebruikelijk in die tijd overigens, benadrukt hij. Aan de wanden van zijn stand hangen ingelijste puzzels met hier en daar blanco stukjes. Hij maakt puzzels van foto’s van Chinese gerechten, die hij heeft gefotografeerd in een van de duizend restaurants die hij bezocht de afgelopen jaren. Elk jaar dat Li ouder wordt, komt er een blanco stukje bij, zodat het Chinese gerecht steeds minder zichtbaar is. Net als er elk jaar in Nederland wel een Chinees-Indisch restaurant verdwijnt. Het is een vorm van geschiedschrijving: de restaurants, die vanaf de jaren zestig in elk dorp of stad in Nederland de eetcultuur veranderden, gaan nu vaak teloor. Veel eigenaren hebben geen opvolger, of het eten – een wonderlijke combinatie van Indisch en vernederlandst Chinees eten – is uit de mode geraakt. Maar Li maakt ook een statement met zijn werk. Zijn zoektocht naar hoe deze restaurants zijn ontstaan begon na de beruchte opmerking van Gordon in het programma Holland’s Got Talent in 2013. Toen een Chinese man het podium betrad, vroeg de zanger en jurylid: “Wat ga je zingen, nummer 39 met rijst?” Die racistische grap liet Li niet los, maar hij besloot er een positieve draai aan te geven. “Ik zag een bepaalde schoonheid in die zin. Als je het objectief bekijkt, is het interessant om te zien welke gerechten er achter nummer 39 zitten.” Hij begon ze te fotograferen in de Chinese restaurants die hij bezocht. Toen hij op een gegeven moment wilde loskomen van de opmerking van Gordon, is hij in elk restaurant op zoek gegaan naar unieke gerechten. Verder nam hij de menukaarten mee. Zelfs zijn website ziet eruit als een klassieke menukaart van een Chinees restaurant. Maar hij legt niet alleen de tradities van Chinees-Indische restaurants vast, hij volgt ook alle Aziatisch-racistische incidenten overal ter wereld. Ook hij wordt nog wel eens nageroepen met ‘Hé Babi Pangang’. “Ik wil tegenover die microagressies en dat racisme juist een herwaardering van de cultuur plaatsen.” Li is wel eens de ‘hedendaagse Jan Steen’ genoemd. Hij neemt namelijk alledaagse dingen – hij deed ook een kunstzinnig onderzoek naar Marktplaats, hij drukte zijn eigen valuta, filmde zijn vader die aan het koken was – en laat zijn publiek er opnieuw naar kijken. “Ik maak laagdrempelige kunst, ook omdat ik vind dat ik als kunstenaar nergens echt goed in ben. Mijn eigen beperkingen van het ambacht dwingen me om veel verschillende dingen te doen.” Nog elke week bezoekt hij restaurants, soms meerdere op een dag – hij heeft er nog zo'n honderd te gaan. Vooraf heeft hij al onderzoek gedaan: hebben ze bijvoorbeeld een roos van wortel? “Zo’n wortelroos is echt een handtekening van de chef. Mijn vader kan dat ook heel goed.” Is het erg dat het klassieke Chinees-Indische restaurant langzaam aan het verdwijnen is? Objectief gezien niet, zegt Li. “Het was het begin van de restaurantcultuur in Nederland, en voor veel Chinese migranten was het een belangrijke manier om geld te kunnen verdienen, maar de meeste restauranteigenaren, onder wie mijn ouders, hebben altijd gehoopt dat hun kinderen juist een beter en makkelijker leven zouden krijgen. Dat ze advocaat of arts zouden worden.” In september gaat Li naar de Rijksakademie om zich als kunstenaar verder te ontwikkelen en nieuwe onderwerpen te bedenken. Hij zou graag met speculaas gaan werken. “De ingrediënten van speculaas komen allemaal uit Zuid-Oost Azië, dus dat vind ik interessant. Ik zou mijn eigen koekjes willen maken." Maar voor nu: iemand nog een bakje noodles? Of een kopje thee?||https://www.parool.nl/kunst-media/kunstenaar-benjamin-li-zoekt-in-elk-chin-ind-restaurant-naar-de-roos-van-wortel~b555a384/
2022-07-15||Vier jaar cel geëist tegen ‘ondergronds bankier’ Bakshish S.||De geboren Indiër Bakshish S. wordt al meer dan tien jaar gezien als witwasser via ondergronds bankieren. In hun huidige zaak kregen de Fiod en de landelijke recherche de verdachten in beeld vanwege verschillende verdachte geldtransacties in 2019 en 2020. Zo werd in Zeist 260.000 euro overhandigd en in Eindhoven zat 75.000 euro in een plastic tasje, terwijl de mannen geen vergunning hebben van de Nederlandsche Bank om te bankieren. De twee werden eind februari 2020 aangehouden. Ze communiceerden via afgeschermde telefoons en gebruikten geldkoeriers. Volgens justitie leidde Bakshish S. de criminele organisatie, Ravinder S. zou voor hem koerieren. De officier van justitie zei in het requisitoir dat Bakshish S. als ondergronds bankier de maatschappij ‘ondermijnde’ en anderen aanzette tot het plegen van misdrijven ‘waarmee hij er mede voor verantwoordelijk kan worden gehouden dat deze handel in geld in de kringen van de verdachte als een geaccepteerde vorm van handel werd’. Ondergrondse bankiers zijn een ‘essentiële schakel’ in de ‘internationale criminele handel’, aldus de officier van justitie. “De verdachten hebben lange tijd onbespied en ongecontroleerd een bijdrage kunnen leveren aan het rondpompen van crimineel geld. Zonder betaling zijn er geen goederen zoals bijvoorbeeld drugs. Ze spelen een cruciale rol, kortom.” Justitie noemt ‘het aanpakken van facilitators’ even belangrijk als het aanpakken van criminelen die de witwassers gebruiken om hun misdaadwinsten weg te sluizen. In Bakshish S.’ vrijstaande huis in Abcoude was in de zomer van 2011 al eens een inval gedaan. In een kledingkast waar de ‘geldhond’ steeds aansloeg, bleek achter een valse achterwand een kluis verborgen. Daar lag in tassen 1.052.890 euro in verschillende coupures. ­Elders in het huis lagen 3.700 euro, 2.200 Britse ponden en 140 Zwitserse franken en stonden twee geldtelmachines. S.’ pizzeria in Amsterdam was volgens justitie een dekmantel zijn voor zijn rol als onderwereldbankier, die het geld via het zogenoemde hawalabankieren wegsluist. Hawala is een eeuwenoud, op zichzelf legaal, systeem dat gebaseerd is op vertrouwen en dat geen papieren of digitale sporen nalaat. Juist omdat het in veel Aziatische landen nog altijd legaal in gebruik is, gebruiken criminelen het geldsysteem om niet op te vallen. Bakshish S.’ advocaat Patrick Rombouts noemde het in Het Parool eerder ‘absurd’ dat justitie zijn cliënt ‘een grote vis’ noemt. “Hij is langdurig afgeluisterd en geobserveerd en dan komen ze met een beschuldiging over welgeteld twee oude geldtransporten,” zegt Rombouts. “In het eerste geval was hij totaal niet in beeld. Een familielid had in januari 2019 een tas met 260.000 euro, maar mijn cliënt had met hem in die hele periode geen contact.” Rombouts: “In de tweede zaak is in maart 2019 die 75.000 euro aangetroffen bij een echtpaar dat in de confectie zit. Die mensen konden precies aantonen dat het geld legaal was, zijn meteen vrijgelaten en hebben hun geld teruggekregen. Dát staat niet in het ­dossier.” S. is gewoon een belegger, zegt Rombouts. “Hij had een forse overwaarde op zijn huis, had in Amsterdam een pizzeria en een café en heeft vastgoed met winst verkocht.” De rechtbank doet uitspraak op 28 juli.||https://www.parool.nl/amsterdam/vier-jaar-cel-geeist-tegen-ondergronds-bankier-bakshish-s~b1180f41/
2022-07-15||GVB wil nieuwe reizigers lokken met dagkaart van één euro||De dagkaart is alleen beschikbaar voor mensen die wonen of werken in de GVB-regio: Amsterdam, Diemen, Duivendrecht, Amstelveen en de Schipholregio. Tot en met 26 augustus kunnen bewoners een actiecode aanvragen, die tot 30 september verzilverd kan worden voor een dagkaart. Er is maar een beperkt aantal dagkaarten voor deze prijs beschikbaar, en je kunt per persoon maar één actiecode aanvragen Commercieel directeur Ellen Swinkels noemt de actie een ‘hernieuwde kennismaking met het ov’ voor Amsterdammers. “We krijgen steeds meer elektrische bussen, er rijden gloednieuwe trams, er is veel ten goede veranderd in het ov de afgelopen periode. Tijd om het ov weer eens een hele dag te proberen. Voor één euro reis je 24 uur lang kris-kras door Amsterdam. Daar kun je niet voor parkeren.” Een groot deel van de reizigers die voor coronatijd wel met het openbaar vervoer reisde, is nog altijd niet teruggekeerd. Dat heeft er mede voor gezorgd dat er de komende tijd minder trams, (nacht)bussen en metro’s zullen rijden. Vervoerregio Amsterdam kampt met een tekort van zo’n 60 miljoen euro. Een poging van de vervoerregio om een akkoord te sluiten met het Rijk mislukte vorige week: in plaats van de gevraagde 500 miljoen wordt slechts 100 miljoen euro vrijgemaakt voor alle vervoerregio’s, inclusief Amsterdam. Het is daarmee nog steeds mogelijk dat het Amsterdamse openbaar vervoer gaat verschralen. Na de zomervakantie moet duidelijk worden hoe de dienstregeling van het openbaar vervoer in Amsterdam eruit gaat zien.||https://www.parool.nl/amsterdam/gvb-wil-nieuwe-reizigers-lokken-met-dagkaart-van-een-euro~b9a623a3/
2022-07-15||Producent ‘Scrubs’ Eric Weinberg gearresteerd om reeks verkrachtingen||Volgens de politie sprak Weinberg jarenlang vrouwen aan in supermarkten, koffieshops en andere publieke plaatsen om ze over te halen voor hem te poseren. De fotosessies vonden plaats bij hem thuis, waar hij de vrouwen zou hebben verkracht. De politie vermoedt dat Weinberg ook in de jaren ‘90 al heeft toegeslagen, en vraagt vrouwen die in die tijd slachtoffer zijn geworden van de producent zich te melden. Weinberg was naast zijn werk als producent actief als scriptschrijver. Zijn laatste televisieklus was in 2016, toen hij als producent en scenarist werkte aan serie Graves.||https://www.parool.nl/nieuws/producent-scrubs-eric-weinberg-gearresteerd-om-reeks-verkrachtingen~bff1e6ee/
2022-07-15||Koffer komt sowieso aan op eindbestemming (ook als de vakantieganger al lang weer thuis is)||Passagiers die afgelopen week op Schiphol arriveerden, zagen tussen de bagagebanden weer honderden koffers onbeheerd staan. Tussen de bagage staan ook talloze buggy’s en andere grote spullen als surfplanken en rolstoelen. De koffermassa is het spreekwoordelijke topje van de ijsberg, want de meeste koffers staan verderop in de centrale opslag. Dagelijks reizen tientallen mensen naar Schiphol in een poging om hun bagage terug te krijgen. Dat doen ze niet voor niets, telefonisch blijken luchtvaartmaatschappijen en bagageafhandelaars namelijk nauwelijks bereikbaar. “Het is echt ongelooflijk, de mensen die je aan de lijn krijgt weten van niks,” verzucht een Canadese reiziger. “Ze zijn met veel te weinig en worden niet aangestuurd. Ze zijn heel aardig, maar ze kunnen eigenlijk niks voor je doen.” Hoe groot de problemen bij de bagageafhandeling momenteel zijn is lastig in te schatten. Veel van de acht bagageafhandelaars reageren niet op vragen of ontkennen dat er überhaupt problemen zijn. “Wij hebben een achterstand van ongeveer duizend koffers,” stelt Swissport, één van de afhandelaars die wel netjes reageert. “Dat aantal fluctueert, omdat telkens als we er veel hebben weggewerkt, er nieuwe bijkomen.” Bij de andere zeven afhandelaars zijn de problemen volgens de Swissport-woordvoerder nog groter. KLM, die de eigen bagageafhandeling doet, betwist dat en zegt de achterstand bijna weggewerkt te hebben. Op het hoogtepunt waren dat er 7000, nu nog 1850. “Van zo’n 700 koffers mist het bagagelabel. Daar zijn we nu hard mee aan de slag.” Volgens KLM kent de kofferchaos een veelheid aan oorzaken. KLM wijst op een eerdere storing in het bagagesysteem van Schiphol. “Daar komt bij dat veel passagiers hun vlucht misten vanwege de enorme wachtrijen bij security. Dan moeten de koffers van boord worden gehaald, wat extra los- en laadtijd betekent, waardoor het toestel te laat vertrekt en ook weer te laat op Schiphol terugkomt. Hierdoor raakt ons netwerk verstoord en missen binnenkomende passagiers hun transfervlucht. Ook komt het voor dat transferpassagiers de vlucht wel halen, maar hun koffers niet. En zo stapelen de koffers zich op.” Schiphol zegt in een reactie dat het ‘uitermate vervelend’ is als reizigers hun koffer missen, en dat de luchthaven airlines en hun afhandelaars helpt de problemen op te lossen. Maar: “Het is aan hen om de koffer weer in het bezit van de reiziger te brengen. Schiphol kan deze rol niet overnemen, omdat de adres- en check-in gegevens bij luchtvaartmaatschappijen bekend zijn.” De luchthaven stelt dat er op het hoogtepunt circa 10.000 koffers achter zijn gebleven op Schiphol. Nu zijn dat er 1500. “Wij helpen door per afhandelaar mensen ter beschikking te stellen om achtergebleven bagage te sorteren en op te slaan. Het is aan de luchtvaartmaatschappijen en afhandelaren om te zorgen dat een koffer weer bij de reiziger komt.” Om de situatie in de bagagehal overzichtelijker te maken en het beeld van chaos weg te nemen, zijn duizenden stuks bagage afgelopen dagen naar een centrale opslaghal gebracht. Bijkomend probleem is dat verloren koffers naar de reisbestemming gestuurd worden. Veel mensen zijn daar niet meer, bijvoorbeeld omdat hun vakantie al lang is afgelopen. Volgens FNV Luchtvaart is de situatie op Schiphol ‘hopeloos’. Deze week waren de rijen weer zo lang dat passagiers op onder meer maandag en dinsdag hun vlucht misten. Onderliggend probleem op de luchthaven is de jarenlange race to the bottom op Schiphol, zegt FNV-campagneleider Schiphol Joost van Doesburg. Hij wijst erop dat Schiphol de enige grote Europese luchthaven is met acht bagageafhandelaars. Londen Heathrow en Frankfurt hebben er twee of drie. “Schiphol wijst op de door de EU geliberaliseerde markt, maar dat is onzin,” aldus Van Doesburg. “Van Brussel moeten het er minimaal twee zijn, maar acht hoeft echt niet.” Op korte termijn zijn er slechts twee manieren om de problemen aan te pakken, stelt FNV Luchtvaart. “Hogere lonen voor medewerkers, waardoor het personeelstekort minder wordt, en minder vluchten. Beiden zijn deels al gebeurd.” Om de problemen beheersbaar te houden schrapte Schiphol deze zomer al veel vluchten. Afhandelaar Swissport stelt echter dat de verdeling van de vluchten over de dag nog steeds voor complicaties zorgt. “Het gaat niet zozeer over het aantal vluchten: de piekmomenten geven de meeste problemen.” Ondertussen lopen de problemen over naar Eindhoven Airport, nu vluchten daarheen zijn verplaatst en omdat reizigers denken dat het daar rustiger is. Een structurele oplossing zal nog jaren vergen, stelt Van Doesburg van FNV Luchtvaart. Zo is begin juni met de luchthaven afgesproken dat het aantal bagageafhandelaars omlaag gaat. “We zullen Schiphol totaal opnieuw moeten uitvinden, waarbij kwaliteit boven kwantiteit gaat.”||https://www.parool.nl/nederland/koffer-komt-sowieso-aan-op-eindbestemming-ook-als-de-vakantieganger-al-lang-weer-thuis-is~b309da6b/
2022-07-15||Steeds meer cruiseschepen zullen walstroom gebruiken: scheelt veel vieze uitstoot||Berekend is dat een cruiseschip door zo’n stroomverbinding met de walkant bijna driekwart minder fijnstof uitstoot. Verder komen 64 procent minder zwavel- en 83 procent minder stikstofverbindingen vrij. Ook voor het klimaat scheelt het een slok op een borrel als de schepen walstroom krijgen. Omdat ze ook nog eens groene stroom krijgen, bespaart een schip 70 procent aan CO₂. Probleem is dat nog lang niet alle cruiseschepen geschikt zijn voor walstroom. In 2025 zullen bij zo’n tachtig aankomsten de schepen daarvoor kiezen, verwacht de haven. Dat is een aanzienlijk deel. In 2019 deden 117 zeecruiseschepen Amsterdam aan. In 2018 waren het er 181. In 2030 zullen het er nog meer zijn die walstroom gebruiken, verwacht de haven. Vanaf dat jaar zullen nieuwe Europese milieuregels walstroom waarschijnlijk verplichten voor cruiseschepen, al zullen wellicht wel bepaalde uitzonderingen mogelijk zijn zoals de schonere brandstof lng (liquefied natural gas). Welke alternatieven tegen die tijd precies worden toegestaan, is nog niet bekend. Wat ook helpt is dat de haven oudere cruiseschepen met verouderde motoren gaat weren vanaf 2024. Vanaf dit jaar gaan cruiseschepen met relatief schone hulpmotoren minder betalen, kondigt de voor de investeringen van het havenbedrijf verantwoordelijke directeur Dorine Bosman aan. Relatief vieze schepen gaan meer betalen. De stroomaansluitingen voor de varende hotels met soms wel drieduizend passagiers hebben nog veel voeten in de aarde. Bij de PTA wordt een nieuwe installatie gebouwd die hoogspanning van 50.000 volt omzet naar 10.000 volt. In de percentages met de besparingen zit ook verrekend dat het minstens een uur kost om de schepen aan te sluiten aan de kade. Bij de nieuwe installaties werkt de haven samen met netwerkbedrijf Liander, dat op verschillende plekken in de stad worstelt met het snel gestegen stroomverbruik waardoor nieuwe bedrijven soms geen elektriciteit kunnen krijgen en hun toekomstplannen in het honderd zien lopen. De haven heeft daarvoor ook een Europese subsidie gekregen. Het havenbedrijf vreest niet voor vertraging door de stroomnetproblemen. Omdat de aansluitingen al jaren geleden zijn aangevraagd, hoeft het passagiersterminal niet achteraan de rij aan te sluiten. Als er geen cruiseschepen liggen kunnen de walstroomaansluitingen worden gebruikt door riviercruiseschepen en als laadinfrastructuur voor elektrisch vervoer.||https://www.parool.nl/amsterdam/steeds-meer-cruiseschepen-zullen-walstroom-gebruiken-scheelt-veel-vieze-uitstoot~b5d4c348/
2022-07-15||Droogte raakt de mediterrane landen hard, ondanks voorbereidingen||Zuid-Europa en Noord-Afrika kampen dit jaar met extreme droogte. In veel landen en regio’s woeden er grote bosbranden, met name in Zuid-Frankrijk, Portugal, Spanje en Marokko. Wetenschappers wijzen erop dat klimaatverandering daarbij een grote rol speelt en dat de problemen alleen maar groter zullen worden. De droogte van deze zomer komt niet als een verrassing voor Portugal en Spanje: in de winter merkten meteorologen al op dat er vergeleken met voorgaande jaren uitzonderlijk weinig regen viel, terwijl de zon bovenmatig veel scheen, waardoor zij al in januari waarschuwden dat dit in de zomer zou leiden tot bosbranden en extreme waterschaarste. In de maanden daarna regende het wel iets meer, maar lang niet voldoende. In Portugal moest de brandweer deze week op veel plekken uitrukken voor bosbranden, waarbij meer dan 600 mensen geëvacueerd moesten worden en 120 mensen gewond raakten. Bosbranden zijn een jaarlijks fenomeen in Portugal, met als uitschieter het jaar 2017, toen meer dan honderd mensen omkwamen. Het land treft sindsdien daarom veel voorbereidingen. Premier António Costa, die een buitenlandse reis afzegde vanwege de situatie in zijn land, zegt dat de oplossing niet ligt bij het rekruteren van meer brandweermannen, maar dat de boeren op een andere manier met de landbouwgrond moeten omgegaan, evenals als de industrie. Zo besloot de regering in januari dat waterkrachtcentrales niet langer dan twee uur per week mochten draaien om zo de watervoorziening voor de burgers niet in gevaar te brengen. Ondanks dat er daarna wat regen viel, was in mei al in 97 procent van het land sprake van zware droogte. De regering heeft voor de zwaarst getroffen gebieden in het zuiden een waterrantsoen afgekondigd voor 1800 boeren. Zij mogen nog slechts de helft van al het water gebruiken dat zij normaal nodig hebben voor irrigatie. In buurland Spanje is de situatie nog zorgelijker: de tweede hittegolf is al een feit na de op een na droogste winter sinds 1961. In de gebieden rondom de steden Sevilla en Córdoba zijn al temperaturen gemeten van boven de 42 graden en de verwachting is dat die nog verder zullen stijgen. Op verschillende plaatsen zijn bosbranden gemeld. Spanje maakt zich grote zorgen over de droogte, mede omdat in het grootste gedeelte van het land verwoestijning dreigt. In Noord-Afrika heerst dit jaar ook veel droogte. De winter bracht weinig regen, waardoor Marokko al vroeg waarschuwde voor een slechte oogst (2021 was overigens juist een heel goed jaar). In februari baden moskeegangers in Marokko voor regen na een oproep van de koning. Rabat sloot een lening af om de boeren te compenseren voor misgelopen inkomsten en in mei kwam daar nog een lening bij van 500 miljoen dollar bij de Wereldbank, die bedoeld is voor onder meer watermanagement en maatregelen tegen klimaatverandering. In Tunesië zorgde een vroege hittegolf in het jaar voor droogte, branden en daarmee voor een mislukte graanoogst, terwijl de regering al grote moeite had om de voedselvoorziening veilig te stellen vanwege de oorlog in Oekraïne. Tunesië importeerde veel graan uit Oekraïne, maar die kan het land niet bereiken doordat Rusland de graantoevoer blokkeert. In het oostelijke deel van het Middellandse Zeegebied staat het er beter voor dan vorig jaar. Het jaar 2021 was een rampjaar voor Turkije en Griekenland. Turkije maakte de ergste bosbranden mee in zijn geschiedenis, en in Griekenland werd 75.000 hectare grond verwoest. Hoewel er in Griekenland bosbranden zijn gemeld (op Samos kwamen twee passagiers van een Griekse helikopter om het leven, die gebruikt werd om een bosbrand te blussen) en de temperaturen weer stijgen, lijkt het dit jaar mee te vallen. Turkije heeft daarnaast een relatief natte winter achter de rug, maar ook daar zijn inmiddels weer bosbranden gemeld.||https://www.parool.nl/wereld/droogte-raakt-de-mediterrane-landen-hard-ondanks-voorbereidingen~bffa2f35/
2022-07-15||Burenruzie in Zuid: geveltuin wordt strijdperk||In de stad van steen zorgen duizenden geveltuintjes voor groen en gezelligheid, maar in de Raphaëlstraat in Zuid is er duidelijk ergens iets misgegaan. Daar is een geveltuin veranderd in een strijdperk, sinds twee buren in een verbeten juridische strijd zijn verwikkeld over het beheer van het groen. De gemeente heeft genoeg van het geruzie en heeft bij monde van de nieuwe stadsdeelvoorzitter Bart Vink laten weten het conflict te willen beteugelen door de geveltuin te laten betegelen. Daar zijn leden van de stadsdeelcommissie ongerust over, en lokale milieuorganisaties laaiend. Wat is er aan de hand? De problemen zijn ontstaan na de komst van nieuwe bewoners op de begane grond van de woning, twee jaar geleden. Zij ontdekten dat de aanvraag voor de geveltuin weliswaar door hun voorgangers was gedaan, maar dat de zorg voor het perkje meer dan twintig jaar geleden met hun instemming in handen was gegeven van een bovenbuurvrouw met groene vingers. Die maakte de nieuwe bewoners meteen na hun landing op het nieuwe adres duidelijk dat zij niet van plan was haar persoonlijke mini-oase op te geven. De nieuwe bewoners op hun beurt wilden ook graag aan de slag met de tuin. Toen een gesprek over een oplossing niet mogelijk bleek, riepen zij de hulp van de gemeente in. Daarmee was de lont in het kruitvat gestoken: terwijl juristen van het stadsdeel zich bogen over de rechtmatigheid van het beheer van het geveltuintje, kwam inpandig een stroom van aangetekende brieven op gang. De zaak werd er niet eenvoudiger op toen de beheerder van de geveltuin meldde dat haar olijfboom met pot feitelijk een oorlogsmonument was, neergezet voor Joodse bewoners die in de oorlog waren weggevoerd. Daar mocht niet aan worden getornd. De strijdende partijen doen er beide het zwijgen toe, maar het spreekt in het voordeel van de nieuwe bewoners dat zij in het geveltuintje aan de andere kant van het hoekhuis wel harmonieus schoffelen en sproeien met een andere buurvrouw. Voor de deur bleek dat onmogelijk. Nog een complicerende factor: de voormalige praktijkruimte van de tuinbeheerder ligt onder de woning op de begane grond en heeft kleine raampjes die uitkomen op straat. Het stadsdeel had er ruim een jaar voor nodig om vast te stellen dat die ruimte toch echt een veredelde berging is en geen woonadres. Er volgde daarna nog een poging tot bemiddeling, maar de verhoudingen waren inmiddels zodanig verstoord, dat geen van beide partijen daarvoor te porren was. Het salomonsoordeel van het stadsdeel was dat de geveltuin dan maar helemaal moest verdwijnen. Dat had vorige week moeten gebeuren, maar daar stak de stadsdeelcommissie op het laatste moment een stokje voor. Het is onbestaanbaar, vindt een aantal fracties onder aanvoering van Jurriaan Limburg van het CDA, dat een geveltuin moet wijken op last van een stadsdeel dat voortdurend uitdraagt het groen in de stad te willen uitbreiden, beschermen en behouden en het tegelwippen aanmoedigt. Wat de stadsdeelcommissie betreft, wordt eerst in overleg met de bewoners en milieuorganisaties gekeken naar mogelijke alternatieven. “Hoe meer geveltuinen, hoe beter,” verwoordt Floor Toot van GroenLinks het sentiment in de commissie. “Het kan niet zo zijn dat deze geveltuin wordt ontmanteld om maar van het gedoe af te zijn. Ik snap dat we niet kunnen treden in wat er tussen buren speelt, maar het moet toch mogelijk zijn om samen een oplossing te vinden.” Luella van Turnhout van GroeneBuurten, een vrijwilligersorganisatie die zich inzet voor meer groen in de straten van Oud-Zuid, spreekt van een uitzonderlijke situatie. “Het komt wel eens voor dat een geveltuintje wordt ontmanteld, maar dat gebeurt doorgaans wanneer er niemand voor kan zorgen. Daar is hier geen sprake van.” Verontwaardigd: “Opheffen is echt een heel slecht en dom besluit.”||https://www.parool.nl/amsterdam/burenruzie-in-zuid-geveltuin-wordt-strijdperk~be393a82/
2022-07-15||Van saltimbocca van varkenshaas tot een vijgensalade: vijf fijne gerechten||Pindasoep met pompoen en gember 1. Pel en snipper de sjalot en knoflook. Rasp de gember fijn en hak de peterselie grof. 2. Verhit olijfolie in een diepe pan en fruit de sjalot en knoflook. Voeg de gember en pompoenblokjes toe en bak 5 min. mee op laag vuur. Voeg de bouillon toe, breng tegen de kook aan en laat 15 min. pruttelen. 3. Voeg de pindakaas en kokosmelk toe aan de bouillon en laat 2 min. meekoken. Pureer met een staafmixer tot een gladde soep. 4. Verhit een droge koekenpan en rooster de pinda’s goudbruin. Verdeel de soep over de kommen en garneer met taugé, geroosterde pinda’s en peterselie. Saltimbocca van varkenshaas 1. Haal de varkenshaasjes uit de koelkast en laat op kamertemperatuur komen. Zet de bakplaat aan, deze heeft tijd nodig om warm te worden. 2. Leg de varkenshaas op een snijplank, snijd horizontaal in over de lengte zodat ze opengeklapt kunnen worden. Bedek met huishoudfolie en sla de varkenshaas plat tot de dikte van een schnitzel (ongeveer een halve centimeter). Gebruik hiervoor een vleeshamer, deegroller of een koekenpan. Breng de varkenshaas lichtjes op smaak met peper en zout. 3. Begin nu met een plakje serranoham, leg daarop een varkenshaas, daarop weer een plak serranoham en vervolgens 3 blaadjes salie en 3 theelepels gorgonzola. Rol de varkenshaas nu op tot een strak rolletje. Omwikkel met huishoudfolie en leg in de koelkast. 4. Besmeer de bakplaat met de olie en bak de rolletjes 20 min. rondom tot deze de gewenste garing heeft bereikt. Tip. Lekker met gegrilde groente zoals groene asperge en romaine sla. Grill deze samen met het vlees op de bakplaat. Kip teriyaki met rijst 1. Verwarm een droge pan op middelhoog vuur en rooster de sesamzaadjes in 3 min. goudbruin. 2. Meng de teriyakisaus met het sesamzaad. Snijd de kippendij in repen van 2 cm dik en marineer deze 15 min. in de teriyakisaus. 3. Kook de rijst volgens de aanwijzingen op de verpakking en giet af. Snijd ondertussen de winterpeen in blokjes van 1 cm. Halveer de rode peper in de lengte en verwijder de zaadlijsten, hak dit fijn. 4. Verwarm een pan op middelhoog vuur met de olie. Bak de gemarineerde kippendij met de teriyakisaus in 3 min. rondom goudbruin. Voeg vervolgens de rode peper, wortel en sojabonen toe, bak deze 5 min. mee op middelhoog vuur. 5. Snijd de bosui in dunne ringen. Schep de rijst op een bord en verdeel hier de kip en groente overheen, garneer het gerecht met de bosui. Traybake met zalm, spruitjes en bimi 1. Verwarm de oven voor op 180˚C. Snijd de krieltjes in tweeën of vieren, afhankelijk van de grootte. Snijd de spruitjes doormidden. Kook de krieltjes ca. 10 min. Kook de spruitjes de laatste 4 min. mee en giet vervolgens af. 2. Hak de dille, 2/5 van de rozemarijn en de teentjes knoflook fijn. Meng dit met de olie, spruitjes en krieltjes. Meng goed door elkaar, schep in een ovenschaal en bak 20 min. in de oven. Giet ondertussen kokend water over de bimi, laat 5 min. staan en giet af. 3. Leg na 20 min. de bimi, zalmfilets, kruidenboter en overige takjes rozemarijn boven op de ovenschaal en bak het geheel nog 10 min. Meng ondertussen de mosterd met Griekse yoghurt en breng op smaak met peper en zout. 4. Haal de ovenschaal uit de oven en serveer met de yoghurt-mosterdsaus. Vijgensalade met feta en frambozen 1. Hak de helft van de hazelnoten grof. Laat de overige hazelnoten heel. Rooster de hazelnoten in een pan zonder olie. Bak tot ze een kleurtje krijgen en beginnen te geuren. Laat afkoelen op een bord. 2. Schil de wortel en snijd over de lengte in slierten met een dunschiller. Halveer vervolgens de repen met een mes in de lengte. 3. Rangschik de rucola op een diep bord. Snijd de vijgen in partjes en verdeel over de rucola. Schik de wortelslierten in roosjes en garneer met frambozen. Verkruimel de feta boven de salade. Strooi de hazelnoten erover. 4. Meng voor de dressing de olijfolie met de wittewijnazijn in een kommetje en voeg eventueel peper en zout toe. Breng de salade op smaak met de dressing. Ga naar www.eatertainment.nl voor nog meer recepten en inspiratie.||https://www.parool.nl/ps/van-saltimbocca-van-varkenshaas-tot-een-vijgensalade-vijf-fijne-gerechten~bb17c0f8/
2022-07-15||Cadeau gegeven Grote Bosatlas toont: geschenkenregister Tweede Kamer is niet op orde||Het geschenkenregister van de Tweede Kamer is als een rondleiding door een rariteitenkabinet: je kijkt vooral verwonderd om je heen. Mustafa Amhaouch van het CDA kreeg twee Limburgse vlaaien (abrikozen én kersen), zijn fractiegenoot Henri Bontenbal twee flessen gin. Struinend door het openbare register kom je vooral boeken en vrijkaartjes tegen: tickets voor toneelvoorstellingen, gala’s en sportwedstrijden. Giften aan politici liggen gevoelig. Kamerleden moeten immers het algemeen belang voor ogen houden. Daarom zijn integriteitsregels belangrijk. Maar hoe kan je onderzoeken of Tweede Kamerleden geschenken registreren? Als een Kamerlid een gift niet aangeeft in het openbare register, kan ook niet worden gecontroleerd of zij of hij dat heeft ontvangen: wat men niet weet, kan men niet controleren. Uitgeverij Noordhoff bood onbedoeld een ideale mogelijkheid om de naleving van de gedragscode van de Tweede Kamer te controleren. Eind maart kregen alle Kamerleden een exemplaar van de nieuwe editie van De Grote Bosatlas, een geschenk ter waarde van 69,95 euro. Alle giften met een waarde hoger dan 50 euro moeten uiterlijk een week na ontvangst worden gemeld bij de griffie. In totaal hebben 41 van de 150 Kamerleden de Bosatlas niet in het geschenkenregister laten opnemen. Dat is ruim 20 procent van het totale aantal leden van de Tweede Kamer. Uit navraag bij Noordhoff blijkt dat circa 15 exemplaren zijn teruggestuurd. GroenLinks, Partij voor de Dieren, ChristenUnie, JA21, Denk en SGP hebben de gift gemeld, bij andere fracties hebben sommigen dat niet gedaan. Michiel van Nispen, Tweede Kamerlid namens de Socialistische Partij, legt uit dat zijn fractie het geschenk collectief heeft geweigerd. “Wij van de SP zijn niet zo van de cadeautjes.” Daarom heeft de gehele fractie het geschenk ook niet gemeld. “Zo zijn bij mijn weten de formele regels. Maar mocht uit een discussie blijken dat de regels dat wel vragen, dan gaan we dat zeker doen.” Dat de huidige regels ruimte openlaten voor eigen interpretatie, blijkt uit wat voormalig Kamervoorzitter Khadija Arib (PvdA) en Eelco Heinen (VVD) met hun cadeau hebben gedaan. Beiden meldden het bij de griffie en schonken het vervolgens aan respectievelijk de fractiebibliotheek en de Centrale Bibliotheek in Den Haag. Rob van Eijbergen, hoogleraar integriteit aan de Vrije Universiteit, is kritisch als de cijfers aan hem worden voorgelegd. “Volksvertegenwoordigers zouden juist het goede voorbeeld moeten geven. Ik vind het zeer kwalijk dat zij dat niet doen.” Volgens Van Eijbergen is dit voorbeeld exemplarisch van hoe er in Nederland wordt gekeken naar integriteit in de politiek. “Het zegt alles over de Nederlandse politieke cultuur. Politici hebben een gebrekkig moreel kompas en zijn zich blijkbaar niet bewust van hun voorbeeldfunctie.” Hij pleit voor scherper toezicht. Van Eijbergen is niet de enige die kritisch is op hoe Kamerleden omgaan met geschenken. Greco, de anti-corruptiewaakhond van de Europese Unie, dringt er sinds 2013 op aan dat er meer transparantie moet komen over integriteit van leden van het parlement. Dit heeft geleid tot een nieuwe gedragscode van de Tweede Kamer in 2021, waar Greco ‘verheugd’ mee is. Uit getoonde cijfers blijkt echter dat deze blijdschap voorbarig is – en de gedragscode deels een papieren tijger. “Momenteel keurt de slager zijn eigen vlees,” concludeert Bart Vollebergh van Transparency International Nederland, een internationale ngo die strijdt tegen corruptie. “Kamerleden moeten toezien op hun eigen integriteit en elkaar sanctioneren, terwijl zij ook elkaars coalitiepartners en partijgenoten zijn. Dat maakt dat de regels willekeurig kunnen worden toegepast. Voor het vertrouwen in regelgeving is juist een gelijke behandeling noodzakelijk.” Vollebergh ziet daarom graag een onafhankelijke toezichthouder om dit probleem op te lossen. Als de cijfers worden voorgelegd aan Vera Bergkamp, voorzitter van de Tweede Kamer, wijst zij erop dat zij geen bevoegdheid heeft om op te treden bij het niet naleven van de geschenkenregels. “Daar is het College van onderzoek integriteit voor opgericht.” Bergkamp zal als voorzitter de Kamerleden vooral blijven attenderen op het bestaan van het register. Vollebergh van Transparency International ziet in die reactie juist dat de huidige integriteitsregels onvoldoende zijn. “Het schort aan controle- en handhavingsmechanismen.” Daarbij vindt hij dat er ook een cultuuromslag moet plaatsvinden. “We moeten toe naar een cultuur waarin het normaal wordt om registers in te vullen.” Of die verandering er gaat komen blijft in het ongewisse – maar dankzij De Grote Bosatlas staat integriteit in ieder geval weer op de kaart.||https://www.parool.nl/nederland/cadeau-gegeven-grote-bosatlas-toont-geschenkenregister-tweede-kamer-is-niet-op-orde~b0ace3b1/
2022-07-15||Ik ben domweg bezorgd||De ‘ingezonden mails’ van deze week. ‘We weten nu wel dat u tegen Rusland bent,’ schrijft iemand. Mijn weerzin betreft juist niet het land, juist niet de Russen, juist niet de Russische cultuur, maar de agressieve ideologie van Poetin. ‘U keurt alle daden van Zelenski goed.’ Ik weet dat het oorlog is en dat soldaten aan beide zijden dan de vreselijkste dingen doen. Ongetwijfeld zijn er Oekraïense soldaten die ook roven, verkrachten, liquideren, maar het is toch of je na D-day zegt: “President Roosevelt en president Truman waren ook geen lieverdjes hoor.” ‘U schreef liefdevol over Odessa. Weet u wel dat dat een groot antisemitisch bolwerk was?’ Ja, dat weet ik. Maar het was ook de eerste stad waar Joden zich mochten vestigen. Het antisemitisme kwam vooral door de christelijke bevolking. Het is een stad van pogroms geweest en de meeste Joden zijn door de nazi’s gedeporteerd en vermoord. Het is eveneens de stad van Babel, Poesjkin, Paustovski. Cultuur is het kostbaarste bezit van de mens. Als je cultuur vermoordt, vermoord je de troost. ‘Er is zoveel in Nederland aan de hand, waarom schrijft u daar niet over?’ Omdat ik al die problemen in het niet vind vallen als ik het vergelijk met de oorlog die in Oekraïne woedt. Omdat ik denk dat het gevaar van wat ze tegenwoordig ‘a perfect storm’ noemen, de opeenhoping van crises waardoor grote sociale onrust kan ontstaan, doelbewust wordt geëntameerd door Poetin en zijn oorlog. Ik snap heel goed dat jongeren nu andere problemen hebben dan zich onledig te houden met de bombardementen op de Donbas. ‘Ik wil liever een huis! Ik wil liever dat jullie een schonere natuur achterlaten! Ik wil liever dat jullie eens de kloof tussen rijk en arm slechten. Weg met Rutte.’ Maar ik denk dat mijn grootvaderlijke blik, al bekijk ik alles door de bril met de donkere glazen van cynisme, door de vergelijkingen die ik kan maken met de generatie voor mij, juist iets naar voren kan schuiven wat veronachtzaamd wordt en wellicht ook het huidige tijdsgewricht kan relativeren. En daarbij: ik kan niet anders. Je kunt de zwarte torren in je kop niet altijd dresseren. En ik ben domweg bezorgd. Ik zie Amerika uitéénvallen en – erger – de populariteit van China toenemen. En ik… “Hee Theodor. Ben je klaar? We moeten naar het basketballen van Koning kijken.” Even een andere bril opzetten. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-ben-domweg-bezorgd~becfecf2/
2022-07-15||Duo-expositie: Yang is de stilist, terwijl Qin lekker ruig dingen bij elkaar smijt||In J.G. Ballards roman The Crystal World (1966) reist een arts door het oerwoud van Kameroen. Na verloop van tijd merkt hij dat zijn omgeving langzaam maar zeker kristalliseert: planten, dieren en zelfs mensen. Het is alsof de wereld stolt in een blinkende onbeweeglijkheid. Het is angstaanjagend en toch slaan noch de arts noch de overgebleven junglebewoners op de vlucht. Hoewel het kristalliseren een zekere dood betekent, zijn ze betoverd door de schoonheid ervan. Dit verhaal is het uitgangspunt voor de tentoonstelling Heading into the forest, never to walk back again in Ellen de Bruijne Projects. Gastcurator Sergi Rusca bracht er nieuw werk van Michelle Chang Qin en Mickey Yang voor samen. Mickey Yang, die hoge ogen gooit sinds haar afstuderen aan de Koninklijke Academie van Beeldende Kunst in Den Haag en het winnen van de Heden Startprijs, staat bekend als een behendige vormenmenger. Als kind van Singaporees-Chinese migranten in Nederland is zij altijd op zoek naar een universele beeldtaal waarin Oost en West kunnen samengaan zonder dat dit al te expliciet wordt. Het afgelopen jaar heeft zij zich toegelegd op werken in metaal met een sterk grafisch karakter. Soms is het resultaat uitgesproken figuratief, zoals het mannetje met wapperende stropdas die een windvaan siert met de titel Terry is out of the office again. Andere keren geldt dat minder, zoals bij Chrystallised Jaw die herkenbare tanden heeft maar ook een soort schelp is. Yangs wandwerken lijken op glas-in-loodramen, maar dan zonder het glas, en het lijnenspel suggereert een onleesbare kalligrafie. Dan is er ook nog een grote mobile die doet denken aan de beroemde kinetische werken van Alexander Calder, behalve dat de primaire kleuren ontbreken en de geometrische vormen plaats hebben gemaakt voor peulen en wolken. Terwijl Yangs werk de kunsthistorische geheugenspier activeert, klinkt in Qins werk het alledaagse leven door. Haar installatie van elastiek, pallets, aarde en de restanten van een parasol is een kruising tussen een vlot, een landschap en een geïmproviseerd podium. De parasol keert terug in het grootste werk in de tentoonstelling, maar is amper als zodanig herkenbaar. De steel steekt omhoog als een antenne en is afgetopt met een peertje. De baleinen zijn geknakt en gespalkt als de poten van een kreupel insect. En dan is er ook nog een verbinding met een lantarenpaal, waardoor dit mysterieuze geheel iets onbestemd technologisch krijgt. Net als in Ballards verhaal laten Yang en Qin voorwerpen transformeren zonder ze helemaal los te weken van hun oude vorm en betekenis. Yang is daarbij de stilist, terwijl Qin lekker ruig dingen bij elkaar smijt. Doordat kleur hoegenaamd afwezig is in het werk van beide, vormt het een goed kloppend geheel. Dodelijk zijn deze sculpturen waarschijnlijk niet, maar ze zetten wel de deur open naar een nieuwe visuele grammatica.||https://www.parool.nl/kunst-media/duo-expositie-yang-is-de-stilist-terwijl-qin-lekker-ruig-dingen-bij-elkaar-smijt~b4ca8e13/
2022-07-15||De schilderijen van Liset Castillo verbeelden de duisternis én de hoop van migranten ||Begin 2017 maakte toenmalig president van de Verenigde Staten Barack Obama een einde aan het zogenaamde ‘wet foot/dry foot’-beleid, waardoor gedurende meer dan twintig jaar elke Cubaan die het Amerikaanse grondgebied bereikte in het land kon blijven. Daarmee kwam een einde aan de voorkeursbehandeling voor Cubanen die de VS illegaal betreden; sindsdien worden ze op dezelfde manier behandeld als migranten uit andere landen – wat in de meeste gevallen betekent dat ze worden teruggestuurd naar huis in plaats van automatisch een verblijfsvergunning te krijgen. De maatregel was bedoeld om de betrekkingen met Cuba verder te normaliseren en een einde te maken aan de illegale migratiestromen richting de stranden van Florida. Dat is niet gelukt. In tegendeel, de vluchtelingenstroom is groter dan ooit. Sinds oktober 2021 zijn meer dan 150.000 Cubanen aangekomen bij de zuidelijke grens van de Verenigde Staten, volgens cijfers van de U.S. Customs and Border Protection. Het exacte aantal vermisten is moeilijk vast te stellen, maar loopt in de duizenden. De explosieve exodus vormt het uitgangspunt voor de tentoonstelling Adrift van de Cubaanse Liset Castillo, die in 1998 afstudeerde aan het Instituto Superior de Arte in Havana, van 2000 tot 2002 resideerde aan de prestigieuze kunstopleiding De Ateliers aan de Stadhouderskade, en sindsdien afwisselend in Amsterdam en Havana woont en werkt. Adrift bestaat uit een serie gelaagde schilderijen, gemaakt met zand en poederpigmenten. Er zijn grote, hallucinante doeken met namen als The Hope, Field of Vision en Hallucination, met repeterende cirkels en veelhoekige vormen, gemaakt met behulp van harken en gereedschappen uit de traditie van Japanse stenentuinen. De kleuren van de werken staan voor de hoop en aspiraties van de migrant op een beter leven. Zilverzand kocht Castillo bij de Hazelaar Art Supplies, een (web)winkel voor beeldhouwers; zwart woestijnzand bestelde ze via Bol.com. Alle andere kleuren prepareerde ze in haar studio met pigmenten van De Kat, een verfmolen aan de Zaanse Schans. Het grootste, meest tot de verbeelding sprekende werk is One Horizon, bestaand uit veertig kleine schilderijen met een verloop. Samen vormen de horizonten een verloop van zwart naar wit; van de duisternis naar hoop. Of andersom; je zou het kunnen zien als verbeelding van het gehele immigratieproces. De ‘losse’ horizonten staan voor de ongrijpbare grens tussen hemel en aarde die vluchtelingen zien als ze verloren op zee dobberen. Als voorbeeld voor de bijzondere verlopen gebruikte Castillo foto’s die ze vond op internet en zelfgemaakte foto’s – niet per se van de Atlantische Oceaan, maar ook van Nederlandse horizonten. Want Castillo is zelf ook een immigrant en het is ook háár verhaal. “Ook al woon ik hier al jaren, heb ik inmiddels de Nederlandse nationaliteit en ook al zijn mijn kinderen Nederlands, ik blijf altijd een immigrant.”||https://www.parool.nl/kunst-media/de-schilderijen-van-liset-castillo-verbeelden-de-duisternis-en-de-hoop-van-migranten~b590aa64/
2022-07-15||Opinie: ‘Van een veilige omgeving is op het IJburg College evident geen sprake’||Terecht dat er aandacht is voor het aanhoudende onveilige klimaat op het IJburg College. In oktober 2020 was onze dochter een van de leerlingen die werden bedreigd door een jongen met een mes in de meisjeskleedkamer bij gym. Mevrouw Hogewind was kort daarvoor aangesteld als nieuwe directeur. Van de daadkracht waarmee zij haar plannen voor de toekomst had gepresenteerd, was na de bedreiging niets te merken. Haar rol bestond vooral uit het bagatelliseren van het voorval, dat zij in de media afdeed als een impulsieve daad van een verwarde leerling. Van enig persoonlijk contact met de betrokken leerlingen en hun ouders was geen sprake, integendeel. Wij hebben mevrouw Hogewind daarop rechtstreeks benaderd om onze zorgen én ons ongenoegen te uiten, maar ze was en bleef volkomen stil en afzijdig. Ze liet het aan een deelschoolcoördinator om wat sussende woorden te spreken. Verder was er een net aangestelde docent die zijn steun en oprechte medeleven toonde. Uit het artikel in Het Parool blijkt dat het beleid van mevrouw Hogewind niet het gewenste effect heeft gehad en dat zij nog steeds niet met enig succes opkomt voor haar leerlingen en docenten. Van een veilige omgeving is evident geen sprake. Onze dochter heeft het IJburg College vroegtijdig verlaten. Veel kinderen en hun ouders kunnen echter geen kant op en zijn overgeleverd aan de nukken van een schoolbestuur, dat meer belang blijkt te hechten aan zalvende woorden dan aan daadkrachtig optreden.Familie Van Hasselt, Amsterdam In Het Parool van 13 juli heeft Laurens Kok een interview met onze minister voor Armoedebeleid, Carola Schouten. Het maakte me duidelijk dat het bestrijden van armoede vraagt om assistentie voor deze minister, die als verantwoordelijke blijft dweilen met de kraan open. Om armoede te bestrijden is het zaak de geldkraan te reguleren, zodat tekorten en overschotten elkaar compenseren. Een ministerie voor Belastingen zou hierin een sleutelrol kunnen spelen. Nu nog een benoeming of uitbreiding van bestuurlijke bevoegdheid – Carola Schouten als minister voor Armoedebeleid en Belastingen. Armoedebeleid zou in elk geval in één termijn geregeld kunnen zijn.Paul van den Aardweg, Lisse Door dalende inkomsten en geldgebrek bij de armlastige gemeente Amsterdam, ontstaan door jarenlang financieel mismanagement, zal het openbaar vervoer moeten versoberen. De gemeente zou kunnen stoppen met het opheffen van parkeerplaatsen zodat er weer meer geld binnenkomt. Dat geld kan dan naar het ov. Meer parkeerplaatsen is ook nog eens goed voor de middenstand. Over een paar jaar zijn bijna alle auto’s elektrisch en is het milieueffect van auto’s ook veel minder schadelijk.Ton Jacobs, Amsterdam Nieuwsgierig naar een broodje ‘junkyarddog’, naar aanleiding van bericht in Het Parool van 11 juli, heb ik het broodje gehaald bij FoodCrib. Mijn conclusie: Chrissy Teigen heeft geen smaak.Frank Goedhart, Amsterdam||https://www.parool.nl/columns-opinie/opinie-van-een-veilige-omgeving-is-op-het-ijburg-college-evident-geen-sprake~b29ab6a5/
2022-07-15||Opinie: ‘De kinderen en leraren zijn de dupe van de berichtgeving over het IJburg College’||Beste journalisten van Het Parool, Met veel bombarie heeft u een artikel gepubliceerd over het zogenaamde onveilige klimaat op het IJburg College. Echter, de incidenten in het artikel zijn niet inherent aan het IJburg College. Heeft u voor uw ‘onderzoek’ rondgevraagd op andere scholen in Amsterdam? Heeft u leerlingen van het IJburg College gesproken? Waar is de nuance gebleven? Het IJburg College heeft mij en andere docenten de kans gegeven en gegund om nieuwe dingen te leren. Daarnaast worden de leerlingen niet als een nummertje gezien, ze krijgen eveneens de kans om zich te ontplooien. Daarom is het heel jammer dat u die kant van het verhaal niet naar voren brengt. Dat het af en toe niet goed gaat, hoeft helemaal niet gebracht te worden als wereldnieuws; mijns inziens slaat u hier de plank volledig mis. In het stukje over de vertrekkende collega’s ontbreekt behoorlijk wat context. In het artikel wordt heel stellig beweerd dat het komt door het klimaat. Als een van de vertrekkende docenten herken ik dat beeld niet. Ligt het aan de lastige leerlingen of kunnen sommigen gewoonweg (nog) niet omgaan met een bepaald type leerling? Misschien hebben deze docenten meer begeleiding nodig? Iemand kan vakinhoudelijk een kei zijn, maar vaak staat het pedagogisch handelen van hem of haar nog in de kinderschoenen. Natuurlijk wil ik de incidenten niet bagatelliseren. Ik ben een van die docenten die een agressieve jongen de school uit heeft gezet. Is het toen vlekkeloos verlopen? Nee, maar ik vind dat je altijd de kans moet krijgen om van je fouten te leren; de schoolleiding is geen uitzondering op die ongeschreven regel. Ook de andere sneren jegens de leidinggevenden zijn enigszins gekleurd. Mijn ervaringen met hen zijn namelijk totaal anders. Er werd regelmatig meegedacht over oplossingen voor de mondige kinderen die we uiteraard ook in huis hebben. Bovendien kunnen zij verkeerde inschattingen maken, maar hoe breed moet je dat uitmeten? Op uw redactie zullen er zeker personen zijn die bij tijd en wijle niet correct handelen; moeten we dan uw krant aan de schandpaal nagelen? Tot slot, uw artikel zal echt niet bijdragen aan een positief klimaat op deze school. Sterker nog: vooral de (toekomstige) kinderen en leraren zijn de dupe! Hopelijk kunt u in de toekomst het andere geluid wat harder laten klinken! Ibrahim Boughlala||https://www.parool.nl/columns-opinie/opinie-de-kinderen-en-leraren-zijn-de-dupe-van-de-berichtgeving-over-het-ijburg-college~bd18dcb5/
2022-07-15||Nieuw college Almere stapt in ijskoud bad||Gezellig is het al jaren niet meer in de raad van Almere, en ook voor de komende jaren zijn de vooruitzichten niet bijster goed. De feestelijk bedoelde installatie van de nieuwe wethoudersploeg liep donderdagavond uit op een urenlange kritische ondervraging van met name de vier wethouders die nog maar drie weken geleden hun verantwoordelijkheid hadden genomen voor de financiële strop van de Floriade door demonstratief op te stappen. Het herstellend vermogen van de vier bestuurders zorgde voor verbazing en irritatie bij de oppositie. “Vindt u dat uw handen na drie weken gereinigd zijn?” wilde Chris Jansen namens de PVV weten van de kandidaat-wethouders. “Is het dan allemaal poppenkast geweest?” vroeg Gladys Wielingen van Bij1. Brent Hadderingh van Forum herinnerde aan de nog maar net gedroogde tranen van Julius Lindenbergh als aftredend wethouder van financiën. “Ik kan het niet rijmen.” Het werd dus geen leuke avond voor Lindenbergh (VVD), Maaike Veeningen (D66), Roelie Bosch (Christen-Unie) en Froukje de Jongh (CDA), en ook niet voor hun vrienden en familie die naar het gemeentehuis waren gekomen om de installatie mee te maken. In plaats van de beloofde zachte landing op het pluche kregen zij een hindernisbaan voorgeschoteld met als obstakels lastige vragen over integriteit, betrouwbaarheid en principes. De verantwoordelijke partijen wrongen zich in bochten in een poging de critici te overtuigen. Fractievoorzitter Colette Holter van de VVD verdedigde de kandidatuur van haar wethouder Lindenbergh door te wijzen op het belang van een goede mix van ervaren wethouders en nieuwe gezichten. “Hoe had u het de Almeerders willen uitleggen als hier zeven nieuwe bestuurders hadden gezeten, een aantal van hen wellicht afkomstig van buiten de stad?” Lindenbergh zelf deed een wat Haags aandoende poging het verschil uit te leggen tussen collectieve en individuele verantwoordelijkheid. Het vorige college had drie weken geleden collectief verantwoordelijkheid genomen voor de financiële tegenvaller, maar individueel had hij zich niet verantwoordelijk gevoeld. Wat fractievoorzitter Martine van Bemmel van D66 betreft, zo liet zij nu weten, had geen van de wethouders hoeven op te stappen. Hen trof individueel geen blaam. Oud-wethouder Jan Hoek, in het vorige college verantwoordelijk voor het Floriade-dossier, keert niet terug in het nieuwe college. Hij nam eerder op de avond afscheid van de raad en wijdde, ook met een snik in de stem, nog enkele opwekkende woorden aan de Floriade. “Sommigen zullen de Floriade zo snel mogelijk willen vergeten. Maar als je rendement wilt hebben op je investering, is dat het laatste wat je moet doen.” Anders dan de blijvers, kreeg Hoek een staande ovatie. De coalitie hield de gelederen gesloten, dus alle zeven wethouders, de doorstarters incluis, mogen van een meerderheid van de raad aan de slag voor Almere. De schriftelijke stemming was geen zegetocht: Lindenbergh en Veeningen verzamelden ieder 14 blanco stemmen, Bosch en De Jonge ieder 13. Die mogen als een tegenstem worden beschouwd en een waarschuwing dat er nog veel vertrouwen moet worden heroverd in de raad.||https://www.parool.nl/amsterdam/nieuw-college-almere-stapt-in-ijskoud-bad~b453b6f8/
