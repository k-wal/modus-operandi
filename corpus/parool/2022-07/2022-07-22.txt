2022-07-22||Oud-adviseur Trump schuldig bevonden aan belemmering onderzoek bestorming Capitool||De 68-jarige Bannon weigerde aanvankelijk op een hoorzitting van het Amerikaanse Huis van Afgevaardigden te verschijnen waar een commissie hem wilde bevragen over zijn rol bij de bestorming van het Capitool op 6 januari. Ook weigerde Bannon om documenten te overhandigen die het Huis wilde inzien en belemmerde daarmee het onderzoek. Na een proces dat ongeveer vijf dagen duurde, is Bannon door een jury in de federale rechtbank in Washington, schuldig bevonden. Bannon riskeert een gevangenisstraf die kan oplopen tot twee jaar. Voor elke aanklacht staat namelijk een straf van dertig dagen tot een jaar, alsook een boete tussen de 100 en 100.000 dollar. Zijn uiteindelijke straf krijgt de Amerikaan op 21 oktober te horen, zo bepaalde de federale rechter. Het was de eerste veroordeling voor minachting van het Congres sinds 1974. Destijds betrof het Gordon Liddy, een samenzweerder in het Watergate-schandaal dat leidde tot het opstappen van president Richard Nixon. “We mogen dan wel de slag hebben verloren, we hebben niet de oorlog verloren,” liet Bannon direct na de juryuitspraak weten. Een speciale commissie van het Huis onderzoekt welke rol voormalig president Trump in de bestorming heeft gehad en of hij mogelijk iets illegaals heeft gedaan. De commissie wilde Bannons getuigenis horen omdat hij op de dag voor de aanval minstens twee keer met Trump sprak en een planningsvergadering bijwoonde in een hotel in Washington. Later die dag zei hij in zijn podcast dat ‘morgen de hel losbreekt’. Eerder deze maand, vlak voor het begin van zijn proces wegens minachting van het Congres, kondigde Bannon plots aan toch bereid zijn te getuigen in een openbare hoorzitting voor de commissie. Dat veranderde volgens de aanklagers echter niets aan het feit dat hij de wet al had overtreden. De veroordeling van Bannon kan de positie van de commissie versterken bij het verkrijgen van getuigenissen en documenten van mensen rondom Trump. Vorig jaar vroeg Trump zijn medewerkers om niet samen te werken met de commissie, die volgens hem politiek gemotiveerd is. Behalve Bannon gaven ook Trumpgetrouwen als Peter Navarro, Mark Meadows en Daniel Scavino gehoor aan het verzoek. Navarro staat in november terecht om minachting van het Congres. Meadows en Scavino ontsprongen de dans doordat zij alsnog meewerkten met de commissie. Steve Bannon wordt gezien als de man die Trump aan zijn verkiezingsoverwinning hielp in 2016. Daarvoor was Bannon hoofdredacteur van de rechts-conservatieve nieuwssite Breitbart. Na Trumps beëdiging ging Bannon in het Witte Huis aan de slag als een van Trumps topadviseurs. Bannon was daar echter hetzelfde lot beschoren als vele andere Trumpmedewerkers: de president raakte spoedig met hem gebrouilleerd. Na een dik halfjaar verliet Bannon het Witte Huis alweer. Lang was Bannon persona non grata, maar ondertussen zijn de verhoudingen weer verbeterd. Dat bleek uit het feit dat Trump op zijn laatste dag als president Bannon gratie verleende. Bannon was aangeklaagd voor fraude rondom de bouw van een muur langs de grens met Mexico.||https://www.parool.nl/wereld/oud-adviseur-trump-schuldig-bevonden-aan-belemmering-onderzoek-bestorming-capitool~b423a446/
2022-07-22||Het Amsterdamse servies van Herman Verhagen gaat de hele wereld over||In Het Veem, een creatieve vrijplaats aan het IJ, is J.C. Herman Ceramics gevestigd, het atelier van Herman Verhagen. Op een verhoging staat een elektrische draaischijf met voetpedaal en op de wandplanken droogt handgemaakt, minimalistisch keramiek. Sinds 2011 maakt Verhagen onder meer vazen, schalen en handgemaakt servies voor particulieren en restaurants. Keramiek is al enkele jaren populair. Er zijn volop keramiekcursussen en -opleidingen en veel restaurants kiezen voor eigen, handgemaakt servies. Volgens Verhagen is die populariteit onder meer te danken aan Noma in Kopenhagen, meermaals uitgeroepen tot beste restaurant ter wereld. Verhagen: “In plaats van porselein gebruikte Noma handgemaakt keramiek. Iedereen keek naar Noma, dus dat was voor andere restaurants een inspiratiebron.” Verhagens keramiek is ook in trek bij horecaondernemers: hij krijgt aanvragen van restaurants en hotels uit binnen- en buitenland, van Parijs tot Amsterdam. Zo maakte hij met de hand servies voor restaurant Coulisse op de Oostenburgergracht. En onlangs kwam Alessandro Da Fies, eigenaar en sommelier van BAK Restaurant in de Houthavens, langs voor een bestelling: meerdere kopjes in één kleur. “Ik probeerde hem ervan te overtuigen dat het juist leuk is als ze allemaal een andere kleur hebben,” zegt Verhagen. “Ze zijn handgemaakt, dus dat kan. Uiteindelijk vond hij dat goed.” Verhagen begint altijd met de klei, die hij tot een bol kneedt. “Door het voetpedaal bepaal ik de snelheid van de draaischijf,” vertelt hij in zijn pottenbakkerij, waar door een groot raam aan de straatkant veel zonlicht binnenkomt. “Als de klei na het draaien nog nat is, laat ik die op speciale plankjes drogen en leg ik het pas de volgende dag in de kast. Daarna gaat het de oven in.” De elektrische oven en spuitcabine – de belangrijkste onderdelen van het pottenbakken – staan daarom niet ver bij elkaar vandaan. In zijn atelier kan hij alles op maat maken. “Als iemand een bord te klein of te groot vindt, of als de rand anders moet, pas ik het aan. Het kost meer tijd, maar daar reken ik geen extra kosten voor. Keramiek maken is een traag proces, dat nu eenmaal niet kan worden versneld.” Verhagen blikt terug op zijn beginperiode, een paar jaar nadat hij aan de Gerrit Rietveld Academie afstudeerde in film. “Het was 2006 en ik woonde in Parijs, waar het niet makkelijk was om als kunstenaar te beginnen en een netwerk op te bouwen.” Hij besloot zich om te scholen. “Ik wilde vooral iets praktisch doen, dus schreef ik me in 2009 in voor de voltijdse opleiding pottenbakken. In het begin maakte ik vooral vazen en schalen. Al snel kwam de eerste restauranthouder die twintig dezelfde potjes bestelde. Ik stond er niet bij stil dat ze allemaal dezelfde maat en vorm moesten hebben. Om dat te kunnen, moet je heel veel oefenen.” In Parijs fietste Verhagen uit nieuwsgierigheid alle pottenbakkers af. Het handgemaakte keramiek dat hij bij hen zag, vond hij meestal te zwaar of te dik. “Ze deden allemaal min of meer hetzelfde. Ik wilde het dunner en eleganter hebben, zo licht mogelijk. Dat voel je ook als je mijn keramiek vasthoudt: het zweeft bijna. Ik hou van minimalistisch design.” Verhagen deed eerder ook ideeën op in Azië. Daar zag hij de grootschalige handmatige productie van keramiek, waar veel arbeidskrachten aan te pas komen. Keramiek wordt er gebakken in houten ovens; het duurt ongeveer een week voordat het servies klaar is. Dat is in zijn atelier gelukkig wel anders. “Ik heb een elektrische oven met een computer, die de temperatuur regelt. Het materiaal krimpt en zet uit. Dat duurt maar twee dagen.” Korte tijd gebruikte Verhagen Amsterdamse klei uit de grond van metrolijn 52, de Noord/Zuidlijn. De kwaliteit was niet de allerbeste en de voorraad klein, dus moest hij op zoek naar een andere leverancier. Tegenwoordig haalt Verhagen zijn klei – meestal een halve ton van zowel crèmekleurige als gespikkelde steengoedklei – net over de grens in Duitsland. Voor een groot bord gebruikt hij ongeveer een kilo, voor een gemiddeld kopje driehonderd gram. Hij probeert zoveel mogelijk materiaal te recyclen. “Afgesneden klei die overblijft leg ik op een gipsplaat, waardoor het vocht erin trekt. Zo krijg je weer nieuwe klei en verspil je niks. Dat geldt ook voor glazuur: na het spuiten blijft er altijd iets over. Het wordt dan een soort bruingroene kleur die ik voor de binnenkant van vazen gebruik.” Toen Verhagen terugkwam naar Nederland, was de gemeente Amsterdam net begonnen met Project 1012 om de Wallen op te schonen en diverser te maken. Kunstenaars en kleinschalige bedrijven konden er panden kopen en huren. Zo kwam Verhagen aan zijn eerste pand in het Wallengebied: op 1 april 2011 opende hij zijn eerste atelier en winkel in de Sint Jansstraat, naast de Dam. “Een plek waar Amsterdammers en toeristen elk moment konden binnenlopen.” Na een paar jaar verhuisde hij zijn bedrijf. “In 2017 wilde ik even iets anders,” zegt hij. “Ik ging op zoek naar een atelier zonder winkelgedeelte. Zo kwam ik bij Het Veem terecht.” J.C. Herman Ceramics viel op: in 2019 meldde webwinkelbedrijf Amazon zich bij Verhagen. Die sloeg het aanbod om samen te werken af. “Ik vind Amazon een malafide onderneming die mensen en het milieu uitbuit,” zegt hij. “Daarnaast is het onmogelijk om elke dag honderd borden te draaien.” Hoeveel tijd hij nodig heeft voor een bord? “Dat verschilt. Soms gaat het snel omdat je door de jaren beter heen wordt, soms gaat het langzaam omdat de voorbereiding langer duurt.” Verhagen maakt zijn servies ook voor particulieren. In zijn webshop verkoopt hij een ruim assortiment in verschillende kleuren en maten en prijzen: 6,50 euro voor een zoutschaaltje, 19 euro voor een theekopje en 35 euro voor een groot bord. “Naast vaste klanten heb ik ook veel nieuwe, jonge kopers,” zegt hij. “Het liefst blijf ik zo inclusief mogelijk, zodat het betaalbaar blijft voor iedereen. Ook vind ik het belangrijk dat alles per stuk kan worden aangepast.” De komende maanden werkt Verhagen, die zijn opdrachten altijd alleen uitvoert, aan handgemaakt servies voor restaurant Bacon in het Belgische Ieper en cateringbedrijf L’Or Divin in Parijs. Verhagen heeft een vermoeden hoe dat laatste bedrijf bij hem terechtkwam. “Ooit sloeg ik met mijn vuist door een mislukt bord, waarvan de klei nog nat was. Uiteindelijk bakte ik het in de oven af, maakte er een foto van en plaatste die op Instagram. L’Or Divin heeft mijn foto’s ongetwijfeld bekeken, want ze kwamen precies op dat ene bord uit. Ze hebben een bestelling geplaatst voor tien borden waar ik met mijn vuist doorheen heb geslagen,” zegt Verhagen, terwijl hij het bord laat zien. “Best gek hoe het kan gaan met een ontwerp, maar het is leuk en origineel.” Met een lach: “Al weet ik weet niet of het handig is om hiermee te serveren.” Benny Blisto (36), eigenaar en chef van BAK Restaurant, hoorde voor het eerst van J.C. Herman Ceramics toen Verhagen nog een winkel en atelier had in de Sint Jansstraat. “Hij gebruikte destijds klei van metrolijn 52 en dat sprak me direct aan. We maken het ontwerp altijd zelf en bespreken dit met Verhagen. Hij probeert meestal iets uit en dan wordt het design een beetje anders. Maar wel mooier.” Tim van der Molen (30), chef en eigenaar van Coulisse, bestelde handgemaakt servies voor de opening van het restaurant. “Verhagen heeft een goede prijs en werkt snel. Hij heeft veel kennis en experimenteert veel met vorm en kleur.” Van der Molen werkt ook met andere pottenbakkers: “Iedereen heeft een aparte stijl. Het is leuk om bij Coulisse een mix van verschillende pottenbakkers te hebben.”||https://www.parool.nl/ps/het-amsterdamse-servies-van-herman-verhagen-gaat-de-hele-wereld-over~b4864070/
2022-07-22||Vrouw uit Amsterdam (65) omgekomen bij frontale botsing Zuid-Frankrijk||In de auto zat ook nog een derde persoon (54), die raakte zwaargewond. Het ongeluk gebeurde donderdag aan het eind van de middag in La Bastide-Pradines, ten noordwesten van de stad Montpellier. De auto van de slachtoffers botste frontaal op een andere auto, waarin twee vrouwen en twee kinderen zaten. Zij raakten alle vier gewond. Een 10-jarig kind is per helikopter naar een ziekenhuis vervoerd, melden Franse media. Buitenlandse Zaken gaat ervan uit dat onder die gewonden geen Nederlanders zijn. Het is nog onduidelijk hoe het ongeluk heeft kunnen gebeuren. De politie doet onderzoek.||https://www.parool.nl/nederland/vrouw-uit-amsterdam-65-omgekomen-bij-frontale-botsing-zuid-frankrijk~bc4bf13b/
2022-07-22||Twee mannen vrijgesproken van verkrachting tijdens trio||In haar verklaring zegt het slachtoffer dat ze de mannen in een Amsterdams café had ontmoet. Ze ging met hen mee naar huis en stemde in met een trio. Op een gegeven moment werd het ‘steeds ruiger’, zo schrijft de rechtbank. Ze begon te huilen en zei dat ze niet meer wilde, maar de mannen stopten in eerste instantie niet. Pas toen ze bleef huilen, stopten de mannen. Ze ging weg en deed meteen aangifte bij de politie. De verdachten zeggen daarentegen dat ze direct stopten toen de vrouw ‘stop’ zei. Ze bevestigen alleen dat ze verdrietig leek, maar begrepen niet waarom. Ze dachten een leuke avond te hebben gehad. De rechtbank omschrijft het incident in feite als ‘haar woord tegen het zijne’. Juridisch gezien is verkrachting pas bewezen als duidelijk is dat de verdachten het slachtoffer met geweld, dreigementen of op een andere manier hebben gedwongen tot seks. Ook is volgens de rechter de verklaring van één getuige, in dit geval het slachtoffer, niet voldoende. Een WhatsAppgesprek tussen het slachtoffer en een vriendin dat haar verklaring ondersteunt, is volgens de rechter niet genoeg steunbewijs omdat het gesprek van dezelfde bron komt: het slachtoffer. Een nieuw wetsvoorstel rond verkrachting zou er verandering in brengen dat dwang, geweld of bedreiging aan de orde is om aan de juridische definitie van een verkrachting te voldoen. Volgens dit wetsvoorstel, dat al in 2020 werd bekendgemaakt door minister Ferd Grapperhaus, is er sprake van verkrachting als iemand wist of kon vermoeden dat de ander geen seks wilde en toch heeft doorgezet. Dwang, geweld en bedreiging zijn nog wel strafverzwarende factoren. Heeft u een tip of opmerking voor de redactie? Stuur een bericht naar onze tiplijn.||https://www.parool.nl/amsterdam/twee-mannen-vrijgesproken-van-verkrachting-tijdens-trio~bb1a5fac/
2022-07-22||Verbazing over ontbreken zwemvesten bij kanodrama op Veluwemeer||De huurkano van een gezin uit Wuppertal in de Duitse deelstaat Noordrijn-Westfalen sloeg donderdagmiddag rond 15.00 uur door nog onbekende oorzaak om. Daarbij belandde het gezin van vier in het water. Een zevenjarig meisje werd door reddingswerkers aangetroffen op een boei. Zij werd naar het ziekenhuis gebracht en overleefde het ongeluk. Dat geldt niet voor haar moeder (32), zij werd donderdagmiddag bij het eilandje De Ral gevonden. Reanimatie hielp niet meer. De vader van het gezin (42) werd ’s avonds in het water aangetroffen, ook hij was overleden. Het lichaam van de tweede dochter van het gezin (vijf jaar) kon vrijdagochtend worden geborgen. De verlaten kano dreef ook nog in het meer, bij eiland De Snip. Beide eilanden liggen midden in het Veluwemeer. Er werden onder meer reddingsboten, helikopters en speurhonden ingezet om de vermiste gezinsleden te vinden. De politie probeert nu uit te zoeken wat er precies is gebeurd en heeft contact met nabestaanden van het gezin. De Duitse familie verbleef op vakantiepark Europarcs aan het Veluwemeer. Ze huurden één kano, waarom die water heeft gemaakt, is nog niet bekend. “Mogelijk omdat er een snellere boot langs kwam varen of omdat de kano is omgeslagen,” stelt een een woordvoerder van de kustwacht. De gezinsleden droegen geen zwemvesten, stellen betrokkenen. Waarom ze dat niet deden, is niet bekend. De familie huurde de kano bij Windy Waters, dat verbonden is aan het vakantiepark waar ze verbleven. “Bij de verhuur van elke kano of gerelateerde watersportvaartuigen wordt altijd een zwemvest aangeboden,” stelt eigenaar Willem Kieboom. “Mensen krijgen ook een extra veiligheidshandleiding mee over waar ze kunnen varen. Dat is standaardprotocol bij de verhuur van materialen.” Ook de eigenaar vraagt zich af wat er is misgegaan. “We moeten de uitkomst van het onderzoek afwachten.” Bij eigenaar Clemens van een surfschool tegenover de eilandjes in het Veluwemeer heerst onbegrip. “Hoe kan het dat ze geen zwemvesten droegen? Dat begrijp ik niet. Bij ons is het verplicht.” De eigenaresse van zeilschool De Randmeren in het nabij gelegen Biddinghuizen: “We raden zwemvesten aan, zeker als het koud is.” De vesten verplichten is onwerkbaar, stelt ze. Het is niet te controleren. “Soms huren mensen de hele dag een bootje. We geven zwemvesten altijd als optie, maar het is de verantwoordelijkheid van de ouders.” Twee andere watersporters op het Veluwemeer verbazen zich er ook over daar ‘bijna niemand met een zwemvest aan te zien’. “Maar je gaat toch niet met kleine kinderen het water op zonder die vesten? Er hoeft maar een flinke boot langs te varen en er golft al water in je kano.” Een woordvoerder van Europarcs noemt het ongeval van het Duitse gezin ‘verschrikkelijk’. “Het is vreselijk voor het meisje dat nu in het ziekenhuis ligt. Ons personeel is ook aangeslagen. We zijn wel opgelucht dat alle slachtoffers zijn gevonden. Dat geeft rust voor andere familieleden.”||https://www.parool.nl/nederland/verbazing-over-ontbreken-zwemvesten-bij-kanodrama-op-veluwemeer~becf6bfe/
2022-07-22||Even de nandoe uitlaten: welke exotische dieren mag je nog meer thuis houden?||Voorbijgangers keken vreemd op vrijdagochtend: een reusachtige vogel, die veel weg heeft van een struisvogel, wandelde rustig door de binnenstad. Het bleek om een nandoe te gaan. De politie werd gebeld, maar greep niet in; de eigenaar had de juiste vergunningen en het dier was ingeënt. Mag je exotische dieren dan zomaar thuis houden? Zo simpel is het niet. Nog geen maand geleden bracht het kabinet een nieuwe huis- en hobbydierenlijst naar buiten. Hierop staan alle zoogdiersoorten die als huisdier zijn toegestaan, maar deze lijst gaat pas in 2024 in. Als je een huisdier hebt dat nu nog legaal is, maar vanaf 2024 niet meer, mag je het gewoon houden totdat het dier overlijdt. Het aantal toegestane diersoorten wordt steeds kleiner: in 2015 stonden nog zo’n honderd diersoorten op de lijst, nu nog maar dertig. Dat je een kat, hond, konijn en cavia als huisdier mag houden, ligt voor de hand. Ook boerderijdieren zoals een paard, rund en varken staan op de lijst. Minder voorspelbaar: je mag een kameel als huisdier hebben. Net als een alpaca, een lama en een fret. Een stokstaartje mag niet meer, net als bijvoorbeeld de wallaby (een kleine kangoeroe) die momenteel nog wél als huisdier is toegestaan. Natuurlijk mag je niet zomaar een alpaca in de tuin zetten. Voor alle huisdieren geldt dat ze een geschikte ruimte met genoeg bewegingsvrijheid en goede verzorging moeten krijgen. Op de website van het Landelijk Informatie Centrum Gezelschapsdieren (LICG) staan bijna alle huisdieren die (vooralsnog) zijn toegestaan, inclusief uitgebreide uitleg over hoe je ze het beste kan verzorgen. Zo zijn alpaca's weidedieren: ze hebben dus veel ruimte en gezelschap nodig. Een alpaca in de binnenstad is dus geen goed idee; wel zijn alpaca's, lama's en heel soms zelfs kamelen bijvoorbeeld op zorgboerderijen te vinden. Hoe beslist het kabinet welke dieren als huisdier mogen? Beschermde diersoorten staan hoe dan ook niet op de lijst, net als dieren die volgens de Wet Natuurbescherming geen huisdier mogen zijn, zoals een leeuw, een tijger of een aap. Verder werd gekeken naar het risico voor dierenwelzijn en het risico voor de mens; sommige dieren kunnen agressief zijn en/of virussen verspreiden. Als een dier gedomesticeerd is – zoals sommige kamelen en alpaca’s – mag het wel op de lijst. In de toekomst komen er ook lijsten voor onder meer vogels en reptielen, staat op de website van de RVO. Tot die tijd mag je de meeste van deze dieren hebben, tenzij ze een beschermde diersoort zijn. Dat betekent dat je inderdaad een nandoe of struisvogel als huisdier mag houden. Ook een uil mag in principe, net als een dwergpapegaai, en jawel: zelfs een pauw. Ook daarvoor geldt dat je niet zomaar één pauw op het balkon mag zetten. Tenzij je de ruimte (en het geld) hebt voor minstens twee pauwen en een terrein van duizenden vierkante meters, kan je beter voor een ander huisdier gaan. Een woordvoerder van de Dierenambulance had dan ook zijn twijfels over de nandoe in het centrum. “Over het algemeen zijn vogels erg stressgevoelige dieren, dus ik weet niet of het een goed idee is om daarmee door de binnenstad te lopen.” De Dierenambulance krijgt niet vaak meldingen van illegale huisdieren. Wel komt het ‘zo af en toe’ voor dat er een illegaal dier wordt gevonden. “Bijvoorbeeld een slang die je niet mag hebben; soms dumpen mensen die om er toch vanaf te komen.” Veel soorten mag je wel thuis houden. Niets houdt je bijvoorbeeld tegen om een reuzenpython in huis te halen – behalve het feit dat deze wel 5 meter lang kan worden en een volwassene kan wurgen. Deze kun je dus beter binnenhouden.||https://www.parool.nl/nederland/even-de-nandoe-uitlaten-welke-exotische-dieren-mag-je-nog-meer-thuis-houden~b6563b4b/
2022-07-22||Laporte bezorgt Jumbo-Visma vijfde ritzege ||Laporte bezorgt zijn Nederlandse ploeg de vijfde ritzege in deze Ronde van Frankrijk. Eerder wonnen groenetruidrager Wout van Aert en geletruidrager Jonas Vingegaard twee etappes. Het is de eerste ritzege van een Fransman in deze Tour. In het algemeen klassement veranderde er niet veel. Jonas Vingegaard houdt een voorsprong van 3.21 minuut op de Sloveen Tadej Pogacar. De Sloveen pakte door een breuk in het peloton vijf seconden terug. De marge van de Deen moet echter voldoende zijn voor de individuele tijdrit over 40 kilometer van zaterdag. Taco van der Hoorn was een van de vroege vluchters in de rit, die in het tweede deel twee beklimmingen van de vierde categorie had. De Nederlander van Intermarché Wanty Gobert maakte deel uit van een vijftal dat slechts een voorsprong van anderhalve minuut kreeg. De koplopers en het peloton moesten zelfs even stoppen, omdat er opnieuw demonstranten de weg versperden. Daarna liep de marge van de koplopers snel terug en liet de Duitser Nils Politt zich terugzakken. Het overgebleven viertal kreeg echter opnieuw de ruimte, maar nooit meer dan een minuut. Na de eerste beklimming werden Van der Hoorn en de Deen Mikkel Honoré en daarna ook Matej Mohoric bijgehaald. De Amerikaan Quinn Simmons hield het nog even vol. Zijn vlucht zat erop met nog 33 kilometer te gaan. Daarna was het de beurt aan Alexis Gougeard, Jasper Stuyven en Fred Wright. Veel voorsprong kreeg het drietal niet, maar het peloton met heel lang Wout van Aert voorop moest flink aan het werk om ze bij te halen. Dat lukte pas in de laatste kilometer, maar wel door een groep achtervolgers zonder organisatie. Terwijl Van Aert zich liet afzakken overbrugde Laporte in Cahors in zijn eentje het gat met de koplopers en zette zijn sprint alvast in. Sprinters Philipsen en Dainese kwamen daardoor te laat.||https://www.parool.nl/sport/laporte-bezorgt-jumbo-visma-vijfde-ritzege~b3e24d33/
2022-07-22||Boot bij eiland Pampus afgebrand, twee gewonden||Dat meldt een woordvoerder van de Brandweer Gooi en Vechtstreek. “De boot is verloren,” aldus de woordvoerder. Er waren twee mensen aan boord, die inmiddels per boot naar de haven van Muiden zijn gebracht. Over de oorzaak van de brand is nog niets bekend. Omdat het om een polyester schip ging, kon het vuur snel om zich heen grijpen.||https://www.parool.nl/amsterdam/boot-bij-eiland-pampus-afgebrand-twee-gewonden~bbce5a08/
2022-07-22||Weren van touringcars in de binnenstad ruim een jaar uitgesteld||Het aanpassen van het verkeersbesluit vraagt om een ‘gedegen voorbereiding, afstemming, ontwikkel- en uitvoeringstijd’, schrijft de wethouder in de brief aan de Raad. De gemeente werkt al jaren aan een plan om de touringcars, die voornamelijk internationale toeristen van en naar de stad te vervoeren, te weren uit het gebied binnen de Ring (de S100). Om dit plan goed uit te voeren moeten ov-stations worden aangepast, nieuwe haltes buiten de de S100 worden gebouwd en moet er een alternatieve overstaplocatie komen waar toeristen kunnen overstappen op rondvaartboten. ‘Al deze vraagstukken zijn complex en vragen meer capaciteit en tijd, waardoor een ingangsdatum van 1 januari 2023 niet realistisch is,’ aldus de wethouder. Het is niet de eerste keer dat de plannen worden uitgesteld. Oorspronkelijk zouden de touringcars al vanaf 2022 niet meer welkom zijn in de binnenstad. Een uitzondering wordt gemaakt voor de route langs de Wibautstraat/Weesperstraat en de zuidelijke IJ-oever. Hier mogen de bussen wel blijven rijden. Het plan om de zware bussen te weren uit de binnenstad maakt deel uit van een groter offensief om de overlast van touringcars tegen te gaan. Zo werkt de gemeente momenteel ook samen met het Rijk en de touringcarbranche aan een ‘maatregelenpakket’ dat de aankoop van uitstootvrije touringcars moet stimuleren.||https://www.parool.nl/amsterdam/weren-van-touringcars-in-de-binnenstad-ruim-een-jaar-uitgesteld~b921c9f3/
2022-07-22||Apenpokkenvirus vastgesteld bij Amsterdams kind: ‘We weten niet hoe hij besmet is geraakt’||Het gaat om een jongen onder de 10 jaar, zo staat in een wetenschappelijk artikel in Eurosurveillance, een publicatiepodium van het European Centre for Disease Prevention and Control (ECDC). Hij kwam eind juni in Amsterdam UMC met twintig blaasjes, waaronder twee in het aangezicht en de rest over het lichaam – maar geen in de buurt van de geslachtsdelen. In eerste instantie dacht de huisarts niet aan apenpokken. Een behandeling voor krentenbaard bood geen soelaas, waarop de jongen met de verdenking van apenpokken werd doorgestuurd naar het ziekenhuis. Samen met de kinderartsen van Amsterdam UMC boog Welkers zich over de jongen, die slechts licht ziek was. De grote vraag was hoe hij besmet was geraakt. Transmissie via seksueel contact werd na raadpleging van de ouders en zorgvuldig onderzoek op andere soa’s uitgesloten. “Bij zijn directe familieleden is monkeypox uitgesloten. Hoe de jongen dan wel besmet is geraakt, weten we niet,” aldus Welkers. “Misschien via virusdeeltjes in de lucht, besmette oppervlakten of gedeelde voorwerpen zoals een handdoek. Maar er zijn geen sterke aanwijzingen voor een specifieke transmissieroute.” De belangrijkste conclusie van de casusbeschrijving is dat kinderen besmet kunnen raken via een niet-seksuele route, aldus Welkers. Een interessant detail daarbij is dat de jongen een relatief veelvoorkomende stoornis van de afweer bleek te hebben – een tekort aan antilichaam immunoglobuline A. Die stoornis komt voor bij één tot tien op de duizend kinderen. “Dat kan mogelijk verklaren waarom de ouders en twee andere kinderen uit het gezin niet besmet zijn geraakt, en deze jongen wel,” aldus Welkers. Geruststellend was dat de jongen nauwelijks ziek werd en weinig last heeft gehad van de besmetting. “Hij had het meeste last van het feit dat hij thuis moest blijven. Hij wilde vooral heel graag weer naar school,” aldus Welkers. Een andere geruststelling was dat de jongen waarschijnlijk niemand anders heeft besmet. Onderzoek onder klasgenoten en kinderen van de sportclub bracht geen nieuwe besmettingen aan het licht. In heel Europa is apenpokken sinds de opleving van het virus in mei vastgesteld bij enkele kinderen, die de besmetting evenmin grootschalig overbrachten op leeftijdgenoten. In die zin verschilt dit virus aanmerkelijk van bijvoorbeeld het coronavirus. Dat apenpokken voorkomt in Amsterdam en Nederland en hoe het virus zich presenteert is belangrijke kennis voor huisartsen en ander medisch personeel, zegt Welkers. “De presentatie lijkt soms sterk op waterpokken, dat ook blaasjes veroorzaakt, maar monkeypox vereist een andere behandeling. Zo is het onder andere van belang dat hoogrisicocontacten meteen een vaccinatie krijgen aangeboden.” Volgens wetenschappelijke literatuur overlijdt 4 tot 11 procent van de kinderen door een besmetting met het apenpokkenvirus. Volgens Welkers zal dat percentage nu echter fors lager liggen, omdat de literatuur is gebaseerd op de uitbraak in Afrika eind vorige eeuw. “De cijfers zijn in mijn ogen niet goed vergelijkbaar, omdat toen niet duidelijk was hoeveel kinderen precies besmet waren. Ook is de medische wetenschap sindsdien fors verbeterd, dus ik verwacht dat het overlijdenspercentage in werkelijkheid lager ligt.”||https://www.parool.nl/amsterdam/apenpokkenvirus-vastgesteld-bij-amsterdams-kind-we-weten-niet-hoe-hij-besmet-is-geraakt~b5f239f3/
2022-07-22||Luiershaming: ik ga toch niet de hele dag poep uit luiers staan wassen?!||Voor veel mensen is The Summer Of Love nu echt begonnen, voor mij is het The Summer of Shit. Letterlijk. Baby’s plassen en poepen vrij veel. Peuters ook. Het leven van een jonge vader bestaat uit weinig slaap en heel veel poep. Misschien had ik daar hardop iets over verzucht, want opeens ontving ik een mailtje van een online bestelreus over megakortingen op luiers en billendoekjes. De moderne smartphone is een AIVD-afluistercentrale op zich: ze weten alles van ons. Toch was dit heuglijk nieuws. Goedkope luiers! De calvinist in mij was plotsklaps klaarwakker. Ik propte mijn digitale winkelmandje vol en postte op Instagram vrolijk: ‘Helemaal ready om weer te knallen als het zomerweer terug is.’ Dat had ik beter niet kunnen doen, want meteen ontving ik talloze ongevraagde DM’s waarin mij (soms vriendelijk, maar meestal op dat vrolijk-agressieve toontje van de Jehova’s getuige) werd verzocht over te stappen op wasbare luiers en billendoekjes, want: ‘Jij wilt de planeet toch ook redden of niet soms?’ Ja, het linkse schuldgevoel werd hier weer stevig aangewakkerd. Buiten was de gevoelstemperatuur 50 graden. Dat was niet normaal, dat wist ik ook wel. En het klopt, ik weet dat pakketbezorgers slecht zijn voor het klimaat, dat elke synthetische boodschappentas de aarde al verwarmt met 7,5 graad. Dat ik eigenlijk nooit meer moet vliegen en dat ik me recent al tot de duivel van de carbon footprint heb gekroond door meer dan 1,2 kinderen op de wereld te zetten. En toch moest ik me inhouden om niet op al die berichtjes te antwoorden met: waar bemoei jij je in vredesnaam mee?! Moet ik hier, tussen de slopende nachten door, ook nog als een zichzelf feliciterende klimaatpaus de hele dag poep uit luiers staan te wassen? Ga weg! Het is niet dat ik me vrolijk voeg bij het leger aan mensen die, terwijl de wereld praktisch in de fik staat en het point of no return feitelijk al achter ons ligt, hun woede richten op een beroemd restaurant dat nu ook veganistische biefstuk op de kaart heeft staan. Nee, ik wil niet horen bij de reactieve kleuters die zelfs wanneer de dijken straks breken nog de barbecue aansteken, en zullen roepen dat die ‘linkse, woke deugers nu ook al de zomerhitte willen cancelen.’ Je ergert je namelijk vooral aan het idealisme van anderen wanneer je diep van binnen weet dat ze gelijk hebben. De nood is hoog. Je hebt als individu ook altijd zelf een verantwoordelijkheid. Dus: luiershame mij vooral. Maar zolang op Schiphol het ene na het andere halflege vliegtuig gewoon vertrekt omdat de startrechten anders in gevaar komen, zo lang grote bedrijven massaal blijven doorboren en uitstoten en politieke leiders doodsbang op de rem blijven trappen, voelt al dat kneuterige consumentenactivisme steeds vaker zinloos. Als water naar de zee dragen. Voor je het weet word je cynisch, doe je zelf maar niets meer. Soms denk ik wel eens dat dat de bedoeling is van al die politieke onwil: niet alleen de aarde maar ook onze strijdbaarheid uitputten. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/luiershaming-ik-ga-toch-niet-de-hele-dag-poep-uit-luiers-staan-wassen~b8f20bf4/
2022-07-22||In harnas en tuigje naar de club: fetish wear maakt opmars in het nachtleven ||De leren fanny pack is haar signatuurstuk, al sinds ze in 2017 haar bedrijf opzette. Maar het laatste jaar hebben haar tuigje en harnastas het heuptasje ingehaald qua populariteit. De Amsterdamse designer Tessa Swinkels (31) verkoopt beide items sinds eind 2019, maar in de begindagen waren die niet meteen succesvol. Nu zijn het haar meest verkochte producten. Nieuw is fetish wear in de mode niet. Veel bekende modehuizen namen eerder bdsm-elementen (dat staat voor bondage, dominantie, sadisme en masochisme) in hun collecties op en in 2013 was ‘Fetishism in Fashion’ het thema van de vijfde Mode Biënnale in Arnhem. De laatste jaren zagen we fetish wear in populaire series als Euphoria en bij invloedrijke beroemdheden als Kim Kardashian. Toch is Swinkels niet bewust op de trend gesprongen: “Ik zag dit ergens voorbijkomen, ik weet niet eens meer waar, en vond het cool. Voor mij had het niet per se met seks te maken. Ik zie het als een manier om je outfit te upgraden. Je kunt mijn tuigjes in de slaapkamer dragen, maar ook op straat over een T-shirt.” Toch was Swinkels zich aanvankelijk wel bewust van de seksuele lading van de items. “Toen ik voor het eerst een harnas ontwierp, schaamde ik me een beetje,” vertelt ze. “Ik was bang hoe mijn ouders of schoonouders zouden reageren. Misschien zouden ze op een bepaalde manier gaan denken over mij of mijn seksleven.” Nu dergelijke kledingstukken zichtbaarder zijn, is dat anders. “Ik vind het steeds minder spannend om het zelf te dragen. Alsnog doe ik dat liever naar een concert of club dan wanneer ik op zaterdagmiddag ga lunchen, maar langzaam verandert dat. Dat komt deels door de leuke reacties die ik erop krijg.” Ook designer Jouke Halma (32), die fetisjmerk HERR runt, had enige gereserveerdheid toen hij zijn bedrijf in januari 2020 begon. Tijdens het ontdekken van het Amsterdamse nachtleven kwam Halma erachter dat hij de fetisj-scene leuk vond. “Maar ik zag ook veel wat gedateerd voelde, items die min of meer onveranderd waren gebleven sinds de jaren tachtig. Dat mocht wel wat frisser.” Vanuit die gedachte ontstond HERR. “Ik besefte: als ik uitleg waarom ik dit merk begonnen ben, weet iedereen dat ik dit leuk vind. Getwijfeld heb ik niet, maar het voelde als een tweede coming-out toen ik aan mijn moeder vertelde wat voor merk ik wilde opzetten. Ze vroeg meteen of ik zelf ook zulke dingen droeg. Gelukkig reageerde ze erg ontspannen toen ik zei van wel. Ze was heel geïnteresseerd: hoe zit dat op je huid, wanneer draag je het, hoe maak je het schoon?” Inmiddels ziet Halma, die creaties op maat maakt, vooral voordelen van die openheid. “Er ontstaan leuke gesprekken met mensen van wie je dat niet verwacht. Zo vertelden buurtgenoten me dat zij ook weleens naar fetisjfeesten gaan. En een vrouw vroeg me laatst of ik ook pakjes maak voor dames op leeftijd.” Dat veel items nu hun weg buiten de fetisj-scene vinden, juicht Halma toe: “We mogen het gebruik van fetish wear breder trekken, als het aan mij ligt. Zelf draag ik regelmatig een rubberen shirt met rits en daaronder een ‘normale’ broek. Mijn creaties zijn in principe gemaakt voor in de slaapkamer en op fetisjfeesten, maar ze zijn wel modisch. Ik pas elementen toe die ik tijdens mijn opleiding aan het AMFI geleerd heb: soms zet ik er zakken in, zoals je normaal in een pantalon of colbertje zou doen.” Er wordt veel meer dan een paar jaar geleden geëxperimenteerd, valt hem op. “Dat komt denk ik doordat jongeren nu meer bezig zijn met zelfexpressie, ontdekken wie je bent. Veel jonge mensen durven wat ik op die leeftijd niet durfde. Op queer feesten kom ik fetish wear meer en meer tegen, soms zie ik dan mensen in mijn ontwerp rondlopen. In steden als Londen en Berlijn komt het nog meer voor dan in Amsterdam.” Die ontwikkeling vertaalt zich ook in verkoopcijfers. “Er is een enorme interesse. Soms moet ik nee verkopen, omdat ik geen tijd heb om iets te maken. Ik werk regelmatig met wachtlijsten. Als je nu een item bij me bestelt, is het eind september klaar. Na de zomer krijg ik gelukkig twee stagiairs. Daar krijg ik ook meer aanmeldingen voor dan vroeger.” Lisa van der Mije, trendwatcher op het gebied van mode en eigenaar van bureau Lins Amsterdam, denkt dat zelfexpressie onder jongeren de trend inderdaad deels verklaart. “En fetish wear is vaak genderfluïde, waar veel andere modetrends zich van oudsher op mannen of vrouwen richten. Het kan door iedereen gedragen worden. Maar het is te simpel om deze trend alleen daaraan te wijten.” We moeten bovendien niet vergeten dat fetish wear er altijd al was, zegt Van der Mije. “Het is alleen vercommercialiseerd. Doordat we het de laatste jaren steeds meer zijn gaan zien, zijn we eraan gewend. Tien jaar geleden was het misschien nog te heftig om deze items op straat te dragen.” Waar Halma’s producten zonder uitzondering gemaakt zijn van rubber, werkt Tessa Swinkels louter met leer. En waar hij zich expliciet richt op de slaapkamer, is dat bij haar niet het geval. De populariteit van haar harnastassen en tuigjes heeft haar echter aan het denken gezet. “Ik fantaseer er weleens over na een tweede merk te beginnen dat zich volledig richt op fetish wear. Tessa Swinkels blijft in de basis een modemerk, maar de tweede lijn zou zich dan echt richten op seks.” Eind juli staat ze twee dagen op Milkshake Festival om haar tuigjes ter plekke op maat te maken. “Het idee is dat elke bezoeker alles zelf kun samenstellen, dat je bijvoorbeeld een tas of twee tassen aan je harnas koppelt, of een extra riem aan je tuigje toevoegt.” Evenals Halma werkt Swinkels in kleine oplagen; beiden willen fast fashion zoveel mogelijk tegengaan. Aan seizoensgebonden collecties doet ze daarom niet: “We hebben allemaal al zoveel spullen. Ik wil niet dat mensen iets één zomer dragen en daarna weggooien. Ik probeer mijn producten zo tijdloos mogelijk te maken. Natuurlijk ben je als ontwerper overgeleverd aan de grillen van de mode, maar dat komt vanzelf wel goed: vijf jaar geleden gingen mensen massaal voor fanny packs, nu voor fetish wear. Zo komt er hierna ook weer wat.” Lisa van der Mije beaamt dat. “Trends komen en gaan, maar ik denk dat fetish wear er altijd blijft. Het wordt hooguit weer wat minder zichtbaar tot er een volgende opleving komt.”||https://www.parool.nl/ps/in-harnas-en-tuigje-naar-de-club-fetish-wear-maakt-opmars-in-het-nachtleven~b9dd1339/
2022-07-22||Opinie: ‘We laten de talenten van ongedocumenteerde jongeren onbenut’||Nederland kraakt in zijn voegen door het schrijnende tekort aan personeel. Vorige week concludeerde het UWV dat de arbeidsmarkt in Nederland niet eerder zo krap is geweest als in het eerste kwartaal van 2022. Geen enkele regio of beroepsgroep ontspringt de dans. Het personeelstekort trekt een enorme wissel op veel van de meest urgente uitdagingen van deze tijd: wie zorgt straks voor nieuwe huizen, van wie zijn de handen aan het ziekenhuisbed en wie bestuurt onze treinen? Nederland dreigt dicht te slibben en een einde van deze problematiek is nog lang niet in zicht. Daarom is het des te vreemder dat er een grote groep jonge talenten, die staat te springen om een bijdrage te leveren aan het dit land, bewust buitenspel wordt gezet. Ik heb het over de ongedocumenteerde jongeren. Anna is vijf jaar oud als ze met haar ouders vanuit Brazilië in Nederland neerstrijkt. Haar ouders doen meerdere vergeefse verzoeken voor een verblijfsvergunning. Ze besluiten toch in Nederland te blijven en gaan zwart aan het werk in de schoonmaak. Anna gaat netjes naar school en rondt net voor haar achttiende verjaardag haar havo met succes af. Anna spreekt perfect Nederlands, heeft Nederlandse vrienden en vriendinnen. En Anna heeft een droom: ze wil verpleegster worden. Bij haar inschrijving voor een hbo-opleiding verpleegkunde loopt ze echter vast. Ze is inmiddels 18 jaar en dan gelden er in Nederland andere spelregels. Anna heeft alles in huis om uit te groeien tot een uitstekende verpleegster, maar een BSN-nummer heeft ze niet. Daardoor moet ze het collegegeldtarief op tafel leggen dat geldt voor buitenlandse studenten (dat vier à vijf keer hoger is dan voor Nederlanders), bij de Immigratie- en Naturalisatiedienst (IND) aantonen dat ze beschikt over tienduizend euro leefgeld per jaar en een machtiging tot voorlopig verblijf (MVV) ophalen bij de Nederlandse ambassade of het consulaat in Brazilië. Er zijn heel veel jongeren zoals Anna, van wie het leven tot stilstand komt wanneer het eigenlijk zou moeten beginnen. Deze jongeren – hoeveel het er precies zijn is lastig in te schatten – mogen niet werken zodra ze 18 worden en vanaf dat moment mogen ze ook niet zomaar aan een (vervolg)opleiding beginnen zonder ingewikkelde en dure procedures. Dit terwijl veel van hen al jaren, soms hun hele leven, in Nederland wonen. De poorten voor ander jong (buitenlands) talent worden juist wijd open gezet: wanneer een rijke niet-EU-burger een zoon of dochter aan een Nederlandse onderwijsinstelling wil inschrijven, is een goed gevulde portemonnee voldoende om dat voor elkaar te krijgen. Deze situatie leidt in de eerste plaats tot enorm persoonlijk leed bij de ongedocumenteerde jongeren die vol ambitie en energie tegen de muren van het systeem opbotsen. Het zorgt ook voor een groot maatschappelijk verlies. De talenten, opgedane kennis en vaardigheden van deze jongeren blijven onbenut terwijl we ze keihard nodig hebben in de almaar krapper wordende arbeidsmarkt. Gelukkig is dit probleem niet onoplosbaar. Mijn oplossing is wellicht te simpel: bij het behalen van een Nederlands middelbaar schooldiploma, verstrekt de IND standaard een studieverblijfsvergunning en een werkvergunning zodra deze jongeren een opleiding hebben afgerond en klaar zijn voor de arbeidsmarkt. Hiermee geven we deze jongeren perspectief en benutten we de talenten van een vergeten groep. Bovendien scheelt het veel bureaucratie in het toch al ernstig overbelaste asielsysteem. Twee weken geleden kondigde het kabinet maatregelen aan om de krapte op de arbeidsmarkt tegen te gaan. Minister Van Gennip (Sociale Zaken) brak zich in een Kamerbrief ruim 30 pagina’s het hoofd over de kwestie. In de brief passeren talloze analyses, scenario’s en maatregelen de revue, maar over ongedocumenteerde jongeren is geen woord terug te vinden. Een persoonlijke oproep van mij hierover aan de minister van OCW bleef tot dusverre onbeantwoord. Zit de migratiekramp rondom ongedocumenteerden ons dan echt zo in de weg? We zien onszelf maar al te graag als een nuchter en pragmatisch land, maar het buitenspel zetten van ongedocumenteerde jongeren staat haaks op dat beeld, zeker als de maatschappelijke belangen zo groot zijn. Wat mij betreft zou het benutten van dit jonge talent, opgegroeid in Nederland, nooit een controversiële kwestie mogen zijn.||https://www.parool.nl/columns-opinie/opinie-we-laten-de-talenten-van-ongedocumenteerde-jongeren-onbenut~b8420224/
2022-07-22||Leve het Cochranegambiet!||Ian Nepomniachtchi heeft ogenschijnlijk op zijn sloffen het Kandidatentoernooi gewonnen. Vooral met zwart was hij succesvol met het Russisch, een oerdegelijke verdediging waar nauwelijks doorheen is te komen. Ik begon mij dan ook af te vragen wanneer een van zijn tegenstanders het aan zou durven het Cochranegambiet te spelen. Dat is ooit eens bedacht door John Cochrane (1798-1878), een Schotse jurist – zo uit de boeken van Dickens weggelopen – die als schaker een voorkeur had voor incorrecte gambieten. In plaats van een moeizame poging te doen het Russisch strategisch te kraken, offert wit pardoes op de vierde zet een vol paard. Het Cochranegambiet is nooit helemaal serieus genomen, ook niet toen Bronstein zei dat het ‘in die positie een zet is als elke andere.’ Wit krijgt twee pionnen en een kolossaal centrum voor het paard, plus een aanval die zich soms als vanzelf laat spelen. Zwart moet verdomd oppassen, zo blijkt telkens weer. De laatste tijd duiken nogal wat artikelen op, waarin het Cochranegambiet wordt aangeprezen om de romantische tijden van weleer te laten herleven. Bij de mindere goden is het gambiet al populair en het wachten is op de topgrootmeester die zich er ook aan waagt. Topalov ging hen 23 jaar geleden al voor. 1. e4 e5 2. Pf3 Pf6 3. Pe5x d6 4. Pf7x?! (Het Cochrane-gambiet!) 4. … Kf7x 5. Pc3 (Bronstein deed: 5. d4!?) 5. … c5 6. Lc4+ Le6 7. Le6x+ Ke6x (Heeft wit genoeg compensatie?) 8. d4 Kf7 9. dc5x Pc6 10. De2 Dd7 11. Le3 dc5x 12. f4 Te8 13. e5 Pg4 14. Td1 Df5 15. O-O h5! (Een zet à la Nimzowitsch.) 16. Lc1 Pd4 17. Dc4+ Kg6 (Ook 17. … De6 18. De6x+ Ke6 19. h3 Ph6 was een mogelijkheid.) 18. h3 Ph6 19. Pb5 a6 20. Pd4x cd4x 21. Dd4x Tc8 22. Db6+ Kh7 23. Db7x Tc2x 24. Le3 Dg6 25. Tc1 Tc1x (Gevaarlijker voor wit was 25. … Dd3!) 26. Tc1x Pf5 27. Lf2 h4 28. Tc7?! (Jammer! Veel sterker was 28. Tc6! Dh5 29. Da6x Dd1+ - of 29. … Pg3x 30. Lg3x hg3x 31. Dd3+! – 30. Df1 en wit heeft de beste kansen.) 28. … Pg3 29. Kh2 Pf1+ 30. Kg1 Db1 31. Lh4x Lc5+! (Zie diagram. Met deze zet stelt zwart de remise veilig.) 32. Tc5x 32. Pd2+ Kh2 (Vooral niet: 32. Kf2 Pe4+ en zwart wint. Daarvoor moest hij schaak op c5 geven.) 33. Pf1+ en remise door eeuwig schaak.||https://www.parool.nl/kunst-media/leve-het-cochranegambiet~bafac981/
2022-07-22||Rusland en Oekraïne sluiten deal met VN en Turkije over graanexport||Oekraïne en Rusland worden samen de graanschuur van Europa genoemd. Oekraïne voert veel graan uit naar de rest van de wereld. Bijna alle uitvoer gebeurde voor de oorlog via de havens aan de Zwarte Zee. Door de Russische bezetting van zowat het hele zuiden van het land, kan dat niet meer. Het gevolg is dat er in veel arme landen in met name Afrika en Azië een voedselcrisis is ontstaan. Hulporganisaties wereldwijd riepen de Russische president Vladimir Poetin op om Oekraïne graan te laten exporteren. De laatste weken zetten zowel de Verenigde Naties als Turkije zich in voor een oplossing. In aanloop naar de overeenkomst daalde de prijs van tarwe op de wereldmarkt. Vrijdagmiddag kwamen de Turkse president Recep Tayyip Erdogan, VN-baas Antonio Guterres en vertegenwoordigers van Rusland en Oekraïne bijeen in het plechtige negentiende-eeuwse Dolmabahçepaleis in Istanboel om de graandeal officieel te ondertekenen. Het paleis ligt aan de Bosporus, door die zeestraat moet straks weer een heleboel Oekraïens graan naar de wereldmarkt varen. De Oekraïners benadrukken dat ze geen overeenkomst met Rusland sluiten. Oekraïne doet zaken met Turkije en met de VN. Die sluiten dan apart een overeenkomst met de Russen. In grote lijnen komt het akkoord erop neer dat vaarroutes moeten worden vrijgemaakt van mijnen, en ladingen van vrachtschepen worden geïnspecteerd, zowel bij het naderen van bijvoorbeeld de haven van Odessa als bij het uitvaren. Afgesproken is dat Rusland veilige vaarroutes niet gebruikt voor oorlogsdoeleinden en de EU schrapt handelssancties tegen Rusland die een belemmering vormen voor de Russische export van vooral voedsel. Er komt ook een coördinatiecentrum van de VN in Istanboel voor de uitvoering van alle taken. Turkije heeft aangeboden de marine in te zetten voor onder meer de inspecties van schepen en voor het ruimen van mijnen. Nederland heeft tijdens eerdere onderhandelingen bijna een maand geleden ook mijnenjagers aangeboden voor de missie om de Zwarte Zee voor Oekraïens graan met veilige vaarroutes te heropenen. Het Kremlin eist wel dat de Europese Unie daadwerkelijk sancties tegen Rusland verlicht en het niet bij toezeggingen of beloftes laat. Regeringswoordvoerster Maria Zacharova zei in Moskou dat er doorgaans jammer genoeg een enorme kloof gaapt tussen de intenties van de EU en de daadwerkelijke stappen die de unie zet. Volgens haar zijn ‘de kortzichtige Europese sancties’ overigens de voornaamste oorzaak van de voedselcrisis in de wereld. Intussen lijkt de strijd aan het front de laatste dagen wat te zijn geluwd. Volgens het hoofd van de Britse buitenlandse inlichtingendienst MI6, Richard Moore, zal het Russische leger de komende weken waarschijnlijk een soort pauze nemen in de ‘speciale militaire operatie’ in Oekraïne. Dit geeft Oekraïense troepen volgens Moore een kans om in de tegenaanval te gaan. Tot nu toe zijn er volgens voorzichtige schattingen zo’n vijftienduizend Russische soldaten gesneuveld in de oorlog in Oekraïne. “De Russen staan ​​op het punt uitgeput te raken,” sprak Moore tijdens een congres in Washington. “Onze inschatting is dat de Russen de komende weken steeds moeilijker mankracht en materieel vinden. Ze zullen op de een of andere manier moeten pauzeren en dat geeft de Oekraïners de kans om terug te slaan.”||https://www.parool.nl/wereld/rusland-en-oekraine-sluiten-deal-met-vn-en-turkije-over-graanexport~b05ea556/
2022-07-22||Kraakpand in De Pijp ontruimd op grond nieuwe kraakwet||De eigenaar van het pand aan de Ceintuurbaan deed begin deze maand aangifte van huisvredebreuk. In een hoorzitting meldde de officier van justitie dat de eigenaar plannen heeft met het pand en dat het daarom terug moet naar de eigenaar. Drie dagen later gaf de rechter-commissaris toestemming voor de ontruiming. Door het aangescherpte kraakverbod kunnen krakers sneller worden uitgezet. Eerst konden ze nog een kort geding aanspannen als een ontruiming werd aangekondigd, wat tot acht weken kon duren. Met de nieuwe kraakwet kan de rechter-commissaris al binnen drie dagen toestemming geven voor de ontruiming. Vorig jaar maart stemde de Eerste Kamer in met de aanscherping van het kraakverbod. De burgemeester, politie en het OM van Amsterdam hadden de senatoren in een slotoffensief opgeroepen om tegen te stemmen, omdat de wet tot flink meer werk zou zorgen. Volgens Amsterdamse bestuurders is het kraakprobleem in de stad bijna verdwenen. Al gebeurt het nog wel: afgelopen maanden werden onder meer een pand aan de Ringdijk in Oost en aan de Rapenburg (centrum) gekraakt.||https://www.parool.nl/nederland/kraakpand-in-de-pijp-ontruimd-op-grond-nieuwe-kraakwet~bb46e406/
2022-07-22||De gegrilde spiesjes van Yakitori Hanabi zijn een tikkie duur, maar verslavend lekker||De volgens velen legendarische oesterbar aan het Leidseplein is er al even niet meer. Na een anderhalf jaar durende verbouwing huist in het eeuwenoude pand nu Yakitori Hanabi. Een Japans eethuis waar de chef-kok uit Tokio allerhande spiesjes grilt, van traditioneel kippenvlees en varkensspek tot gespieste prei, kalfstong en zelfs gehaktballen met kaas. Ze bezorgen ook, al is dat menu veel beperkter: het is louter kip dat de klok slaat. Er is trouwens geen stokje te bekennen, wat uit praktische overwegingen logisch is – de gegrilde stukjes zijn wel in handiger te vervoeren bowls verwerkt. De basis is rijst, de toppings variëren. Gevogelte dus, in verschillende bereidingen, met uiteenlopende condimenten. Godzijdank zijn er plaatjes, want de tekstuele uitleg ontbreekt soms, of is voor een leek wat vaag – en bij vlagen van een hilarisch Google Translateniveau. ‘Zacht en vochtig borstvlees afgewerkt door koken op lage temperatuur’. Hmmm. Al na 30 minuten wordt een netjes ingepakte tas bezorgd. Alles is vers, duidelijk made to order, en de drie hartige gerechten zijn nog perfect warm. Allereerst de Yakitori don (€13). Een royale kom zorgvuldig gegaarde rijst, belegd met gegrilde kippendijen en een ‘speciale gezouten uiensaus’. Dit gerecht laat zich het best omschrijven als een knuffel in een kom. Plakkerige witte rijst met botermalse kip met een duidelijke grillsmaak: je próeft het aroma van het Japanse binchotan-houtskool. De prachtige groene saus is een festijn van bosui. Mocht je je afvragen hoe de vijfde basissmaak umami proeft: nou, zo dus. De soboro don (€13) krijgt op de kaart geen bijschrift. Het blijkt een kom rijst met een goddelijke brij van kipgehakt. De smeuïge saus is diep, rijk en fiks zout, maar niet té. Wel vind ik dat het gerecht, naast de bosui, nog wat fris of knapperigs kon gebruiken, zoals kort geblancheerde erwten of boontjes of gepickelde groente. Ik dank mijn betsubara (een mooie Japanse uitdrukking voor ‘extra buik’), want de tebasaki karaage (€9,50 voor 6 stukjes) is véél te goed om vol voor te zitten. De malse kipkluifjes in een krokant gefrituurd oliebolachtig beslag zijn echte dooreters, het glazuur van zout-zoet-zure teriyakisaus is verslavend. Duur? Beetje. Het waard? Absoluut. Een kleine domper: de dorayaki (€3 per stuk). Ik bestelde deze Japanse pannenkoeken in twee soorten: chocolade en anko (een zoetige rode bonenpasta). Maar wat blijkt: het zijn koude, in plastic voorverpakte exemplaren. Alsof je ze bij de toko hebt gehaald. En: warm je ze op? Eet ik ze uit het vuistje? De structuur is luchtig en de smaak goed – met name de chocoladeganachevulling – maar de online foto zonder toelichting vind ik een tikkie misleidend. Gelukkig is er nog genoeg over van de hartige heerlijkheden. Zou er ook een woord bestaan voor ‘derde buik’? Open di-zo 12.00-23.00 uurBestellen via UberEats en ThuisbezorgdPrijs €41,50 voor drie gerechten, plus twee toetjesAanrader: Zeker, vooral de Yakitori don en de gefrituurde kippenvleugels. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/de-gegrilde-spiesjes-van-yakitori-hanabi-zijn-een-tikkie-duur-maar-verslavend-lekker~b57609df/
2022-07-22||Gorillas mag geen fietsen meer parkeren in tuin achter darkstore Weesperstraat: ‘Boete als ze dat wel blijven doen’||Een woordvoerder van stadsdeel Centrum bevestigt dat. “Er wordt door het college een last onder dwangsom opgelegd als Gorillas wel van de tuin gebruik blijft maken,” aldus de woordvoerder. Gorillas streek in februari neer in het pand dat eerst als covid-testlocatie werd gebruikt. Al gauw ervaarden buurtbewoners overlast, zegt Michel van Wijk van, die namens Bewoners Amsterdam lid van de stadsdeelcommissie is en zelf ook in de buurt woont. “Omwonenden ondervinden al vanaf de opening van deze darkstore overlast, van ’s ochtends vroeg tot ’s avonds laat,” zegt hij. “Het in- en uitrijden via de Nieuwe Keizersgracht zorgt zeker ook voor het naastgelegen Occohofje, met 40 woningen voor dames op leeftijd, voor geluidoverlast en gevaarlijke situaties. Als daar in de nachtelijke uren een opmerking over werd gemaakt, werden zij brutaal tegengesproken.” De bewoners hebben de gemeente al in februari gevraagd om op het bestemmingsplan van de tuin te handhaven. Volgens Van Wijk heeft Gorillas daar nog bezwaar tegen aangetekend, maar is dat ‘deze week niet ontvankelijk verklaard’. Het lid van de stadsdeelcommissie is nu bang dat de flitsbezorger zijn fietsen en activiteiten naar de voorkant van het pand verplaatst aan de Weesperstraat. “Maar daar is niet veel ruimte meer, nadat de stoepen hier met veel groene perken zijn opgeknapt,” zegt hij. De woordvoerder van stadsdeel Centrum zegt dat de gemeente de situatie in dat geval opnieuw zal bekijken en zal ingrijpen indien nodig. Gorillas bevestigt via een woordvoerder ‘inderdaad in gesprek te zijn met de gemeente over hoe we onze ruimte mogen gebruiken’, maar zo lang die gesprekken lopen, ‘niet via de media te communiceren’. Een maand geleden sloot de rechter een vestiging van Gorillas in De Pijp. De gemeente vond dat de darkstore niet in het bestemmingsplan paste en veel overlast veroorzaakte en de rechter ging daarin mee.||https://www.parool.nl/amsterdam/gorillas-mag-geen-fietsen-meer-parkeren-in-tuin-achter-darkstore-weesperstraat-boete-als-ze-dat-wel-blijven-doen~babd60c3/
2022-07-22||Provincie Noord-Holland verbreekt nu toch zusterband met Chinese provincie Shandong||Verstopt tussen de vakantiepost voor de provinciale staten zit een opmerkelijk schrijven van de commissaris van de Koning van Noord-Holland. De droge mededeling: het provinciebestuur verbreekt de banden met de Chinese provincie Shandong. Bijgesloten zit de inmiddels verstuurde brief van Arthur van Dijk aan gouverneur Zhou Naixiang die vriendelijk wordt bedankt voor de jarenlange bijdrage vanuit China aan de vriendschap tussen beide provincies. De brief is opmerkelijk omdat Van Dijk precies een jaar geleden in antwoord op vragen van de statenfractie van de SP nog liet weten vast te willen houden aan de zusterband met Shandong. Op advies van het ministerie van Buitenlandse Zaken werd toen nog gekozen voor een ‘kritisch-constructieve houding’. Mensenrechten zouden via de Europese Unie bij China onder de aandacht worden gebracht. En: “De effecten van het opzeggen van de zusterrelatie zijn niet te overzien.” Twaalf maanden later is alles anders, en verbreekt Noord-Holland alsnog de banden met Shandong. Een duidelijke reden voor de koerswijziging wordt niet gegeven in de brief aan de statenleden. In de brief naar China wordt verwezen naar een verandering in het beleid voor internationale samenwerking. Die wordt voortaan vooral gezocht in Europese regio’s en landen. “We vertrouwen erop dat u begrip heeft voor deze afweging,” voegt Van Dijk er nog aan toe. In de brief wordt met geen woord gerept over de mensenrechten, en dat vindt voormalig statenlid van de SP Wim Hogervorst een gemiste kans. “Wij hebben de motie indertijd ingediend om een signaal af te geven over de belabberde staat van dienst van China op het gebied van de mensenrechten,” aldus Hogervorst die net is aangesteld als wethouder in Enkhuizen. “Het is jammer dat het nu op een strategische beleidswijziging wordt gegooid.” Fractievoorzitter Anouk Gielen van GroenLinks toont zich verbaasd over de brief van de commissaris. “Wij staan achter het besluit, maar zijn wel benieuwd naar de inhoudelijke reden om dat nu wel te doen en vorig jaar niet. Na het reces gaan we daar opheldering over vragen.” Ook D66 laat bij monde van fractievoorzitter Amélie Strens weten blij te zijn met de heroverweging. “Die moet in overleg met Den Haag zijn gemaakt. Kennelijk is er meer ruimte gekomen.” De zusterband tussen Noord-Holland en Shandong bestaat sinds 1996. In 2006 werd de band aangehaald met de ondertekening van een zogeheten Memorandum van Overeenstemming door commissaris Harry Borghouts en zijn ambtgenoot Han Yuqang. De relatie bestond voornamelijk uit economische samenwerking in de vorm van handelsmissies over en weer. De afgelopen jaren stond de zusterband op een laag pitje. Dat laatste maakt het verbreken van de banden voor een deel tot een symbolische maatregel. Toch is het bijzonder dat Noord-Holland de stap zet. Vorig jaar verbrak de gemeente Arnhem in opdracht van de gemeenteraad de stedenband met Wuhan. Dat gebeurde uit protest tegen de behandeling van de Oeigoeren, de onderdrukte islamitische minderheid in China, en tegen de zin van het college dat ook liever kritisch-constructief was doorgegaan met de collega’s in Wuhan. Sindsdien zijn er nog negen gemeenten in het land met een stedenband met China. Amsterdam heeft een partnerschap met Peking en Shenzen. Andere gemeenten zijn Delft, Enschede, Groningen, Maastricht, Oosterhout, Oss, Tilburg en Weert. In geen van deze gemeenten bestaan momenteel concrete plannen om de stedenband te beëindigen.||https://www.parool.nl/amsterdam/provincie-noord-holland-verbreekt-nu-toch-zusterband-met-chinese-provincie-shandong~b775ba1e/
2022-07-22||Openbare ruimte wordt nóg commerciëler met de komst van de digicar ||Als het gaat om ruimte in de binnenstad zijn er altijd kapers op de kust. De nieuwste vorm van openbare ruimte vercommercialiseren: de digicar, een elektrisch wagentje waarvan de achterkant geheel bestaat uit een LCD-scherm bijna groter dan het karretje zelf. Alles is daarop mogelijk: slideshows, filmpjes en andere illustraties. Her en der zijn ze al gespot, op sociale media is men er – weinig verrassend, maar toch – niet bijster enthousiast over. De digicar is op foto’s te zien op onder meer een fietsstrook op de Vijzelgracht, waar fietsers eromheen moeten slalommen, noodgedwongen uitwijkend naar de trambaan. Wijdverbreid lijkt de nieuwste loot aan de reclameboom in Amsterdam vooralsnog niet. Maar desalniettemin besloot Michel van Wijk, namens de partij Bewoners Amsterdam vertegenwoordigd in de stadsdeelcommissie Centrum, aan de bel te trekken: hij stuurde een mail op poten naar mobielebillboards.com, de vermeende exploitant. Lang verhaal kort: de aanwezigheid van de mobiele billboards ‘wordt niet op prijs gesteld’. Dit is een krappe stad, zegt Van Wijk. “Het centrum van Amsterdam is er niet op gebouwd om dit er óók nog eens bij te hebben. We hebben er simpelweg de ruimte niet voor. De ruimte die we beschikbaar hebben, moeten we gebruiken voor noodzakelijk vervoer. Voor ambulances en politie. Maar dit dient geen enkel doel, het draait alleen maar om een commerciële boodschap die moet worden overgebracht. Ik ben daarop tegen, dit moet verboden worden.” Bij Mobielebillboards hebben ze niets te maken met de karretjes in Amsterdam, stelt een woordvoerder van het bedrijf in Aalsmeer. “Wij rijden niet in Amsterdam.” Worden er geen routes aangeboden? “Nee hoor, dat hebben we niet gedaan.” Ook het Rijksmuseum, waarvan de naam te zien is op het LCD-scherm op de foto’s op sociale media, weet van niets. “Wij doen dit niet, het moet via een derde partij zijn, die museumkaartjes verkoopt.” Een woordvoerder van de gemeente bevestigt dat het al verboden is om op deze manier reclame te maken en verwijst daarbij naar de Algemene Plaatselijke Verordening (APV): ‘Op grond van artikel 4.11 en 4.23 van de APV is het in Amsterdam verboden om reclame te maken met stilstaande en rijdende voertuigen die uitsluitend en/of hoofdzakelijk zijn bedoeld voor het maken van reclame.’ “Er kunnen ontheffingen worden verleend, maar voor zover nu bekend is dat niet gebeurd.” Volgens Zeeger Ernsting, fractievoorzitter van GroenLinks in de gemeenteraad, is het belangrijk om dergelijke nieuwe ontwikkelingen snel de kop in te drukken. “Het mag niet, dus als zich dergelijke voertuigen in Amsterdam op straat begeven, zal er moeten worden gehandhaafd. Deze vercommercialisering is slecht voor de stad. We hebben in het verleden ook al veel moeite moeten doen om bijvoorbeeld de Mupi, waarop videoreclames te zien waren op straat, te verbieden.”||https://www.parool.nl/amsterdam/openbare-ruimte-wordt-nog-commercieler-met-de-komst-van-de-digicar~bd992abe/
2022-07-22||Na bijna drie maanden de eerste vaccinatie tegen apenpokkenvirus: ‘Ik ben uitgeweken naar Duitsland’||Nee, de 31-jarige Amsterdammer die het virus had opgelopen – vermoedelijk in mei in een Spaanse gaysauna – is niet te spreken over de GGD. Hij was één van de eerste apenpokkenpatiënten in Nederland. Pas een week nadat hij zich in het ziekenhuis had laten testen op het virus, en vijf dagen nadat hij een positieve uitslag had ontvangen, werd hij gebeld voor het bron- en contactonderzoek. Toen werden eindelijk zijn vragen beantwoord – ‘Moet ik mijn beddengoed wassen?’ ‘Wanneer ben ik besmettelijk?’ – maar toen waren zijn laatste blaasjes alweer verdwenen. Het apenpokkenvirus, dat al in 1970 in Congo bij mensen werd vastgesteld, is in mei dit jaar voor het eerst ook in Europa aangetroffen. Tot afgelopen donderdag waren er 712 Nederlanders getroffen, voor het overgrote deel mannen die seks hebben met mannen. Ook buiten die groep zijn er mensen besmet, onder wie vijf vrouwen en één basisscholier. Vanaf maandag worden de eerste vaccins toegediend aan mannen in een hoogrisicogroep. Het gaat dan landelijk om 32.000 mannen, van wie 10.500 in Amsterdam. Begonnen wordt met mannen die PrEP – een preventief medicijn tegen hiv – slikken. Vervolgens zijn mannen die hiv hebben aan de beurt, en daarna mannen die bekend zijn op de soapoli. Er zullen elke dag 100 vaccinaties worden gezet. Veel mensen in de hoogrisicogroep vinden dat de GGD veel te traag met het vaccinatieprogramma komt: er zijn al bijna drie maanden verstreken sinds de eerste melding van het gevreesde apenpokkenvirus in Europa. Andere landen zijn al verder. Sinds 8 juli kon men op de eerste plekken in de regio Parijs een prik halen; er zijn daar nu 23 locaties. In New York zijn al 22.000 prikken gezet, meldt persbureau AFP, al zijn daar reeds tekorten aan vaccins. En 22 praktijken in Berlijn-Mitte zijn vorige week begonnen met vaccineren. Virologen riepen al eerder op tot actie. De GGD zegt redenen te hebben voor de vertraging. Zo is het een ‘logistieke uitdaging’, aldus de woordvoerder van de GGD Amsterdam. Het oproepen van de risicogroep blijkt lastig, omdat een deel van de PrEP-gebruikers anoniem is: van hen moet eerst het adres worden achterhaald. Het RIVM beaamt dat het vaccinatieprogramma traag op gang komt, onder meer door het intensieve overleg tussen partijen als intensivisten, dermatologen en medicijnagentschappen over het Invanex-vaccin. Ook verloopt het zetten van een vaccin anders dan bij bijvoorbeeld het coronavaccin. Dat vaccin prik je in het spierweefsel, zegt hoogleraar infectieziekten Chantal Bleeker (Radboud UMC): bij apenpokken moet de prik net onder de huid worden geplaatst. Prikkers moeten daartoe worden opgeleid, en bovendien moeten ze worden geworven in de zomervakantieperiode. De 34-jarige zakenman Marco vindt de gekozen aanpak ‘frustrerend’. Twee weken geleden was hij op de Madrileense Pride en had hij seks met een Spaanse man. Vier dagen later, terug in Amsterdam, ontving hij een appje van zijn bedpartner. Die had het apenpokkenvirus onder de leden. Marco, die uit Italië komt en sinds twee jaar in Amsterdam woont, had nergens last van. Toch besloot hij de GGD Amsterdam te bellen, met de vraag wat er kon worden gedaan. Een vaccinatie? Dat kon tot nu toe alleen als Marco’s bedpartner schriftelijk bewijs stuurt van de Spaanse gezondheidsdiensten dat hij het virus bij zich draagt. “Maar dat wil hij niet,” zegt Marco, “want dan stuurt hij persoonsgegevens door naar een andere overheid, die hij niet kent.” Een test? Dat mag enkel als Marco symptomen heeft, wat niet het geval is. De incubatietijd van het virus bedraagt maximaal drie weken. Dus vraagt Marco zich af: moet hij liegen dat hij symptomen heeft om een test te krijgen? Vooralsnog beschouwt Marco zichzelf als een ‘lopend risico’. In reactie op het voorbeeld van Marco, laat de GGD weten dat die regels er zijn omdat de vraag naar vaccins veel groter is dan het aanbod. Hoogleraar infectieziekten Bleeker benadrukt dat de gezondheidsdiensten al weken geleden maatregelen hebben genomen. Het RIVM heeft adviezen voor risicogroepen opgesteld voor risicocontacten: herken symptomen vroegtijdig, blijf in isolatie bij diagnose. Ook vaccineert de GGD dus mensen die kunnen aantonen dat ze met een patiënt in contact zijn geweest. In juni 2019 had Nederland al 100.000 Invanex-vaccins aangekocht om de strategische voorraad tegen het reguliere pokkenvirus aan te vullen. Daarvan zijn er 20.000 voor defensiepersoneel gereserveerd en 10.000 voor verstrekking aan het buitenland. De overige 70.000 vaccins kunnen vanaf maandag worden gezet tegen de apenpokken. 21.000 daarvan worden aan Amsterdam gegeven. Dit Invanex-vaccin is een ander vaccin dan dat wat tot de jaren zeventig tegen het pokkenvirus werd toegediend; ook dat vaccin zou werken tegen de apenpokken, maar de bijwerkingen daarvan staan niet in verhouding tot de symptomen. Gaat het uiteindelijk lukken om iedereen te vaccineren die dat wil? Een woordvoerder van het RIVM ziet dat niet gebeuren. “Dit is niet een vaccin dat van de ene op de andere dag gereed of oneindig beschikbaar is.” Het ministerie van Volksgezondheid zegt dat Nederland is aangesloten bij Europese vaccinatie-inkoopprogramma’s, maar kan niet zeggen hoeveel vaccins zijn besteld. Amsterdammer Aaron Endre (36) heeft inmiddels een vaccinatie-afspraak in Duitsland geregeld. Hij maakt een vergelijking met de coronapandemie, toen Nederland als een van de laatste landen in Europa overging op vaccineren. “De Nederlandse gezondheidsdiensten maken nu dezelfde fouten als toen.”||https://www.parool.nl/amsterdam/na-bijna-drie-maanden-de-eerste-vaccinatie-tegen-apenpokkenvirus-ik-ben-uitgeweken-naar-duitsland~baf5926e/
2022-07-22||OM: strafrechtelijk onderzoek naar agent die op 16-jarige tractorbestuurder schoot||Bij het boerenprotest op 5 juli langs de A32 bij Heerenveen schoot de agent gericht op de tractor waarin de 16-jarige Jouke zat. De kogel raakte de jongen niet. De betrokken agent dacht dat de jongen op zijn collega’s wilde inrijden en vreesde voor hun veiligheid. Aanvankelijk werd Jouke opgepakt op verdenking van poging tot doodslag, maar die zaak is later geseponeerd. Het OM concludeert na onderzoek van de Rijksrecherche dat de agent zijn vuurwapen ‘op een zodanige manier gebruikt, dat er voor het OM voldoende redenen zijn voor een onderzoek naar een poging tot doodslag’. Als het onderzoek is afgerond, beslist het OM of het daadwerkelijk overgaat tot vervolging en zo ja of er een rechtszaak komt. De naam en leeftijd van de agent zijn uit veiligheidsoogpunt door het OM niet bekendgemaakt. Op sociale media gaan beelden rond waarin ten onrechte wordt gemeld dat het om de agent gaat die heeft geschoten. De Rijksrecherche heeft ook nog het handelen van twee andere agenten die bewuste dag onderzocht. Het gaat om een agent die een waarschuwingsschot heeft afgevuurd en een ander die het wapen heeft getrokken en dit gericht heeft op een persoon. Ook deze twee agenten hebben niet ‘conform de ambtsinstructie’ gehandeld. “Toch ziet de officier geen reden om over te gaan tot een strafrechtelijk onderzoek, omdat zij niet gericht hebben geschoten. De politie zal dit intern afhandelen,” aldus het OM.||https://www.parool.nl/nederland/om-strafrechtelijk-onderzoek-naar-agent-die-op-16-jarige-tractorbestuurder-schoot~bc57a7c3/
2022-07-22||Op deze vliegvelden zijn de problemen het grootst, en daar hoort Schiphol ook bij||Het Amerikaanse medium liet de site FlightAware, dat de vluchtstatus van alle vluchten wereldwijd bijhoudt, op een rijtje zetten waar reizigers het meest te maken krijgen met vertragingen en gecancelde vluchten. Toronto Pearson International Airport in Canada spant de kroon: daar liep meer dan de helft van de vluchten vertraging op in de periode tussen 26 mei en 19 juli. Schiphol doet het weliswaar ietsje beter, maar toch vertrok daar 41,5 procent van de vliegtuigen met vertraging. Dat is goed voor een vierde plek in de top 10 vliegvelden wereldwijd met percentueel gezien het grootste aantal vertraagde vluchten. De vertragingen komen vooral veel voor in Europa: zeven van de tien vliegvelden zijn Europese bestemmingen. Voor annuleringen komen de Europese luchthavens er beter vanaf. In de top 10 meest gecancelde vluchten staat slechts één vliegveld in Europa, maar dat is – helaas voor de Nederlandse vakantieganger – wel Schiphol. In de periode tussen 26 mei en 19 juli werd 3,9 procent van de vluchten geannuleerd, goed voor een tiende plek. Om de problemen het hoofd te bieden, besloot Schiphol eerder al deze zomer honderden vluchten minder per dag uit te voeren dan eerder gepland. Schrale troost: het kan fors erger. Op Shenzhen Bao’an International Airport in China werd de afgelopen weken bijna 8 procent van de vluchten geschrapt en op Newark Liberty International Airport (VS) moesten reizigers van 7,4 procent van de vluchten op zoek naar een alternatief. Ook vrijdag is het een druk op Schiphol door het begin van de zomervakantie in het zuiden van Nederland. Volgens een woordvoerder van de luchthaven zijn er deze dag 62.000 vertrekkende reizigers en kunnen mensen daardoor langer in de rij staan. Er zijn verder geen problemen, aldus de zegsman. Voor de vertrekhal van Schiphol staan buiten rijen met wachtende passagiers. “Het is niet anders dan op andere piekdagen. Dat hebben we al vaker gezien,” aldus de woordvoerder. Vanwege de drukte bij de vertrekhal verzoekt de luchthaven mensen van wie de vlucht niet binnen vier uur vertrekt om op Schiphol Plaza te wachten om zo de drukte te spreiden. Schiphol heeft voor de maand juni een maximum ingesteld van 63.500 lokaal vertrekkende reizigers per dag. Dat zijn mensen die op Schiphol aan hun reis beginnen. Daarbij worden overstappende reizigers dus niet meegeteld. Begin augustus groeit dat naar 73.000 reizigers.||https://www.parool.nl/wereld/op-deze-vliegvelden-zijn-de-problemen-het-grootst-en-daar-hoort-schiphol-ook-bij~ba0d30d4/
2022-07-22||Waarom internationale studenten niet geweigerd mogen worden en waarom dat zorgelijk is||Kort gezegd: er zijn meer internationale studenten dan de stad aankan. Zowel de landelijke studentenvakbond LSVb als de Amsterdamse Asva, als universiteiten maken zich grote zorgen om de aanhoudende stroom van internationale studenten. Deze week riep de Asva internationale studenten op om niet meer naar Amsterdam te komen, omdat er te weinig kamers zijn. De hostels – die de afgelopen jaren werden gebruikt als plan B – zitten inmiddels vol met toeristen en zijn dus geen noodoplossing meer. De LSVb en Asva vrezen dat er dit jaar honderden eerstejaarsstudenten, nog meer dan vorig jaar, in september zonder slaapplek aan hun studie dreigen te beginnen. UvA-bestuursvoorzitter Geert ten Dam liet vorig jaar al weten dat de Universiteit van Amsterdam net als de Vrije Universiteit de groei niet meer aankan. Ze wil dat het wettelijk mogelijk wordt om de instroom van internationale studenten te sturen. Ook de voorzitter van koepel­organisatie Universiteiten van ­Nederland, Pieter Duisenberg, pleit voor wettelijke instrumenten om de internationale toestroom te reguleren. Omdat ze daartoe verplicht zijn. Er mag geen onderscheid gemaakt worden tussen Nederlandse en buitenlandse studenten bij toelating. Vorig jaar hadden universiteiten nog hoop. De Wet taal en toegankelijkheid, die alleen nog goedkeuring van de Eerste Kamer nodig had, zat eraan te komen. Die wet zou de toegankelijkheid van het (hoger) onderwijs waarborgen en de instroom van internationale studenten beperken. Onderwijsminister Robbert Dijkgraaf liet vorige maand echter weten dat hij het wetsvoorstel nog even wil laten sudderen. Dijkgraaf wil eerst een ‘heldere visie uitwerken’. De instroomcijfers van het bachelorjaar stijgen al zeker tien jaar. Bij de Amsterdamse universiteiten staan nu 72.769 studenten ingeschreven. Daarvan komen er 17.987 uit het buitenland. Recentelijk werd via de Asva bekend dat 4720 internationale studenten zich hebben aangemeld voor een kamer via de Universiteit van Amsterdam. Dit is veel meer dan de beschikbare 2416 kamers. 2304 eerstejaars internationale studenten moeten nu nog een kamer vinden. Terwijl er vorig jaar al een tekort was van 6600 studentenwoningen. Dat klinkt als een oplossing en dat is ook wat de Asva aan de universiteiten vraagt, maar dat komt de kwaliteit van het wetenschappelijke onderwijs niet direct ten goede. Internationaal talent is ‘essentieel’, zegt voorzitter Pieter Duisenberg. “Het verrijkt de leeromgeving, diverse perspectieven uit verschillende landen zorgen voor een ervaring waar ook de Nederlandse student baat bij heeft en ook op het gebied van onderzoek brengt het voordelen met zich mee,” zegt Ingmar Visser, onderwijsdirecteur en docent aan de faculteit psychologie aan de UvA. Door het internationale klimaat wordt er veel kennis geabsorbeerd die ook wordt ingezet in de Nederlandse gezondheidszorg en om kennis uit te wisselen met andere universiteiten en landen. Duisenberg: “Internationalisering draagt bij aan de kwaliteit van het onderwijs. Maar er zit een limiet aan de mogelijkheden. Zowel de universiteiten als de kennissteden worden nu tot het uiterste opgerekt, dat moet anders.” “Het maakt ze kwetsbaar,” zegt Job Vermaas, bestuurslid van de Asva. “Verhuurders maken misbruik van de situatie. Een voorbeeld: Bij ons rechtsbureau kunnen mensen terecht voor hulp. We hadden laatst een student die vertelde dat ze ging kijken bij een appartement in Zuidoost voor 400 euro per maand. Het bleek uiteindelijk niet om een kamer te gaan, maar om de helft van zijn tweepersoonsbed. Dat soort dingen gebeuren echt.” Vorig jaar werd de The Housing Hotline van de Landelijke Studentenvakbond (LSVb), waar studenten terechtkunnen met klachten en vragen over hun woonsituatie, veelvuldig gebruikt. Bijna 700 studenten deden een melding bij de studentenvakbond. Zij kregen onder meer te maken met discriminatie, oplichting of hun woonruimte werd verwaarloosd.”||https://www.parool.nl/amsterdam/waarom-internationale-studenten-niet-geweigerd-mogen-worden-en-waarom-dat-zorgelijk-is~bc861980/
2022-07-22||‘Loslopende’ nandoe in de binnenstad, politie hoeft niet in te grijpen||Voorbijgangers keken raar op toen een man met zijn nandoe door de binnenstad wandelde. De politie kreeg een melding van een loslopend dier, en de dierenambulance werd 'gek gebeld’, zo schrijft de organisatie op Twitter. Er bleek niets aan de hand: de vogel werd uitgelaten door zijn baasje. Na een check van de politie bleek dat de man de juiste vergunningen heeft en dat het dier is ingeënt. De nandoe en zijn baasje konden rustig verder lopen. Een woordvoerder van de Dierenambulance Amsterdam heeft wel zijn twijfels of al deze drukte goed is voor het dier: “Over het algemeen zijn vogels erg stressgevoelige dieren, dus ik weet niet of het een goed idee is om daarmee door de binnenstad te lopen.”||https://www.parool.nl/amsterdam/loslopende-nandoe-in-de-binnenstad-politie-hoeft-niet-in-te-grijpen~bb1ad9af/
2022-07-22||Nigerianen en Marokkanen geweerd uit Oekraïneopvang uit angst voor fraude met nationaliteit||Sinds dinsdag zijn de zogenoemde ‘derdelanders’ (niet afkomstig uit een EU-land) niet meer welkom in de vollopende gemeentelijke opvanglocaties voor Oekraïense vluchtelingen. Staatssecretaris Van der Burg (Asiel) wil dat zij worden doorgestuurd naar het, ook al overvolle, aanmeldcentrum in Ter Apel. Landelijke cijfers zijn niet beschikbaar, maar uit een inventarisatie blijkt dat er nu dagelijks tientallen mensen worden weggestuurd bij de opvangplekken voor Oekraïners. De gemeente Amsterdam meldt dat het in die stad om ongeveer dertig mensen per dag gaat. Den Haag stuurde de afgelopen dagen 25 mensen door naar Ter Apel. De Veiligheidsregio Zuidoost-Brabant zeventig in zes dagen. Toen Rusland in februari Oekraïne binnenviel, woonden er zo’n 80.000 buitenlandse studenten in Oekraïne, een groot deel van hen kwam uit India, Marokko en Nigeria. Daarnaast verbleef er een onbekend aantal arbeidsmigranten. Ook zij vluchtten, maar ze konden of gingen niet altijd terug naar hun land van herkomst. Zo’n zesduizend van hen belandden daardoor in Nederland in de gemeentelijke opvanglocaties voor gevluchte Oekraïners. Er staan in totaal 70.000 vluchtelingen uit Oekraïne geregistreerd. De laatste weken melden zich steeds meer (vermeende) studenten bij de opvanglocaties. “Van de honderd plekken in onze eerste opvang werden er op een gegeven moment zestig tot zeventig gebruikt door de ‘derdelanders’. En we zagen die groep steeds groter worden,” zegt Thijs Eradus, die opvanglocatie Microlab in Eindhoven beheert. De beheerders vroegen zich af: klopt dit wel? “Ze zeggen dat ze op de universiteit van Kiev zitten, maar spreken helemaal geen Engels. Er gingen ook wel geruchten over documenten die werden verhandeld.” Bij het Humanitair Coördinatiepunt (HSP) voor vluchtelingen uit Oekraïne op het Centraal Station van Amsterdam meldden zich onder meer jongeren uit Pakistan en Jordanië. Zij leken vervalste Oekraïense documenten bij zich te hebben, gekocht in Roemenië. De toeloop bij de opvangcentra kan er mee te maken hebben dat een registratie als vluchteling uit Oekraïne toegang geeft tot meer regelingen dan een reguliere asielaanvraag. De Immigratie- en Naturalisatiedienst (IND) liet al weten dat daardoor mogelijk ook meer ‘derdelanders’ voor Nederland kiezen. Staatssecretaris Van der Burg besloot mede daarom dat nieuwe aanmelders doorgestuurd moeten worden naar Ter Apel. Daar kunnen hun documenten beter worden gecontroleerd, onder meer door specialisten van de Marechaussee. Derdelanders die al in een opvang zitten, mogen daar wel blijven. Dat geldt ook voor nieuwkomers die over een permanente verblijfsvergunning voor Oekraïne beschikken. Het Rode Kruis heeft vanwege de beleidswijziging vorige week haar hulp bij het HSP op Amsterdam Centraal stopgezet. De hulporganisatie stelt dat ‘alle vluchtelingen dezelfde humane opvang moeten krijgen’. “Mensen worden nu naar Ter Apel gestuurd, maar daar is de situatie zorgelijk,” stelt een woordvoerder. Bij het HSP op Utrecht Centraal werkt het Rode Kruis wel door ‘omdat daar de werkzaamheden anders zijn’. Of de weggestuurde Marokkanen, Nigerianen en andere nationaliteiten ook daadwerkelijk naar Ter Apel gaan, kan de IND (nog) niet zeggen. Op het veld voor dat aanmeldcentrum meldde eerder deze week zeker één Marokkaanse jongen ‘in Oekraïne gestudeerd te hebben’. Hij kon dat niet verder uitleggen. Bij het aanmeldcentrum in Ter Apel melden zich elke dag zo’n honderd nieuwe asielzoekers uit de hele wereld. Omdat de Nederlandse asielopvang, onder meer vanwege de woningcrisis, overvol zit, worden nieuwe asielzoekers opgevangen in sporthallen en andere noodlocaties.||https://www.parool.nl/nederland/nigerianen-en-marokkanen-geweerd-uit-oekraineopvang-uit-angst-voor-fraude-met-nationaliteit~b01425e8/
2022-07-22||Discobietjes met burrata bij Bar aan de Kade in Oost||De bistro Bar aan de Kade mikt op een Franse sfeer met een bar, blauwe tinten en houten tafeltjes. Aan de muur heeft eigenaar Mark Joenje (52) een raam omgevormd tot spiegel. Binnen kun je zowel beneden als boven dineren. Joenje woont in de buurt, de zaak die hiervoor in het pand zat was vijf jaar lang zijn stamkroeg. Opeens kreeg hij te horen dat het pand te koop stond. “Ik greep mijn kans en zette een crowdfunding op.” Familie, vrienden en kennissen hielpen hem zijn plan te realiseren. Hij wil in de bistro vooral buurtbewoners samenbrengen. “Natuurlijk zijn toeristen ook meer dan welkom, maar die kom je minder snel tegen in deze buurt,” zegt hij, terwijl een buurtgenoot voorbijwandelt die hem vriendelijk begroet. Joenjes dochter, die in de zomermaanden meehelpt in de bediening, is druk bezig in de zaak. “Het is een leuke ervaring om met mijn dochter samen te werken.” Op de menukaart staan verschillende borrelhapjes en gerechten om te delen, binnen of op het terras. Voor een kleine borrel kun je (vega) bitterballen (€7,50) bestellen. Mensen die langer willen tafelen kunnen kiezen tussen tartaar van bloemkool met gerookte zalm (€8,50) of discobietjes met burrata (€8,50). Voor Joenje is het belangrijk dat de prijzen een beetje schappelijk blijven. “Ik hoop dat de klanten van het eten en gezelligheid genieten, en tevreden naar huis gaan.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/discobietjes-met-burrata-bij-bar-aan-de-kade-in-oost~bbf35736/
2022-07-22||Goede kluskleding voor vrouwen is bijna nergens te vinden||“Ik zag een tweet van een dame die klaagde dat ze geen geschikte werkkleding kon vinden. Dus heb ik de vier grote bouwmarkten vragen gesteld over werkkleding- en schoenen voor vrouwen. Die blijkt afwezig, terwijl de vraag ernaar al jaren flink toeneemt. Alleen Hornbach verkoopt een werkbroek voor vrouwen, in roze, die uitsluitend online is te bestellen. De rest verkoopt mannenkleding als uniseks, wat feitelijke misleiding is.” “Omdat de maten niet goed zijn, moeten vrouwen broekspijpen en mouwen vaak oprollen. Daar kunnen hout- of metaalsplinters in verdwijnen. En een niet goed passende herenschoen beschermt bij vrouwen niet zo goed als bij mannen.” “Dat werd wel duidelijk door de online reacties van mannen op het onderzoek: ‘De bouw is geen modeshow’ en ‘Willen ze soms pumps met stalen neuzen?’ Het gaat niet om uiterlijk, maar om veiligheid. Het is een vicieuze cirkel: bouwmarkten bieden het niet aan, vrouwen weten niet dat het bestaat. Zo verandert er niets.” “Online, maar het lastige is dat de meeste webshops niet toegankelijk zijn voor particulieren. Proforto is de Bol.com van de werkkleding, ook voor vrouwen.”||https://www.parool.nl/ps/goede-kluskleding-voor-vrouwen-is-bijna-nergens-te-vinden~b010a747/
2022-07-22||Onze uittips voor komende week: Pearl Jam, virtuele molens en polderhologrammen, kindertheaterles en laatste kans voor ITA-spektakel The Damned||Het blijft een raadsel waarom St. Paul & The Broken Bones tien jaar na zijn debuut nog niet de status heeft van hoofdact op festivals als North Sea Jazz. De band uit het diepe zuiden van de Verenigde Staten heeft met Paul Janeway wellicht de beste witte soulzanger ter wereld achter de microfoon. Daarbij is de stuwende en met veel koperwerk versierde soulsound van de groep meeslepend en verslavend. Wel fijn: de band is nog niet te groot voor Paradiso.Zondag 24 juli, 20.30 uur, Paradiso Speelden ze ruim vier jaar niet in Nederland, nu zijn de mannen van Pearl Jam er binnen vijf weken zelfs twee keer. Of eigenlijk zelfs drie, want het bezoek aan Amsterdam betreft een tweeluik in de Ziggo Dome. Eind juni was Eddie Vedder in prima vorm op de festivalweide van Pinkpop. Iets minder energiek dan bij eerdere Nederlandse shows misschien, maar nog altijd in staat een concert aan te kleden als de avond van het jaar. En een voordeel van spelen in de Ziggo Dome: de inmiddels plat vertelde anekdote over de sprong uit de camerakraan van Pinkpop kan hij achterwege laten.Zondag 24 en maandag 25 juli, 20.00 uur, Ziggo Dome Als Glenn de Randamie (37) alias Typhoon het podium bestijgt, voel je meteen: deze man zal niet rusten voor de gehele zaal voor hem in beweging is. Dat het met het aanstekelijke enthousiasme en de ontembare energie van de Zwolse rapper altijd lukt, is geen verrassing. De Melkweg kan zich opmaken voor een dampende zomeravond.Donderdag 28 juli, 19.00 uur, Melkweg Falsettos vertelt het verhaal van een Joodse ‘modern family’ in het New York van begin jaren 80, de muzikale autobiografie van William Finn (tekst en muziek). Marvin leeft onder één dak met zijn ex-vrouw Trina, zijn zoon Jason én zijn nieuwe vriend Whizzer. Marvin is als homo uit de kast gekomen, maar is bij zijn gezin gebleven. Opus One werkte nauw samen met het DeLaMar om de musical te maken. Hoofdrolspelers zijn William Spaaij, Rosalie de Jong en Job Greuter.V.a. 23 juli t/m 13 augustus, DeLaMar Theater Allerlaatste kans om dit spektakel in het bos te zien van het uitmuntende ensemble van ITA: macht, geweld, verraad, dood, liefde, incest, alle grote (en afschuwelijke) thema’s komen aan bod. The Damned (originele naam: Les damnés) in de regie van Ivo van Hove, is de theaterbewerking van het filmscript van de Italiaanse cineast Luchino Visconti over hoe een familie van rijke Duitse industriëlen fataal afglijdt in haar samenwerking met de aan de macht gekomen nazipartij. T/m zaterdag 23 juli, Amsterdamse Bostheater, bostheater.nl Het Amsterdamse Bostheater is voor volwassenen al een traktatie, maar voor kinderen is het nog magischer. Geweldig dus dat er voor de jongste theaterbezoekers ook wat leuks te zien is. Dit jaar komt Meneer Monster (de makers van onder meer De Gruffalo en De Waanzinnige Boomhut) met een nieuwe familievoorstelling, losjes geïnspireerd op de bekende stripreeks Lucky Luke.T/m 6 augustus, Amsterdamse Bostheater Ook een laatste kans: Ex van Suburbia op het landgoed de Kemphaan in Almere. Een heerlijk avondje toptoneel op een bijzondere locatie, en met fantastische acteurs. Marius von Mayenburg vertelt in Ex het verhaal van een man en twee vrouwen die vechten voor hun geluk, maar vastlopen in een maatschappij die steeds meer ingrijpt in hun persoonlijke levens.T/m 24 juli, Landgoed De Kemphaan, theatergroepsuburbia.nl Politiek die op drift is geraakt. Bestaanszekerheid die op losse schroeven staat door automatisering en lage lonen in de gig economy. Ecologie die op het punt staat te imploderen. En virussen die het publieke leven lamleggen en maar niet weg lijken te gaan. We leven in oncomfortabele tijden. De zeven kunstenaars in de vierde grote tentoonstelling van Project Space on the Inside belichten en analyseren verschillende aspecten van het huidige, ontwrichte tijdperk.T/m 31 juli in Project Space on the Inside, TT Melaniaweg 1 In de 17de eeuw stond Noord-Holland stampvol molens die de ene na de andere polder droogmaalden. De belangrijkste was de Beemster, die sinds 1999 de status van werelderfgoed heeft. De Purmer is een goede tweede. Ingeklemd tussen beide polders ligt Purmerend, waar dit jaar wordt gevierd dat de droogmakerij Purmer vier eeuwen bestaat. In een tentoonstelling wordt het proces van inpoldering, verkaveling en bewoning van de meren en moerassen uit de doeken gedaan. Waterbouwkundige Jan Adriaanszoon Leeghwater en de Amsterdamse cartograaf Lucas Jansz Sinck worden tot leven gewekt als hologrammen. Met behulp van 3D-technologie kunnen bezoekers een virtuele molen binnenstappen en vanaf verschillende verdiepingen uitkijken over het platte, door rechte slootjes doortrokken polderlandschap.T/m 28 augustus in Purmerends Museum, Kaasmarkt 20, Purmerend De natuur lijkt vaak chaotisch maar de groei van cellen en organismen volgt vaak een vast patroon waarin herhaling en symmetrie een opvallende rol spelen. Volgens veel wetenschappers ligt het menselijke vermogen om dat soort patronen te herkennen aan de basis van ons intellect en creatieve vermogen. In haar onderzoek naar de onderliggende logica van de organische wereld past de Italiaanse kunstenaar Maura Biava wiskundige getallenreeksen toe op keramische vormen. Haar werk wordt gecomplementeerd door Anne Geenes fotografische ordeningen van blaadjes, de geschilderde ritmische abstracties van Emily Joyce en de op natuur geïnspireerde dessins die ontwerper Saskia van Drimmelen leerde van Bulgaarse vrouwen.T/m 27 augustus in Galerie Caroline O’Breen, Hazenstraat 54 Vlak nadat Piet Hein de Spaanse zilvervloot had overmeesterd, landden de schepen van de West-Indische Compagnie op de kust van Zuid-Amerika en plantten de kolonisten de Nederlandse driekleur. Tussen 1630 en 1654 werd dit gebied Nederlands-Brazilië of Nieuw Holland genoemd. Aan dat verleden refereert Antônio Obá met zijn grote installatie in de Oude Kerk, waar in de 17de eeuw veel WIC-gezagvoerders op zondag de dienst bijwoonden. Met sculpturen, schilderijen en performance verbindt de jonge Braziliaanse kunstenaar de geschiedenis van Amsterdams oudste gebouw met de Nederlandse slavenhandel, de Braziliaanse identiteit en religie die eruit voortvloeiden, en zijn eigen vlucht naar Europa omdat hij werd bedreigd.T/m 13 september in Oude Kerk, Oudekerksplein 23 En wéér dient zich bij onze zuiderburen een vlammend filmtalent aan. Christophe Hermans debuteert met een even intiem als intens verhaal rond drie jonge dochters die zich in een benauwd appartement door het leven met hun bipolaire moeder moeten zien te navigeren.Te zien in: Eye Filmmuseum, Rialto Queer, zwart én hiv-positief, dat is driewerf gemarginaliseerd. Maar de New Yorkse vriendengroep die centraal staat in deze cult-klassieker uit 1996 (te zien als onderdeel van zomerprogramma Communities of Pride in Studio/K), bevecht even fantasierijk als rebels hun eigen ruimte.Te zien: zaterdag 6 augustus, 17.20 uur in Studio/K Glansrollen voor ‘onze eigen’ Karina Smulders en Fedja van Huêt in deze Deens thriller, als het Nederlandse stel waarmee het Scandinavische echtpaar dat centraal staat op vakantie bevriend raakt. Het lijkt vanzelf te gaan: de kinderen schieten goed met elkaar op en er zijn gedeelde interesses. Maar als de Denen na die gedeelde vakantie nog eens op bezoek komen in Nederland – er werd op locatie gedraaid in Friesland – loopt het al snel heel anders dan ze hadden gehoopt.De 44-jarige regisseur Christian Tafdrup, die Speak No Evil schreef met zijn broer Mads, had al een flinke carrière als acteur achter de rug voor hij vanaf 2016 zelf achter de camera ging staan. Dat verklaart ongetwijfeld het subtiele acteerwerk waar zijn film op steunt.Te zien in: Cinecenter, De Filmhallen, Het Ketelhuis, Studio/K Leer in vijf dagen een script uit je hoofd, ontwerp een kostuum en kom alles te weten over timing en choreografie tijdens de theatercursus BuitenSpelen. Theatermaker Sterre de Vries geeft kinderen (8 tot 12 jaar) iedere dag les en bereidt ze voor op de officiële première op vrijdag, waar ze in het Vondelpark Openluchttheater optreden voor familie. Tussendoor zijn er verschillende spelletjes en groepsactiviteiten. T/m 26 augustus, inschrijven via openluchttheater.nl Tijdens deze workshop op de NDSM mogen kinderen tussen de 4 en 12 jaar dingen slopen, om ze vervolgens weer in elkaar te zetten: repareren dus. Dit wordt met gereedschap en onder begeleiding gedaan. Met de restanten werkt de groep daarna aan een kunstwerk om te laten zien dat niks weggegooid hoeft te worden. Zondag 24 juli, 13.00 uur, pllek.nl Dit weekend kunnen we weer naar de IJ-Hallen. Of je nu op zoek bent naar nieuwe meubels, kleding of accessoires: er is voor ieder wat wils. Met circa 750 kraampjes is het de grootste vlooienmarkt van Europa, dus de kans van slagen is groot. Zaterdag 23 en zondag 24 juli, 09.00 uur, T.T. Neveritaweg 15 Tijdens zomerse avonden is het Skatecafé, waar je buiten genoeg plekken hebt om te zitten en zelfs kunt voetballen, een uitstekende hangplek. Dit weekend is het dubbel feest, want Echobox viert zijn 1-jarige bestaan. De line-up bestaat onder andere uit Hellie, DRKNGHTS, Animist Records en Iggy P. Vrijdag 29 juli, 19.00 uur, Skatecafé Vier dagen lang genieten van eten, drinken en livemuziek in het Rembrandtpark. Het Amsterdamse Terrassen Festival is terug met onder andere terrassen van No Rules, Bar Bistro, Ron Gastrobar Indonesia, Baut en Brasserie Van Dam. Klaar met terrassen? Dans mee tijdens de silent disco, speel een potje jeu de boules of ontmoet iemand op een speeddate.Donderdag 28 t/m zondag 31 juli, Rembrandtpark Dit weekend barst Welcome to the Future voor de laatste keer los. De organisatie heeft aangekondigd na vijftien jaar te stoppen, maar brengt het festival nog één keer naar Het Twiske. Op de mainstage namen als Benny Rodrigues, Joris Voorn en Prunk. In een nostalgische bui? Er is ook een Studio 80-stage, waar onder anderen Boris Werner, Melon en De Sluwe Vos staan. Zaterdag 24 juli, Het Twiske||https://www.parool.nl/kunst-media/onze-uittips-voor-komende-week-pearl-jam-virtuele-molens-en-polderhologrammen-kindertheaterles-en-laatste-kans-voor-ita-spektakel-the-damned~bc46efcb/
2022-07-22||KLM: overstappers op Schiphol kunnen weer ruimbagage meenemen||Donderdag weigerde de Nederlandse luchtvaartmaatschappij ruimbagage nog in te checken. Dat deed KLM om problemen die een dag eerder door een storing bij het bagagesysteem op Schiphol waren ontstaan te kunnen oplossen. Door het verbod op ruimbagage kon KLM zoveel mogelijk koffers die tijdens de storing waren achtergebleven nasturen naar passagiers. Dat is nog niet in alle gevallen gebeurd, maar KLM gaat daar vrijdag mee verder. De storing aan het bagagesysteem zelf was woensdag alweer opgelost. De problemen donderdag waren de ‘naweeën daarvan’, liet een woordvoerder weten. De bagage is al langer een groot probleem op Schiphol, al heeft dat meer te maken met personeelstekorten. Koffers hopen zich op de luchthaven op. Daarnaast hebben reizigers op het vliegveld de afgelopen tijd last gehad van vertragingen, annuleringen en lange wachttijden. Ook op andere Europese luchthavens spelen dergelijke problemen.||https://www.parool.nl/amsterdam/klm-overstappers-op-schiphol-kunnen-weer-ruimbagage-meenemen~b75076ff/
2022-07-22||Wijnrevolutie: Franse rosé uit een blikje||Wijnboeren in Saint-Tropez verkopen hun rosé nu internationaal in een blikje van 25 centiliter. Er is zelfs een kartonnen ‘rosé-sixpack’ te koop, maar dan met niet zes maar vier blikjes. “We zijn begonnen met de productie van 40.000 wijnblikjes, maar de vraag was zó groot dat we nu al op 50.000 zitten,” zegt directeur Frédéric Schaeffer van de coöperatie van lokale wijnboeren. “We verkopen in Frankrijk, Duitsland, Mexico en Bulgarije. Op dit moment onderhandelen we met inkopers in Nederland. We willen het blikje in 2023 op de Nederlandse markt introduceren.” De mediterrane wijnboeren lieten marktonderzoek uitvoeren waaruit bleek dat vooral Franse jongeren enthousiast zijn. Zo’n 85 procent van de 18 tot 24-jarigen zegt nieuwsgierig te zijn naar de blikrosé. Ze vinden het vooral praktisch: het is klein en goedkoop (rond de 3 euro) en past in je tas. Makkelijk voor het strand, het park of voor een picknick. En blik weegt bijna niets en kan worden gerecycled, dus het wordt gepromoot als eco-vriendelijk. Het groeipotentieel is er, blijkt uit internationaal onderzoek. ‘De mondiale omzet van wijn-in-blik bedroeg in 2017 57,7 miljoen dollar en stijgt per jaar met 10,4 procent,’ aldus onderzoeksbureau Brand Essence Research. Die omzet komt voor het overgrote deel van de Amerikaanse markt. Daar verkopen wijnboeren al jaren hun druivensap in blik. In Frankrijk is het bijna onontgonnen terrein. Franse boeren gelden doorgaans als conservatief: ze staan niet te springen bij innovaties. Het aantal châteaux dat hun prestigieuze product in een blikje durft te stoppen is op één hand te tellen. “Wijn in een blikje, dat zorgt hier voor een cultuurshock,” zei een Franse wijnhandelaar tegen de gespecialiseerde website Vitisphere. En dat geldt niet alleen voor de producenten. “Ik denk dat Franse consumenten liever géén wijn hebben dan wijn in blik.” Handelaar Cédric Segal was in 2013 de eerste die ingeblikte Franse wijnen ging verkopen. Hij richtte zich met zijn Engelstalige merknaam ‘Winestar’ vooral op de Amerikaanse en Chinese markt. In Frankrijk sloeg het nauwelijks aan. In de loop der jaren probeerden een paar wijnboeren in Bordeaux en de Provence ook om nieuw publiek aan te trekken met de blikverpakking, maar de omzet in Frankrijk bleef beperkt. De blikjes zijn in Franse supermarkten nog nauwelijks te vinden. Veel van de 25 centiliters waren en blijven bestemd voor de export. De wijnboeren in Saint-Tropez willen nu voor een doorbraak zorgen. “Bij Franse jongeren is hier vraag naar,” zegt Frédéric Schaeffer. “Jongeren zijn in beweging, ze reizen, ze bestellen afhaaleten en -drinken. Ze komen samen op het strand of in een boot. Daar past het wijnblikje allemaal perfect bij.”||https://www.parool.nl/wereld/wijnrevolutie-franse-rose-uit-een-blikje~be9358aa/
2022-07-22||Brian Brobbey keert terug naar Ajax||Brobbey zelf was weken geleden al akkoord over een persoonlijke verbintenis tot de zomer van 2027. De twintigjarige spits kan met recht een kind van de club worden genoemd. Op zijn tiende kwam hij in de jeugdopleiding terecht. In de zomer van 2021 vertrok Brobbey transfervrij naar de club in Leipzig. Hij tekende hier een contract tot 2025. Toenmalig coach Erik ten Hag en belangrijke spelers als Dusan Tadic, Daley Blind en Davy Klaassen wilden graag dat de spits bleef, maar hij vertrok toch naar Duitsland. Het Duitse avontuur verliep anders dan gehoopt: in negen Bundesligawedstrijden, vier Champions Leagueduels en één bekerwedstrijd scoorde Brobbey niet. In de winterstop keerde toen nog negentienjarige Brobbey terug naar de Johan Cruijff Arena. In de tweede helft van het seizoen legde de spits er zeven doelpunten in, waarmee hij ook zijn aandeel had in de vijfendertigste landstitel. Begin juni gaf Brobbey aan dat hij zijn directe toekomst in Amsterdam zag. “Contact met Leipzig is er wel. Ze belden om me te feliciteren met de landstitel. Ik heb ze gezegd dat ik het liefst bij Ajax blijf. Dat begrepen ze. Ze zeiden dat ze daarvoor openstonden, maar dat ik eerst met Ajax moest praten en niet voor niets terug kan.” Klaas-Jan Huntelaar, onderdeel van de technische staf, zei dat de club er alles aan zou doen om de goaltjesdief te houden.||https://www.parool.nl/sport/brian-brobbey-keert-terug-naar-ajax~b00f9baf/
2022-07-22||Woning in Amstelveen beschoten, dader ontkomen||Rond 06.30 uur kreeg de politie de melding dat er schoten waren gehoord op de Catharina van Renneslaan. Eenmaal ter plaatse trof de politie een kogelinslag in een huis aan. Uit de eerste getuigenverslagen blijkt dat een verdachte na de schietpartij is weggerend richting de Jo Vincentlaan en daarna de Willem Andriessenlaan. Daar zou hij in een gereedstaande auto zijn gestapt en weggereden. Bij de beschieting is niemand gewond geraakt. Of de bewoners ten tijde van de schietpartij thuis waren, kan de politie niet zeggen.||https://www.parool.nl/amsterdam/woning-in-amstelveen-beschoten-dader-ontkomen~b73cc3ef/
2022-07-22||Opnieuw tropische temperaturen in aantocht||Vrijdag ligt de maximumtemperatuur nog tussen de 21 graden (op de stranden en in Amsterdam) en 24 graden (in het zuiden). Zaterdagochtend zijn er nog wel enkele wolkenvelden, maar al snel wordt het vrij zonnig. ‘s Middags komen nog wat stapelwolken tot ontwikkeling, voorspelt Weeronline. Regionaal wordt het zomers warm met 25 tot 27 graden in het zuiden en midden van het land, in het noorden wordt het met 23 graden wat koeler. Zondag loopt de temperatuur verder op en kan het kwik vooral in Zeeuws-Vlaanderen, Brabant en Limburg lokaal 32 graden aantikken, waarmee het regionaal toch weer tropisch warm zal zijn. Op de stranden wordt het door wind van zee iets minder warm, met 25 tot 27 graden. Zondagavond kan in het zuiden een heel lokale onweersbui ontstaan.||https://www.parool.nl/amsterdam/opnieuw-tropische-temperaturen-in-aantocht~bf306a63/
2022-07-22||Zomers in Amsterdam||Op verzoek van Het Parool maakt Jitske Schols in zes weken tijd zes schilderijen over Amsterdam in de zomer. Deze week: De Liefde. Lees het interview met Jitske Schols over haar zomerserie: ‘Ik probeer nooit de werkelijkheid te schilderen, het draait altijd om mijn verbeelding.’||https://www.parool.nl/kunst-media/zomers-in-amsterdam~b1e3954f/
2022-07-22||Republikeinse gouverneurskandidaat New York aangevallen met mes||“Iemand probeerde me op het podium neer te steken tijdens de rally van vanavond. Maar gelukkig kon ik zijn pols vastgrijpen en hem even stoppen totdat anderen hem wisten te overmeesteren,” aldus Zeldin in een vrijgegeven verklaring. Volgens de politicus is ook zijn ‘running mate’ Alison Esposito, die eveneens aanwezig was, ongedeerd gebleven. “Dankbaar voor de aanwezigen die snel ingrepen en de wetshandhavers die snel reageerden.” De politie bevestigt de aanval en zegt dat die in onderzoek is zonder nadere details te verstrekken, bijvoorbeeld over het soort wapen dat is gebruikt. Het motief van de dader is nog onbekend. Kathy Hochul, de Democratische gouverneur van New York en de tegenstander van Zeldin bij de verkiezingen van november, veroordeelde de aanval op Twitter en voegde eraan toe dat ze ‘opgelucht’ was om te horen dat Zeldin niet gewond is en dat er een verdachte is aangehouden. “Ik veroordeel dit gewelddadige gedrag in de sterkst mogelijke bewoordingen – het hoort niet thuis in New York.”||https://www.parool.nl/wereld/republikeinse-gouverneurskandidaat-new-york-aangevallen-met-mes~bd8621c9/
2022-07-22||Advocaat: ‘Zaak tegen Jos Brech moet opnieuw door fouten in beëdiging raadsheren’||Afgelopen januari oordeelde het hof in Den Bosch dat Brech de 11-jarige Nicky Verstappen in 1998 heeft gedood, misbruikt en ontvoerd. Brech ontkent dit en besloot destijds in cassatie te gaan tegen een veroordeling tot zestien jaar cel. De Hoge Raad moet zich nu buigen over de vraag of de procedure juist is verlopen. Roethof zegt op basis van ‘een bron’ te weten dat raadsheren die betrokken waren bij de veroordeling van Brech niet op de juiste manier beëdigd zijn. Hij vindt dat de zaak opnieuw gedaan moet worden en dat ‘door bevoegde rechters een oordeel moet worden geveld’. Dinsdag meldde het gerechtshof in Den Bosch dat in het verleden bij dertig raadsheren de verkeerde tekst is gebruikt bij de beëdiging en dat dit mogelijk gevolgen kan hebben voor zaken waarin bij de Hoge Raad cassatie is ingesteld. Zij waren betrokken bij 1100 zaken, die mogelijk opnieuw moeten worden bekeken. Een woordvoerder van het gerechtshof zegt donderdag dat partijen die het aangaat zo spoedig mogelijk persoonlijk op de hoogte worden gesteld. Dat gebeurt nu al en het is de bedoeling dat eind volgende week iedereen een brief heeft ontvangen over de situatie en welke mogelijke gevolgen dat kan hebben. De woordvoerder zei dat het aan de Hoge Raad is om te bepalen wat die gevolgen zijn. Eerder donderdag liet de Hoge Raad weten dit uit te zoeken en daar halverwege september meer over te kunnen zeggen. Volgens de woordvoerder van het gerechtshof kan op dit moment niets inhoudelijks gezegd worden over individuele zaken, zoals die tegen Jos Brech. Royce de Vries, woordvoerder van de familie Verstappen, zegt in een reactie niet te verwachten dat deze ‘hele kleine vormfout’ veel gevolgen heeft in de zaak tegen Jos Brech “Hij is niet in zijn verdediging geschaad.” Dinsdag bood Gerard Tangenberg, de president van het gerechtshof in Den Bosch, zijn excuses aan aan ‘alle betrokkenen’ omdat er ‘tijdelijk onzekerheid kan ontstaan over de geldigheid’ van uitspraken.||https://www.parool.nl/nederland/advocaat-zaak-tegen-jos-brech-moet-opnieuw-door-fouten-in-beediging-raadsheren~b8cc962a/
2022-07-22||Pearl Jam zegt weer een concert af om stemproblemen van zanger, optredens Ziggo Dome gaan nog door||Ook het concert op woensdag in Wenen werd afgezegd omdat de 57-jarige Vedder tijdens een festivalshow in Parijs afgelopen weekend last kreeg van zijn keel door onder meer de hitte en stof. De zanger werd behandeld en ging ook in Praag naar een arts, maar heeft nog steeds geen stem. “De impact op zijn keel van de show die we buiten hebben gedaan is te groot,” zegt de band, die zijn excuses aanbiedt aan de fans. Pearl Jam zegt niets over het wel of niet doorgaan van de Nederlandse concerten, maar doet wel zijn best. “Jullie kunnen ervan uitgaan dat we er alles aan doen om de situatie op te lossen.” De optredens in de Ziggo Dome zijn de laatste twee van de Europese tournee van de Amerikaanse band. Het is overigens kort geleden dat Pearl Jam in Nederland was; vorige maand stond de band nog op Pinkpop.||https://www.parool.nl/kunst-media/pearl-jam-zegt-weer-een-concert-af-om-stemproblemen-van-zanger-optredens-ziggo-dome-gaan-nog-door~b77738318/
2022-07-22||Concerten uit Concertgebouw dit weekend te volgen op Museumplein||De gratis toegankelijke concerten maken deel uit van de zomerreeks deze en volgende maand in het Concertgebouw. Tijdens de zogenoemde VriendenLoterij ZomerConcerten zijn er meer dan 75 muziekvoorstellingen te zien, variërend van klassiek tot pop en jazz. Het idee erachter is om meer mensen te laten kennismaken met ‘laagdrempelige concerten in een informele sfeer’, aldus het Concertgebouw. Vrijdagavond om 20.00 uur speelt het Duitse orkest Württembergische Philharmonie Reutlingen muziek van Broadway, onder meer van My Fair Lady, Mamma Mia en Les Miserables. Op zaterdag is pianist Alexandre Kantorow te zien met het Tweede pianoconcert van Liszt en op zondag presenteert acteur Harry Piekema een speciaal concert dat in het teken staat van de iconische filmcomponist John Williams. Op deze avond speelt het Staatsorchester Rheinische Philharmonie muziek van Jurassic Park tot Star Wars en van Neverland tot Indiana Jones.||https://www.parool.nl/kunst-media/concerten-uit-concertgebouw-dit-weekend-te-volgen-op-museumplein~b809dfeb/
2022-07-22||‘Pence in levensgevaar bij bestorming Capitool’: Trump keek tv en weigerde in te grijpen||Een anonieme medewerker van het Witte Huis, die op 6 januari 2021 naar het radioverkeer van de agenten van de Secret Service luisterde, vertelde aan de onderzoekscommissie hoe de bewakers vreesden voor het leven van Pence. De identiteit van de man blijft geheim om hem te beschermen. “Leden van het beveiligingsteam van de vicepresident begonnen op dat moment te vrezen voor hun eigen levens,” zo beschreef hij wat hij hoorde. “Er waren oproepen om afscheid te nemen van familieleden.” Op dat moment drongen aanhangers van Donald Trump het Capitool binnen om te proberen hun favoriete president in het zadel te houden na een verkiezingsnederlaag. Trump had hen ervan overtuigd dat Pence dat voor elkaar kon krijgen, maar Pence weigerde de wet te overtreden. Dat leidde tot een boze meute waarin mensen riepen dat ze Pence wilden ophangen. Zijn beveiligers probeerden de vicepresident te evacueren terwijl de relschoppers al in het gebouw waren. In het Witte Huis probeerde vrijwel zijn hele team Trump te overtuigen om in te grijpen. Hij keek zelf naar de beelden van de Capitoolbestorming op tv – en weigerde iets te doen, verklaren meerdere getuigen. “Niets kon hem in beweging krijgen,” aldus commissievoorzitter Thompson. “Zijn medewerkers niet, zijn aanhangers niet, of de vele smeekbedes om wat te doen.” Het zijn details uit het onderzoek van de parlementaire commissie die onderzoekt hoe de bestorming van het Capitool op 6 januari vorig jaar tot stand kwam. De commissie presenteert de bevindingen in strak gescripte hoorzittingen. Met audio- en video-opnames van getuigenissen en live verhoren onder ede zetten ze uiteen dat Donald Trump de meute opjutte, heel goed wist dat die gewelddadig werd, maar weloverwogen weigerde in te grijpen. Vicepresident Mike Pence deelde ondertussen wel bevelen uit aan onder meer de legerleiding om versterking te sturen. De commissie toonde foto’s van Pence bellend op de geheime locatie waar hij zich verschuilde, op het oog een parkeergarage. Trump verstuurde tijdens de aanval juist een tweet waarin hij Mike Pence een ‘lafaard’ noemde, iets wat de woede van zijn aanhangers verder kon aanwakkeren. Aan het einde van de dag zei hij tegen een anoniem gebleven medewerker nog eens: “Mike Pence heeft me in de steek gelaten.” Een reeks leden van zijn team drong er tijdens de bestorming op aan onmiddellijk een duidelijk bericht te versturen waarin hij zijn aanhangers opriep het Capitool te verlaten. Zijn stafchef Mark Meadows liet dochter Ivanka halen om een poging te doen haar vader over te halen. Trump weigerde aanvankelijk om het woord ‘vreedzaam’ te gebruiken. Het duurde 187 minuten, meer dan drie uur, voordat Trump via Twitter een video verstuurde waarin hij zijn aanhangers opriep naar huis te gaan. Daarin zei hij overigens ook dat hij van hen hield en dat ze ‘bijzonder’ waren. Dat stond niet in het script dat zijn medewerkers hadden voorbereid. Zodra hij uitsprak dat ze naar huis moesten gaan, verspreidde die boodschap zich onder de relschoppers, blijkt uit beelden gemaakt in het Capitool die dag. Donderdagavond zou de laatste hoorzitting in het onderzoek plaatsvinden, maar de commissie kondigde aan toch met meer sessies te komen. “In september komen we opnieuw bijeen om door te gaan met het uiteenzetten van onze bevindingen voor het Amerikaanse volk,” zei voorzitter Bennie Thompson. De commissie wil in ieder geval agenten die Trump beveiligden laten getuigen onder ede. Sommigen hebben een advocaat in de arm genomen, melden Amerikaanse media. Dat suggereert dat zij mogelijk meer waardevolle informatie hebben.||https://www.parool.nl/wereld/pence-in-levensgevaar-bij-bestorming-capitool-trump-keek-tv-en-weigerde-in-te-grijpen~bab6499a/
2022-07-22||Vertraging op A4 en A10 door werkzaamheden bij Zuidas||De afsluiting, die geldt voor de A4 en de A10 Zuid richting Hengelo (A1) en Utrecht (A2) vanaf knooppunt Badhoevedorp tot de oprit S109 RAI, begint vrijdag om 22.00 uur en duurt tot en met woensdag 3 augustus 05.00 uur. Station Zuid blijft in die periode wel bereikbaar per trein, maar met een aangepaste dienstregeling. Metro’s en bussen rijden gewoon. In de komende elf dagen wordt een nieuwe, tweede passage voor station Zuid gebouwd. Voor de fundering moet de A10 Zuid over een lengte van zo’n 100 meter worden afgegraven. Verder worden ook de metrosporen en -perrons aangepakt. De werkzaamheden maken deel uit van Zuidasdok, waarbij de A10 Zuid wordt verbreed en ondertunneld en station Amsterdam Zuid compleet vernieuwd.||https://www.parool.nl/amsterdam/vertraging-op-a4-en-a10-door-werkzaamheden-bij-zuidas~bb006444/
2022-07-22||Op de Hautacam staat Vingegaard als de enige echte winnaar van de Tour op||Hij vliegt. Hij juicht. Hij schreeuwt. Boven op de Hautacam weet Jonas Vingegaard het. Hij heeft de beslissende slag in de Tour de France geslagen. Met zijn tweede etappezege als smaakvolle bonus. Nog drie dagen op zijn fiets blijven zitten en Deen wint de grootste wielerwedstrijd. De beslissende etappe is er één voor de promotiefilm van de Tour. Met de bijna valpartij van Vingegaard in de afdaling, de echte valpartij van Pogacar. Het wachten van Vingegaard op zijn rivaal. Het ‘handje voor de eeuwigheid’ dat ze elkaar geven als ze vlak voor de slotklim naar Hautacam weer bij elkaar komen. Vingegaard met een toon van vanzelfsprekendheid: “Natuurlijk wachtte ik op hem.” Sportiviteit ten top, met misschien ook wel de gedachte van Vingegaard: straks, als het er écht om gaat, ga ik je breken. Want op 4,5 kilometer van de top kraakt Pogacar, voor de tweede keer deze Tour. Nu definitief. Het verschroeiende tempo van Wout van Aert kan Pogacar niet volgen. Hét moment waarop Vingegaard de Tour wint. De prestaties van Van Aert deze Tour gaan richting het krankzinnige. De man met de puntentrui die de tweevoudig Tourwinnaar sloopt. En hij komt zelf als derde, uitbundig juichend, over de finish. In deze Tour de France van Jumbo-Visma kan het allemaal. “Precies op het moment dat Pogacar kraakte, kon Van Aert eigenlijk niet meer,” vertelt ploegleider Grischa Niermann bij de ploegbus waar iedereen elkaar omhelst na deze glorieuze dag en de zoveelste masterclass van de Nederlandse ploeg. “Toen Wout via zijn oortje hoorde dat Pogacar moest lossen, is hij nog een kilometer doorgegaan. Ons groene monster. Hij had deze etappe kunnen winnen. En dat is niet de eerste keer, maar hij geeft weer alles voor de ploeg.” Het droomscenario wordt werkelijkheid: de rit, het geel zó stevig om zijn schouders en zes renners in een ploeg die precies doen wat ze moeten doen. Van Tiesj Benoot tot Christophe Laporte. Van Nathan Van Hooydonck tot Sepp Kuss. Met Van Aert en Vingegaard zijn zij de renners die zondag feesten in Parijs. Ook nu, ja zelfs nu met 3 minuut 26 voorsprong, wordt er nog op de rem getrapt. Maar Pogacar zelf heeft zich neergelegd bij het verlies. Bij zijn tweede plek. Zoals vaker deze Tour doet hij dat groots. Hij viel aan. Bergop en bergaf. Tevergeefs. “Ik kan nergens spijt van hebben,” zegt hij. “Ik heb het op moeten nemen tegen een ploeg die het perfect heeft gedaan deze Tour. De beste man heeft vandaag gewonnen en gaat de Tour winnen. Er bestaat geen betere manier om de Tour te verliezen.” Nog drie dagen te gaan. Vrijdag een relatief vlakke rit (wel met kans op waaiers), zaterdag een veertig kilometer lange tijdrit en zondag de traditionele parade naar Parijs. Eigenlijk nog maar twee dagen dus. Vingegaard praat niet over de eindoverwinning. Hij strooit met complimenten voor zijn ploeg. Met deze quote als meest beklijvende: “Van Aert is de beste renner ter wereld. En hij is mijn helper…” ’s Ochtends heeft hij beloofd om de rit te winnen voor zijn vrouw Trine Marie en dochtertje Frida. “Zij zijn de twee vrouwen in de wereld van wie ik het meeste houd.” Op de Hautacam wordt werkelijkheid wat ze bij Jumbo intern al dagen denken: er komt een moment dat Vingegaard laat zien wie de enige echte koning van deze Tour de France is. “We wisten, nee hoopten, dat Jonas de beste bergop is,” zegt Niermann. “We hadden al dagen het gevoel dat hij beter was dan Pogacar. Van de drie ritten in de Pyreneeën was deze qua profiel het meest geschikt voor Jonas. Dat het gevoel uitkomt, is fantastisch.” Maar champagne? Nee, dat gaan ze niet drinken voorlopig, zegt Niermann. Toch wel om de ritwinst te vieren? Niermann lacht. In de ontembare ambitie om zondag de Tour te winnen met Jumbo vergeet hij bijna dat de ploeg ook de vierde ritzege binnen heeft. “Daar drinken we dan toch een glaasje op, maar de rest toch pas echt als we in Parijs zijn.”||https://www.parool.nl/sport/op-de-hautacam-staat-vingegaard-als-de-enige-echte-winnaar-van-de-tour-op~be5ce526/
2022-07-22||De politieke crisis in Italië komt op een uiterst beroerd moment||Nu Mario Draghi (74) is afgetreden als premier van Italië en alleen nog een paar maanden de honneurs waarneemt, maakt de Europese Unie zich zorgen over de koers die de economisch zwakke lidstaat zal inzetten. Zal een nieuwe regering nog wel werk blijven maken van de economische moderniseringen die met Brussel zijn afgesproken? En blijft het Zuid-Europese land nog wel een vastberaden partner van de Europese Unie en de Navo als het gaat om de oorlog in Oekraïne? Het lijkt erop dat beide vragen met ‘nee’ zullen worden beantwoord. Want aan de herfstige horizon doemt een zeer rechtse, nationalistische regering op die over deze kwesties anders denkt dan Draghi. Zeventien maanden geleden vormde Mario Draghi, de voormalige president van de Europese Centrale Bank, als ‘technocraat’ zijn brede coalitieregering. Hij had voldoende statuur, kennis en ervaring om Italië een belangrijke fase in te loodsen: die van modernisering en van gestage economische groei. Maar drie grote regeringspartijen – de Vijfsterrenbeweging, de Lega en Forza Italia – hebben hem woensdag pootje gelicht. Ze weigerden in het parlement hun vertrouwen in hem te bevestigen. Draghi heeft president Sergio Mattarella daarom donderdagochtend gemeld dat hij aftreedt. De Italianen gaan nu eerder dan gepland een nieuw parlement kiezen: 25 september. Italië heeft onder Draghi de eerste stappen gezet die vereist zijn om aanspraak te maken op zo’n 200 miljard euro uit het EU-coronaherstelfonds. Rome kan dat enorme bedrag krijgen als het in 2026 een aantal belangrijke hervormingen heeft uitgevoerd en ruim vijfhonderd wetten heeft veranderd. De hervormingen moeten het land aantrekkelijker maken voor Italiaanse en buitenlandse bedrijven. Die zullen in een moderner land – met onder meer een helderder belastingsysteem, minder bureaucratische obstakels en vlotter werkend rechtssysteem – makkelijker kunnen ondernemen. De herstelplannen richten zich daarnaast op vergaande digitalisering en vergroening. Het moet allemaal voor economische groei zorgen. Dat is niet alleen fijn voor de Italianen, maar voor de hele EU, en met name voor de eurozone. Want Italië is met zijn achterblijvende economische groei en gigantische staatsschuld van zo’n 2700 miljard een constant tikkende tijdbom onder de Europese munt. Tot nu toe heeft de regering Draghi 46 miljard weten binnen te halen, en in de komende weken wordt nog eens 21 miljard naar Rome overgemaakt. Maar de verdere uitvoering van de plannen lijkt nu op losse schroeven komen te staan. Want opiniepeilingen suggereren dat het zeer rechtse blok van de Lega, Forza Italia en de Broeders van Italië de verkiezingen gaat winnen. Met deze drie partijen aan het roer zal er naar verwachting veel veranderen. Draghi had vier partijloze topexperts op de belangrijke ministersposten gezet: financiën, technologische innovatie, justitie en milieu. Die ‘technische ministers’ zullen plaats maken voor rechtse politici. En een regering van Lega, Forza Italia en Broeders van Italië zal aanzienlijk sceptischer zijn over de met Brussel gemaakte plannen – nog afgezien van de vraag of zij überhaupt in staat zou zijn om die uit te voeren. Forza Italia en de Lega, die in Draghi’s regering zaten, hebben dat de afgelopen maanden ook al laten zien. Zo wil de Lega bijvoorbeeld niet dat de taxibranche wordt geliberaliseerd. Ook heeft zij zich stevig verzet tegen het openbreken van het al jaren gesloten vergunningensysteem voor strandtenthouders. Forza Italia ziet weinig in de geplande hervormingen van het justitiële systeem. Die partij bleek ook allergisch voor het updaten van het kadaster, omdat huiseigenaren dan mogelijk meer onroerendgoedbelasting gaan betalen. Ook ten aanzien van Rusland zijn verschuivingen te verwachten. Het liberale Forza Italia is over het algemeen pro-Navo en Europagezind, maar partijleider Silvio Berlusconi zag zichzelf jarenlang als een intieme vriend van Vladimir Poetin en heeft zich over de Russische sancties nogal op de vlakte gehouden. Matteo Salvini van de Lega was tot het uitbreken van de oorlog in Oekraïne een openlijke supporter van Rusland. Broeders van Italië had ook sympathie voor Poetin, maar heeft zich nu wel duidelijk van Rusland en diens oorlog gedistantieerd.||https://www.parool.nl/wereld/de-politieke-crisis-in-italie-komt-op-een-uiterst-beroerd-moment~b81dca76/
2022-07-22||Revanche voor Femke Bol: ‘Ontzag heb ik niet meer’||Soms lijkt het alsof Femke Bol (22) ’s werelds beste atlete is op de 400 meter horden. In de prestigieuze Diamond League is ze ongeslagen, vrijwel nooit komen zeges in gevaar. Maar tijdens zo’n indrukwekkende reeks op Europese bodem komt het ook weleens voor, eind vorige maand nog, dat ze wakker wordt met het bericht dat op een ander continent de wereldrecordhoudster het wereldrecord heeft verbeterd. Leeftijdsgenote Sydney McLaughlin, gouden medaillewinnares van Tokio, is daardoor ook de favoriet voor de wereldtitel. “Schrikken doe ik na zo’n wereldrecord niet, ik weet hoe goed zij is,” zegt Bol. “Maar natuurlijk ga ik dan wel snel de race bekijken. Dat was weer een supermooie race, haar eindstuk is echt fenomenaal. Ik heb ook een heel goed laatste stuk, maar vergeleken met haar niet. Ik haal daar inspiratie en motivatie uit. Ontmoedigd raak ik niet zo snel.” Hier op het WK in Eugene volgt eindelijk weer een duel met de twee vrouwen die ze zelden tegenkomt. Zij besparen zich de jetlags en bereiden zich voor in de VS, Bol gaat op haar beurt niet die kant op. De eerste ontmoeting herinnert ze zich nog goed: bij haar WK-debuut in Doha in 2019. Bol durfde Muhammad nog niet eens aan te kijken. “Ik vond haar zo indrukwekkend. Ik was net geen groupie meer, maar nog wel een beetje.” En vorig jaar in Tokio, toen ze achter de twee naar brons snelde. “Ik kan mij écht aan hen optrekken. Vorig jaar liep ik daar écht sneller door.” De anekdote uit Doha tekent haar razendsnelle ontwikkeling. Ruim 3 seconden harder loopt ze nu. En hoezeer je er ook naar zoekt, de twintiger vertoont na de soeverein doorgekomen serie en halve finale geen spoor van onzekerheid. Een en al enthousiasme, vastberadenheid. Wars van sterallures ook. Als tijdens het interview na de halve finale een vrijwilliger tegen haar op botst, is het gek genoeg niet de vrijwilliger maar de stilstaande Bol die zich verontschuldigt. Op dag 1 van het toernooi was er het zilver op de 4x400 meter-estafette en daarna verrast het ook haar dat ze met zoveel gemak en overschot de finale haalt. “Het is alleen maar mooi als je jezelf soms nog kunt verrassen. Het is natuurlijk best een privilege dat ik een beetje kan inhouden bij de series en de halve finale. En het zegt ook echt iets over hoe snel het is gegaan. Bij mijn vorige WK, drie jaar geleden, was mijn persoonlijk record nog 3 seconden langzamer.” In aanloop naar de finale zoekt ze vooral afleiding, want het raceplan kan ze inmiddels wel dromen. Dus kletst ze met kamergenote en leeftijdsgenote Andrea Bouma. Of ze zoekt haar ouders en vriend op. Ze leest de Bridgerton-boeken en kijkt naar Love Island. Bij het noemen van het tv-programma schiet ze in de lach. “Dat kijk ik zodat ik helemaal nergens over na hoef te denken.” Op de dag zelf stijgt de adrenaline als vanzelf. “Al drink ik misschien net wat meer koffie dan normaal.” En op de baan pept ze zich verder op. Vaste volgers kennen haar ritueel met de tientallen ferme tikken tegen haar wangen en dijbenen inmiddels. Respect voor Muhammad en McLaughlin heeft ze nog altijd, maar ontzag niet meer. Ze gaat voor een snelle tijd (“Ik denk stiekem weer aan een tijd in de 51 seconden”) maar de verdeling van de medailles zijn vele malen belangrijker. “Records gaan ooit worden verbeterd, medailles kun je nooit meer afpakken. En het laat zien dat je het doet op het moment dat het moet. Dat is waar onze sport om draait. Weet je, ik heb gewoon heel veel zin om tegen de besten te lopen.”||https://www.parool.nl/sport/revanche-voor-femke-bol-ontzag-heb-ik-niet-meer~b869822f/
2022-07-22||Eerste digitale museum over lhbtq-cultuur opent in Amsterdam||De studenten van de HvA-master Digital Design hebben in opdracht van VR-onderzoeker Mirjam Vosmeer (55) het afgelopen studiejaar hard gewerkt aan een virtualrealitymuseum over de lhbtq-cultuur. Volgens Vosmeer biedt virtual reality de mogelijkheid op laagdrempelige wijze een groot publiek te bereiken. “Met een VR-bril kun je een museum naar je huiskamer halen, het is allesomvattend.” Wat begon als een onderzoeksopdracht, eindigde in een expositie op verschillende plekken in Amsterdam. De expositie omvat eigenlijk niet meer dan een ruimte en een VR-bril. Maar wanneer je deze bril opzet, beweeg je je als bezoeker door het virtuele museum en de expositieruimtes heen. Gijs Stork (54), curator bij het platform Queer Currents dat de ruimte voor de expositie biedt, hoorde van het initiatief en was gelijk enthousiast. “Fantastisch dat er nu een plek is waar het verhaal en de geschiedenis van queer op een genuanceerde wijze worden verteld.” Stork prijst vooral de wijze waarop gemarginaliseerde groepen binnen de queer cultuur aan het woord komen. Het past binnen de boodschap die ook binnen Queer Currents breed wordt uitgedragen. Het platform heeft als doel de Pride-weken in Amsterdam inclusiever te maken. In gesprekken met verschillende leden van de HvA Pride, de lhbtq-gemeenschap van de opleiding, verdiepten de studenten zich in de queer thematiek. Daaruit kwam vooral naar voren dat de doelgroep een plek miste waar betrouwbare én leuke informatie over hun cultuur te vinden is. Volgens student en mede-ontwerper Casper Sterrenburg (21) zorgt de meerstemmigheid van de verhalen op de tentoonstelling ervoor dat een negatief stigma van de queer cultuur wordt vermeden. “De feitelijke informatie wordt aangevuld met persoonlijke verhalen van mensen uit de community zelf.” Zo leert de museumbezoeker onder meer over homorechten wereldwijd, over gender via een ‘genderbread person’ en is er een expositie met werk van de Pride Photo Exhibition 2022. Sterrenburg hoopt bezoekers van het digitale museum een eurekamoment te bezorgen. “Ik had zelf bijvoorbeeld geen idee dat het in zo veel landen nog illegaal is om met iemand van hetzelfde geslacht te trouwen.” Het VR-museum is als onderdeel van Queer Currents en Pride Amsterdam tot 7 augustus op verschillende locaties in de stad gratis te bezoeken.||https://www.parool.nl/amsterdam/eerste-digitale-museum-over-lhbtq-cultuur-opent-in-amsterdam~bb12d84a/
2022-07-22||De inwoners van Charkov proberen ‘normaal’ te leven – ondanks de Russische raketten||Op het terras van het café-restaurant in Charkov klinkt het lawaai van een schietpartij, geschreeuw en explosies. Maar serveerster Julia Voitsechovskoja wijst naar binnen. “Het is filmavond. Er zitten mensen een oorlogsfilm te kijken. Iets van Quentin Tarantino, Inglourious Basterds, over een aanslag op de nazi’s.” Het geluid van explosies is bij inwoners van Charkov maar al te goed bekend. Alleen dit tijdstip, aan het begin van de avond, zou opmerkelijk zijn geweest. “Het is meestal elf uur ’s avonds, twee uur ’s nachts of rond vier uur als Russische raketten de stad binnenvliegen,” zegt Julia. Sommige steden in Oekraïne krijgen af en toe onverwachts een raketaanval te verduren, zoals Vinnitsja en Dnipro laatst nog, maar hier in Charkov is het een verrassing als er een nacht géén raketten vallen. Ondanks de nachtelijke bombardementen keren steeds meer inwoners terug naar de stad, die ze vaak in de eerste oorlogsweken hebben verlaten. Charkov werd toen zwaar gebombardeerd en beschoten, maar inmiddels zijn de Oekraïners erin geslaagd de Russische troepen verder terug te dringen. Daarmee is het centrum van Charkov buiten schootsafstand van gewone artillerie. Maar zo dicht bij Rusland vormt de tweede stad van Oekraïne nog steeds een makkelijk doelwit voor raketten die vanaf Russisch grondgebied worden afgeschoten. De inwoners van Charkov proberen intussen zoveel mogelijk ‘normaal’ te leven. Ze vinden dat vaak ook een soort daad van verzet. En zo treedt in een diepe en grote kelder ergens in het centrum (de locatie moet geheim blijven) op een avond een kamerorkest op, het Skhid Opera Kharkiv Orchestra, verbonden aan de nationale opera. Voor orkestleidster en violiste Vera Litovsjenko is het belangrijk dat mensen naar livemuziek kunnen luisteren. “Klassieke muziek is onderdeel van onze cultuur, onze traditie. Het is belangrijk dat te beschermen en niet alleen met overleven bezig te zijn. Het houdt ons menselijk in verschrikkelijke tijden. Het biedt hoop,” zegt Litovsjenko. Het negenkoppige orkest heeft de afgelopen maanden ook opgetreden in verschillende metrostations in Charkov, waar sommige mensen nog steeds ’s nachts schuilen. In het publiek zit ook Roman Harbar (39). “Ik houd eigenlijk niet zo van klassiek, maar ik vind het belangrijk om dit mee te maken. Het haalt je even weg bij de oorlog. Het is mijn eerste avond uit sinds de oorlog begon.” De nachtelijke bombardementen vinden volgens hem plaats omdat de Russen Charkov een permanent gevoel van grote onveiligheid willen geven. De Russen zouden nog steeds uit zijn op de inname van de stad, maar dat gelooft Harbar niet meer. “Ik denk niet dat het militair gezien nut heeft, anders dan ons te terroriseren. Het gebeurt juist ’s nachts, omdat je dan midden in de nacht wakker wordt en je je heel onzeker voelt,” zegt hij. “Veel inwoners zeggen dat ze eraan gewend zijn geraakt, maar uiteindelijk zorgt dit gewoon elke nacht voor heel veel stress.” Tekst loopt door onder de foto Een andere dag laat Harbar zien hoeveel stress hij al achter de rug heeft. Toen de oorlog begon woonde hij in een huis meer aan de noordkant van Charkov. “Hoe dichter bij de Russische grens, hoe meer schade in het stadsdeel,” zegt hij als hij zijn buurt inrijdt. Het is een beboste wijk, met verschillende niveaus van schade. Van totaal verwoest tot alleen ingeslagen granaatscherven. “Het is vooral in de eerste maand van de oorlog gebeurd, maar een week geleden heeft een raket hier nog een huis volledig verwoest.” Zijn woning heeft vooral glasschade. “Maar in deze wijk valt niet te leven. Er is geen stroom, er zijn geen inwoners.” Hij woont nu in een huis van vrienden. Waarom is Harbar niet vertrokken uit Charkov, toen zovelen dat deden? “Ik wist dat ik mij slecht zou voelen als ik dat deed. Mijn ouders wilden ook blijven. Ik zie dit als een soort lot dat mij treft, ik wil dat niet ontlopen. Ook van slechte dingen leer je, of groei je als mens. Ik probeer mensen te ondersteunen door hulpgoederen af te leveren, of auto’s te regelen voor het leger.” Het staat ver af van zijn eigenlijke werk: hij is natuurkundige, en verdiende een deel van zijn inkomen met de handel in cryptomunten. Harbars ouders wonen in een bijna geheel verlaten appartementengebouw, direct grenzend aan het platteland. Moeder Ludmilla Harbar (69), vandaag jarig, wacht haar zoon buiten voor het gebouw op. Ze neemt dankbaar de bos bloemen in ontvangst die hij na lang zoeken voor haar heeft weten te kopen. Even later komt een oudere flatbewoonster uit een veld tevoorschijn met een zelf geplukt boeket voor de jarige. Ludmilla gaat op de trap (‘de lift doet het niet’) voor naar haar appartement, waar ook echtgenoot Genry aanwezig is. “Echt,” zegt Roman snel, “ik ben het totaal niet eens met dat ze hier zitten, maar ze wilden per se blijven.” Hij grapt tegen zijn vader: “Maar wat kan ik ertegen doen, je bent nog steeds een sterke kerel, ik kan jou niet aan.” Volgens moeder Ludmilla is de reden dat ze hier nog zitten heel simpel. “Ik woon gewoon hier, dat is de reden dat ik blijf.” Op het balkon is goed te horen dat de gevechten nog volop aan de gang zijn. In de verte klinkt het gerommel van artillerie als dat van een onweersbui die verder is gedreven en een volgende plaats treft. Zwarte rook stijgt op aan de horizon. Op een weg die door het veld loopt, rijden ambulances heen en weer naar de frontlinie. “Toch denk ik dat de oorlog niet al te lang meer duurt, minder dan een jaar. Als die voorbij is, dan geef ik een groot feest,” zegt Roman hoopvol. Maar voorlopig is de aftiteling van deze oorlog nog niet in beeld. Een aftiteling verschijnt wel, kort voor het ingaan van de avondklok, op het scherm in het café waar Julia Voitsechovskoja werkt. Bezoekers gaan naar buiten, gauw op weg naar huis. Voitsechovskoja vertelt dat ze even een paar maanden in Dnipro heeft gezeten, toen de oorlog hier heel heftig was. “Maar ik ben teruggekeerd. En ik heb hier minder stress dan toen ik in Dnipro zat, waar ik continu het nieuws zat te checken.” Ze vindt het café openhouden een nuttige taak want ‘mensen moeten ook ontspannen’. Ook helpt ze met distributie van medicijnen die naar het frontgebied moeten. Het terras loopt nu ook leeg. In legergroen gestoken ambulancebroeders rekenen af en rijden weg in een gedoneerde Duitse ‘Krankenwagen’. Iedereen hoopt dat ze vannacht geen werk hoeven te verrichten binnen de stadsgrenzen van Charkov. “Maar dat zou bijzonder zijn, hoor, als het stil is vannacht,” zegt Voitsechovskoja. Enkele uren later klinken er opnieuw explosies. De volgende ochtend meldt Roman Harbar dat het flatgebouw naast dat van zijn ouders is getroffen. Roman was daar ook. “Ik schrok enorm. Mijn moeder rende naar de schuilkelder. Niemand is gewond geraakt – en mijn ouders willen nog steeds niet weg.”||https://www.parool.nl/wereld/de-inwoners-van-charkov-proberen-normaal-te-leven-ondanks-de-russische-raketten~b949117e/
2022-07-22||Nog één keer Welcome to the Future in Het Twiske: ‘We hebben bijna alle dj's gehad’||“Ik heb altijd als doel gehad anderen te laten ervaren wat ik zelf voelde toen ik voor het eerst met house in aanraking kwam. Dat is mijn drive geweest om in 1993 met Welcome to the Future te beginnen,” vertelt Gert van Veen (67). Inmiddels is WTTF niet meer weg te denken van de festivalagenda, maar zaterdag lijkt voorlopig toch de laatste editie te zijn. De gemeenteraad van Landsmeer, de baas over het stukje Twiske waar het festival wordt gehouden, wil geen festivals meer in het recreatiegebied. Dat GroenLinks in het dorp ook nog een motie indiende om het laatste festival tegen te houden, voelde voor Van Veen als ‘een mes in zijn rug’. “Ik heb heel mijn leven links gestemd. Er liggen snelwegen in de buurt van Het Twiske, een hoop veeteelt, wat maakt een eendaags festival dan nog uit?” Samen met ID&T, het moederbedrijf bekend van onder andere Sensation en Mysteryland, en festivalmanager Carina Kornfeind, met wie Van Veen sinds 2012 samenwerkt, is hij wel op zoek geweest naar een nieuwe locatie. Maar die zijn schaars. En weggaan uit Amsterdam ‘is een brug te ver’. Want het is in die stad, om precies te zijn in de roemruchte discotheek RoXY, waar Van Veen voor het eerst in de ban raakt van house. Als journalist van de Volkskrant is hij eind jaren tachtig een van de eersten die over de nieuwe muziekstroming schrijft. Hij begint zelf ook met het produceren van house en richt in 1990 Quazar op, een liveband die door heel Nederland voor uitverkochte zalen optreedt. Na een tour met Quazar in 1993 stapt hij naar Paradiso met het idee voor een nieuw feest. Maar de concertzaal is eerst nog wat huiverig. “Ze hadden veel moeite met het publiek, alleen bij Quazar vonden ze dat te gek. Volgens mij hadden ze gewoon pech, want verschil tussen ons en de rest was er niet,” zegt Van Veen, die dankzij zijn uitverkochte avonden in Paradiso met Quazar toch het voordeel van de twijfel krijgt. Over de naam van het feest, Welcome to the Future, hoeft hij niet lang na te denken. “Ik zei tegen iedereen dat deze muziek de toekomst was.” Of het dertig jaar later dan voelt alsof hij gelijk heeft gekregen? “Nou ja, wat denk jij?” antwoordt hij met een grote glimlach. Nog steeds staat het leven van Van Veen in het teken van de muziek. Zijn huis ademt house en techno, er staan talloze platen en in zijn studio is hij nog dagelijks bezig met het produceren van muziek. Van Veen laat met WTTF vanaf het begin zien dat hij een neus voor talent heeft. Op de eerste editie staat Speedy J, tot op de dag van vandaag een gerespecteerde naam, en voor de tweede editie begin 1994 haalt hij het op dat moment nog onbekende Underworld naar Paradiso. “We hadden het geluk dat ze net op dat moment een beetje bekend werden,” vertelt Van Veen. “We waren ook toen direct meteen weer uitverkocht. Een jaar later waren ze al niet meer te betalen.” Dat gevoel voor scouten valt ook ID&T-oprichter Duncan Stutterheim op als hij in 2005 house- en technoclub Studio 80 op het Rembrandtplein begint. Van Veen gaat zich met de programmering bemoeien. “De toegang mocht van Duncan maximaal 5 euro zijn. Dat is natuurlijk hartstikke leuk, maar budget was er daardoor amper.” Hij verhuist WTTF naar Studio 80 en begint naar eigen zeggen weer op het ‘nulpunt’. “Ik zette er talenten neer als Boris Werner, Lauhaus, Julien Chaptal en Aron Friedman, de nieuwe minimal-generatie.” Als WTTF ook in Studio 80 een succes is, vraagt ID&T Van Veen in 2007 ook een festival bij te beginnen in Het Twiske. Het wordt een festival met house en techno naast elkaar, wat hem betreft ‘de twee pijlers waar de hele scene op rust’. “Op een festival is het te gek als je lekker kan grooven bij de housestage en uit je dak kan gaan bij de techno.” Inmiddels heeft bijna iedere grote house- of technoartiest op het festival gestaan, maar dan wel toen ze nog een talentvolle belofte waren, benadrukt Van Veen. Als voorbeeld noemt hij Solomun. “Die hadden we in 2009 voor het eerst in Studio 80 voor 500 euro. En hij heeft ook paar keer op het festival gestaan, maar toen zijn prijs boven de 20.000 euro kwam te liggen, moesten we echt afhaken.” Een dj die hij tot zijn grote spijt nooit heeft kunnen boeken voor het festival, alleen voor een indoor-editie, is de Franse legende Laurent Garnier. “Laurent is echt een dj naar mijn hart, maar zijn vakantie valt ieder jaar samen met WTTF, dat is heel ongelukkig. Maar eerlijk gezegd denk ik dat ik voor de rest iedereen wel heb gehad.” Gevraagd naar wat er het meest is veranderd, noemt Van Veen de ‘exploderende prijzen’ voor grote dj's. “Maar lokaal talent is vaak net zo goed. Alleen heb je voor een festival wel een publiekstrekker nodig.” Van Veen pakt daarop een lijstje van de line-up erbij. Dit jaar is meer dan de helft van de artiesten afkomstig uit Nederland, zegt hij trots. “Er staan heel veel goede dj's en live-acts. Heel grote internationale namen hebben we niet. Maar neem bijvoorbeeld Benny Rodrigues, hij is zo goed. En er zijn dj's die nog lang niet zo bekend zijn, maar dat al hadden moeten zijn. Tahko is bijvoorbeeld een zwaar onderschatte dj.” Met WTTF verdwijnt een podium voor (lokaal) talent om zich te laten zien, en dat zou wat Van Veen betreft een goede reden kunnen zijn om een doorstart te maken. “Misschien heb ik na een half jaar wel het idee dat het echt niet zo langer kan en ga ik door met het organiseren van feesten.” Bijvoorbeeld met het dertig jarig jubileum volgend jaar, erkent hij. “Ik heb al voorzichtig gepolst bij Paradiso, dat zou een hele mooie zijn. Terug naar de thuisbasis.”||https://www.parool.nl/amsterdam/nog-een-keer-welcome-to-the-future-in-het-twiske-we-hebben-bijna-alle-dj-s-gehad~badca6c2/
2022-07-22||Scooter uitgebrand, harde muziek: de Diamantbuurt gaat weer gebukt onder overlast||Het muurtje bij het badhuis aan het Smaragdplein vertoont een grote zwartgeblakerde plek waar een scooter is uitgebrand. Onlangs werden in de omgeving ook een tweede scooter, een bakfiets en een afvalbak in brand gestoken. Buurtbewoners zien de de overlast weer toenemen. Ze klagen over nachtelijk geschreeuw, harde muziek en af en aan rijdende scooters en auto’s. Ze voelen zich bedreigd door de jongeren van tussen de 14 en 20 jaar die vanaf vier uur ’s middags tot soms een of twee uur ’s nachts op het plein bivakkeren. De straatjongeren aanspreken op hun gedrag durven ze niet. Een bewoner van het plein aarzelt of ze wil praten. “Ze zijn heel overheersend. De jongens weten bovendien waar we wonen en wat we doen. Daarom groet ik hen en probeer het goed te houden,” zegt ze. Ze wil anoniem blijven. Bewoner Viera Sullivan heeft al eens een jongen dreigend aan haar deur gehad omdat ze hem had aangesproken. Ze omschrijft de toestand als ‘terreur’. “Ik noem het daar Café Badhuis, het lijkt wel een horecaplein. Ik zie van die jonge koppies, van jongens van 9, 10 jaar oud, naast twintigjarigen zitten, soms wel met dertig man. Er rijdt een witte luxe auto in de buurt rond waar die jongens dan naartoe rennen. Ik bemoei me er niet meer mee en wil hier weg.” Aan de voetbalkooi op het plein hangt een bord met regels: ‘Welkom op het Smaragdplein: houd rekening met de buren, spelen kan tussen 10 en 22 uur, daarna zijn we stil, spreek elkaar aan bij ongewenst gedrag.’ Maar beide partijen – rondhangende jongeren en buurtbewoners – hebben geen boodschap aan de regels. De eigenaar van de in brand gestoken bakfiets, Martijn Gemmeke, besloot wel op te treden. Hij woont al 25 jaar in de straat en heeft de overlast van de jongens altijd genegeerd. “Totdat ze aan mijn bakfiets kwamen en ineens de accu was gestolen. Ik stuurde ze toen weg. Die nacht zag ik ineens vlammen vanuit mijn raam. Ze moeten zich bewijzen tegenover hun vriendjes.” Dat buurtgenoten zich bedreigd voelen en bang zijn, begrijpt hij. “Het zijn jongens zonder empathie. Ik heb als werkbegeleider en fietsenmaker met Top 600-jongeren gewerkt, maar ze hebben helemaal geen interesse in dat werk. De buurt moet samen tegen die jongens optreden. Bang zijn is de verkeerde houding.” De oplossing? “De buurthuizen moeten opengesteld worden en de politie moet erop afgestuurd worden als er overlast is. Het is geen rocketscience. Anders zie ik deze buurt een volgende generatie criminelen creëren.” Al meer dan tien jaar hangen er af en aan camera’s in dit stukje Diamantbuurt. Maar zodra de rust enigszins is teruggekeerd, worden die weer weggehaald. Bij het badhuis werd de camera eind vorig jaar verwijderd. “Het is een perpetuum mobile,” zegt een bewoner. Donderdagochtend 14 juli werd de camera weer teruggeplaatst, omdat de overlast de spuigaten uitliep. Sinds de aankondiging dat het cameratoezicht er weer was, is het volgens buurtbewoners twee dagen stil geweest op het Smaragdplein. “Die camera’s moeten gewoon blijven hangen,” oppert een buurtbewoner. Of ze haar zin krijgt, valt te bezien, want de gemeente laat weten dat de nieuwe camera er in principe voor twee maanden blijft, en dat burgemeester Femke Halsema daarna zal besluiten of het noodzakelijk is dat het toezicht blijft. ‘Op gezette tijden’ zal de politie de beelden live uitkijken. Het stadsdeel, de politie, handhaving, straatcoaches en jongerenwerk ‘draaien extra diensten om goed op te kunnen letten, schoon te maken, gesprekken aan te gaan en in te kunnen grijpen bij problemen’, beloven de gemeente en stadsdeel Zuid. Behalve camera’s kreeg de buurt in 2019 een opknapbeurt. Het struikgewas op het centrale plein werd met hulp van buurtbewoners vervangen door een eetbare siertuin. ‘Een tuin waar de Diamantbuurt de vruchten van plukt’, staat op een bord bij de eettuin geschreven. Twee vrouwen die bij de eettuin staan, zeggen er verder nooit te komen. “Maar ach, het ziet er wel mooi uit.” Een jongen van rond de veertien, vijftien jaar die op het muurtje bij het badhuis zit, zegt niet vaak op het plein te komen. Ook gaat hij niet om met de jongeren die daar hangen. “Ik heb een andere vriendengroep. Die zijn normaal,” zegt hij. Niet alleen rond het badhuis, maar ook bij het poortje naar de Carillonstraat klagen omwonenden over overlast. Dezelfde overlast als er sinds de millenniumwende al vele jaren was, door de vorige generaties hangjongeren – van wie een deel uitgroeide tot serieuze criminelen. “Ze staan tot diep in de nacht onder het poortje en zijn heel luidruchtig. Ze willen niet dat je hen aanspreekt. Als ik mijn deur uit stap, gaan ze ook niet opzij,” zegt een van de vrouwen bij de tuin. Ze heeft meerdere keren de politie gebeld, maar veel haalde dat niet uit. “Als de politie komt, lopen de jongens weg. Zodra de politie de hielen heeft gelicht, komen ze weer terug. Maar de politie zei tegen ons: blijf het rapporteren.” Tekst gaat verder onder de foto. De camera die vroeger bij het poortje hing, is al een tijdlang weg. Ook de hekjes die er waren geplaatst, zijn weer weggehaald. Nu staat er slechts een paaltje. “Het haalt allemaal niets uit,” zegt een bewoner die voorbijloopt. “De bewoners moeten gewoon ’s nachts in hun pyjama naar buiten lopen en de jongeren aanspreken, maar dat doet niemand,” zegt ze. Een bewoner van de Carillonstraat piekert daar niet over. “Ze zijn heel intimiderend,” zegt ze. “Ik durf niet na negen uur ’s avonds door dat poortje te lopen. Mijn kinderen stuur ik naar het Henrick de Keijserplein. Zij mogen van mij niet op het Smaragdplein spelen.” In mei 2020 werd een bekende crimineel uit de buurt vermoord, Omar Essalih. Ze noemden hem ‘Centjes’ omdat hij alles deed voor geld. Hij werd gelinkt aan vele vormen van geweld, van het leggen van handgranaten tot het beschieten van panden en het plegen van plofkraken. Zelf had hij al meerdere moordaanslagen overleefd, waaronder in 2017 een schietpartij in de Carillonstraat, waar familie woonde, en in 2018 de beschieting van een café waar hij met vrienden lachgas uit ballonnen inhaleerde, verderop aan de Ruysdaelkade. De bewoner van de Carillonstraat: “Toen jongens in mijn straat een eerbetoon brachten aan het vermoorde slachtoffer en ik langsliep, werd ik gesommeerd weg te gaan. ‘Nu snel naar binnen, jij,’ beet een van hen me toe.” De vrouw wijst naar snackbar Florida aan de Van Woustraat, de aorta van de buurt, waar de sterren nog in de ruiten zitten. Zoals vaker zijn er stenen naar het pand gegooid. Het huis van de eigenaar werd beschoten. Ook het ernaast gelegen Indiase restaurant Tulsi en Indiaas restaurant Pind Punjabi even zuidwaarts in de drukke winkelstraat zijn in het recente verleden belaagd. Tulsi is met schotten dichtgetimmerd. De zoon van de eigenaar van de snackbar wil niet praten. “Beter van niet,” zegt hij. De politie heeft geen van de zaken kunnen ophelderen. Dat de ramen sneuvelden, is omdat de jongeren daar lang zitten zonder veel te bestellen, en de eigenaar daartegen bezwaar maakt, zegt buurtbewoner Peter van Maaren. Hij kent veel mensen uit de moskee en begroet iedere voorbijkomende jongere met ‘salaam aleikum’. Zelf ervaart Van Maaren geen overlast. Wel leest hij in de Smaragd-app van zo’n twintig buurtbewoners dat mensen klagen. Een buurman van het badhuis zegt ‘helemaal geen last te hebben’. “Ze laten troep achter, maar verder is het een spelletje met de politie, niet met de bewoners.” “Het gaat niet alleen om jongeren uit deze buurt. Er is ook een categorie jongeren van vijftien, zestien jaar uit de Rivierenbuurt,” zegt Van Maaren. “Dat een witte luxe auto in de buurt rond rijdt, is slechts één keer gebeurd.” Graag zou hij weer net als rond 2004 met buurtvaders in de wijk rondlopen om de jongens aan te spreken, zegt hij. “De politie heeft daar wel oren naar. Maar de buurtvaders willen daar wel graag een beloning tegenover zien, zoiets als een etentje bijvoorbeeld. Hopen dat dit doorgaat.” Jongeren die we ’s avonds bij het badhuis troffen, wilden niet praten. Luister ook onze podcast Amsterdam werelstad:||https://www.parool.nl/ps/scooter-uitgebrand-harde-muziek-de-diamantbuurt-gaat-weer-gebukt-onder-overlast~bc1676fd/
2022-07-22||Van Aziatische noedels tot bifteki met friet: vijf fijne gerechten ||Aziatische noedels met schnitzelreepjes 1. Breng een pan water aan de kook en kook de noedels volgens de aanwijzingen op de verpakking. Verhit de olijfolie in een koekenpan en bak de schnitzel in 5 à 8 min. per kant gaar en krokant op middelhoog vuur. 2. Verhit ondertussen de zonnebloemolie in een pan en bak de wokgroente 7 min. op hoog vuur. 3. Meng voor de saus de tomatenketchup, worcestershiresaus, poedersuiker, sojasaus en appelsap in een kom. Rooster de sesamzaadjes kort in een koekenpan op lage temperatuur. 4. Meng de noedels door de wokgroente en roer hier een deel van de saus doorheen. Verdeel de noedels over de borden en leg de schnitzelreepjes op de noedels. Garneer met sesamzaadjes. Serveer de overige saus apart. Tip: geen zwarte sesamzaadjes? Gebruik dan de welbekende witte sesamzaadjes. Courgette met hummus, notenmix, bosui en koriander 1. Zet de bakplaat aan om op te warmen, deze heeft wat tijd nodig. Hak ondertussen de notenmix fijn en zet apart. 2. Snijd de courgette in de lengte in vier gelijke delen, besprenkel met olijfolie en breng op smaak met peper en zout. Gril de courgette op de bakplaat tot deze gaar is en een mooi kleurtje heeft gekregen. 3. Snijd de bosui in mooie schuine ringen en pluk de blaadjes van de koriander. Besmeer de courgette met hummus. Garneer de courgette met de notenmix, geplukte koriander en gesneden bosui. Tip: variëren met dit recept? Vervang dan de courgette eens door aubergine. Bifteki met friet en zelfgemaakte tzatziki 1. Verwarm de oven voor op 220°C. Meng het rundergehakt met het ei, de oregano en het paneermeel. Snijd de plak feta in vier stukken en vorm hier het gehakt omheen. 2. Verwijder met een lepel de zaadlijsten van de komkommer. Rasp de komkommer met een grove rasp en laat dit 10 min. uitlekken in een zeef. Druk het overtollige vocht uit de komkommer. 3. Pel en snipper de knoflook. Meng de komkommer en knoflook met de Griekse yoghurt en rasp de gele schil van de citroen (rasp het witte gedeelte niet mee, dit is bitter) en houd een klein gedeelte apart en meng de rest door de tzatziki. 4. Verdeel de ribbelfriet over een met bakpapier beklede bakplaat en bak deze volgens de beschrijving op de verpakking goudbruin en krokant in de oven. 5. Verwarm ondertussen een pan met de olijfolie en bak hierin de bifteki rondom in 8 min. goudbruin en gaar op middelhoog vuur. 6. Haal de bifteki uit de pan en serveer deze met de ribbelfriet. Serveer de tzatziki apart en garneer met wat citroenrasp. Tip: heb je nog oregano? Garneer de friet dan nog met wat oregano. Thaise kabeljauw en papillote 1. Zet de elektrische barbecue aan, deze heeft tijd nodig om goed warm te worden. Vul de bodem met water. Haal de kabeljauw uit de koelkast om op kamertemperatuur te komen. 2. Snijd de rode peper in dunne, schuine ringen. Snijd het bosuitje over de lengte door en dan in vier gelijke stukken. 3. Neem twee stukken aluminiumfolie en verdeel de Thaise groentemix en rode peper. Leg vervolgens de kabeljauw erop met de koriander en bosui. Schenk als laatste de kokosmelk en vissaus eroverheen. Snijd de helft van de limoen in plakjes en pers wat limoensap uit de andere helft over het geheel. Leg op ieder pakketje een plakje limoen en vouw goed dicht. 4. Leg het vispakketje 30 min. op de voorverwarmde barbecue. Tip: vaak wordt er vis en groenten gebruikt, maar gevogelte en lam kunnen ook op deze manier bereid worden. Gnocchi uit de oven met zwarte olijven, cherrytomaatjes en verse spinazie 1. Verwarm de oven voor op 200°C. Pel en snijd de ui in kwarten, was en snijd de aubergine in blokjes van 2 cm. Snijd de olijven in ringen. 2. Kook de gnocchi kort, maximaal 1 min. en meng dan alle ingrediënten behalve de spinazie in een kom. Verdeel dit over een ovenschaal. Breng op smaak met peper en zout. 3. Zet de schotel voor 25 min. in de voorverwarmde oven tot de groente en gnocchi krokant en gaar zijn. Haal uit de oven en garneer met de verse spinazie. Ga naar www.eatertainment.nl voor nog meer recepten en inspiratie.||https://www.parool.nl/ps/van-aziatische-noedels-tot-bifteki-met-friet-vijf-fijne-gerechten~bf15d04d/
2022-07-22||Als gas en graan wapens zijn, bedreigt Rusland ons dan niet op ons eigen grondgebied?||Wij hebben sancties als wapen ingezet. Als we Rusland financieel zouden treffen, zou Poetin tot inzicht komen en de oorlog beëindigen. De sancties deerden hem als een korte motregenbui om een gigantische bosbrand te blussen. Niet dus. Poetin zette twee extra wapens in tegen ons: gas en graan. Gas gebruikte hij als wurgkoord. Wij werden meteen armer. Wel kwam hij tot het besef dat als je het koord nu eens een beetje laat vieren en dan weer aantrekt, je de prijs in jouw voordeel kan opdrijven zodat wij nog armer worden en hij rijker. Graan blijkt een dodelijker wapen. Of beter: het onthouden van graan. Wij, in Nederland, lijden daar niet zo onder, maar in Afrika – toch al niet zo’n rijk continent – wordt grote sterfte verwacht als er niet snel iets gebeurt. De reactie van Afrika is begrijpelijk: ze staan geheel achter Poetin. Ben je vijand, krijg je niks, met slijmen krijg je wel eens een broodkorst toegeworpen. Maar als er nu miljoenen worden bedreigd met de hongerdood, ook al is dat in landen waar wij niets mee te maken hebben en zij de doden mogen begraven terwijl de levenden hierheen willen komen omdat wij te eten hebben (ik zou ook naar ons vluchten), dan kan je je toch afvragen of wij – hoe zeggen ze dat tegenwoordig eufemistisch – ‘onze verantwoordelijkheid niet moeten nemen.’ Anders gezegd: of de Navo niet moet ingrijpen. Want bedreigt hun oorlog niet ons? Als gas en graan wapens zijn, worden wij dan niet door Rusland op ons eigen grondgebied bedreigd? Rusland redeneert: jullie doen sancties, wij doen sancties. Tit for tat. Dat klopt. Maar toch… Zij zeggen zelf dat de sancties hen niet deren. Wat is een wapen precies. Uiteindelijk kan alles een wapen zijn. Maar als bewuste hongersnood meer doden veroorzaakt dan een bom... Onze sancties veroorzaken geen Russische doden. Een hongerwurgkoord maakt je willoos. Een hond dresseer je met snoepjes, de mens met voer. Ik weet het, ik ben opgevoed door ouders met hongerangst door het kamp. Mijn maag is getraind in het eten van beschimmelde etenswaren. ‘’We gooien in dit huis niet zomaar eten weg!” Vakantieherinnering: n Frankrijk stopte mijn vader de auto omdat hij langs de kant van de weg een dood konijn zag liggen. Eerst vreugde (lekker eten!), daarna teleurstelling (te veel maden en vliegen.) Als ik dit verhaal later vertelde, moesten anderen vaak lachen. Ik het hardst. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/als-gas-en-graan-wapens-zijn-bedreigt-rusland-ons-dan-niet-op-ons-eigen-grondgebied~b96387ca/
2022-07-22||Opinie: ‘Kunnen we de kademuren herstellen en tegelijk hun historische constructies bewaren?’||In een brief aan de gemeenteraad schrijft wethouder Melanie van der Horst dat er moet worden bezuinigd op de bruggen- en kademuurvernieuwing. Het ambitieuze project waarmee de gemeente een aantal jaren geleden begon, zal worden getemporiseerd. Dit betekent uitstel en afstel van bepaalde brug- en kademuurvernieuwingen. Meer bruggen en kades zullen worden afgesloten voor het verkeer, meer parkeerplaatsen opgeheven, maar daar staat tegenover dat de overlast veroorzakende werkzaamheden kunnen worden uitgesteld. Daardoor loopt volgens de gemeente het ‘achterstallig onderhoud’ niet terug, maar op. Maar wellicht is hier sprake van een blessing in disguise. De wethouder schrijft dat de aanpak eenvoudiger, sneller en goedkoper moet: “We werken aan gerichte innovaties, die gaan over renovatie en levensduurverlenging van constructies in plaats van volledige sloop en nieuwbouw.” Het overleg dat de Vereniging Vrienden van de Amsterdamse Binnenstad (VVAB) met de gemeentelijke projectgroep voert, lijkt hier zijn vruchten af te werpen. Hoewel de VVAB erkent dat er sprake is van achterstallig onderhoud, betoogt de vereniging al jaren dat er te strenge eisen aan bruggen en kademuren worden gesteld die niet reëel zijn voor historische constructies, zeker niet in een historische binnenstad. De vereniging vroeg de gemeente alternatieve methodes te ontwikkelen die bruggen en kademuren niet slopen en vervangen maar behouden en herstellen. In een methode ontwikkeld door Ernst de Beaufort, die de VVAB in 2020 in een raadsadres aan de gemeente voorstelde, wordt alleen de fundering van een kademuur verstevigd, maar blijft de historische constructie zelf behouden. Voordeel is dat bomen ook behouden blijven. De gemeente heeft toegezegd te zullen experimenteren met dergelijke innovatieve methodes. De VVAB hoopt dat de gemeente dat nu werkelijk gaat doen, want kleinschaliger methodes kosten ook minder geld. Walther Schoonenberg, Vereniging Vrienden van de Amsterdamse Binnenstad De gemeente zoekt naar geld voor bruggen en kades. Zou er dan echt niets uit het potje ‘verkeersaanpassingen op straat’ naar het potje ‘wallenkant’ geschoven kunnen worden? Het lijkt me heerlijk om weer door de stad te kunnen fietsen, zonder rekening te hoeven houden met omleidingen omdat de straat weer open ligt voor een beter ‘doorstroomprofiel’. Paul van Meelis, schipper Vreemd dat in de winter bij smogrisico in Amsterdam (terecht) gevraagd wordt om geen open haarden te stoken, maar dat in de zomer bij landelijk risico op smog er geen enkele oproep aan inwoners en industrie etc. wordt gedaan om op zo’n dag vervuiling en uitstoot te vermijden. Wilko Wieffering, Amsterdam Prachtig hoe Theodor Holman de ‘oude’ oorlogen (WO II, maar ook de Oost) via zijn intieme familiegeschiedenis keer op keer verbindt met de ‘nieuwe’, hier om de spreekwoordelijke hoek. Hulde (lees die man). Eric Jansen, Amsterdam||https://www.parool.nl/columns-opinie/opinie-kunnen-we-de-kademuren-herstellen-en-tegelijk-hun-historische-constructies-bewaren~b900b0ca/
2022-07-22||Opinie: ‘Accepteer het zinloze bestaan en ga zinvol leven’||We gaan dood. Sterker nog, we zijn nu op dit moment stervende. Vanaf het begin van ons bestaan leven we toe naar de dood. Elke dag, elk uur, elk moment is weer een stap dichter bij de dood, een stap dichter bij ons einde. Toch geloven we dat het leven zinvol is. Dat wat we doen nuttig is en dat we dingen niet voor niets doen. Hierdoor werken we ons uit de naad. We werken ons kapot om de Amerikaanse droom, zoals dat zo ‘mooi’ heet, waar te maken. Met als gevolg dat de burn-outs de pan uit rijzen. In werkelijkheid is die belofte een leugen: wij zijn nutteloos en we zullen dit moeten accepteren. Juist hierdoor kunnen we toch een zinvol leven leiden. Deze acceptatie brengt verlossing. Verlossing van het negatieve, verlossing van het probleem van de mens: een zinvol leven leiden. Door het zinloze bestaan te accepteren, door te accepteren dat ons leven waardeloos is, kunnen we wat van ons leven maken. Zet een streep door de naïeve gedachte dat je voortleeft na je dood. Vergeet de droom dat je de wereld kan veranderen. Haal het uit je hoofd. Het is echt zo, je bent niets waard. Mocht je vandaag overlijden, zou de wereld gewoon verder gaan. Mensen zouden blijven feesten, het klimaat blijven verzieken en crimineel gedrag blijven vertonen. Wat je ook hebt gedaan, dat is men echt allang alweer vergeten. Je bent simpelweg verdwenen in de vergetelheid. Je bent niet noodzakelijk in deze wereld, je bent slechts een toevallige voorbijganger. Juist door dit besef dat wij slechts passanten zijn, kunnen we van het leven iets zinvols maken. Door de grootheidswaanzin van ons af te schuiven. Door ons enkel te richten op de mensen om ons heen, op onze eigen omgeving, kunnen we toch van nut zijn. We zouden de mensen om ons heen kunnen helpen. En door dit te doen, verbeteren we toch een beetje de wereld. We veranderen de wereld op een positieve manier door niet de wereld te willen veranderen, maar door onze omgeving te ondersteunen. Onze ambitieuze carrières kunnen wachten. Onze drang om te groeien en te presteren is onnodig. Juist onze aandacht schenken aan onze vrienden, aan onze families, aan ons tuintje en aan onze kat, is zinvol. Accepteer het zinloze bestaan en ga zinvol leven. Melvin Jan Garmt Heersema, student Toegepaste Psychologie en Filosofie, Groningen||https://www.parool.nl/columns-opinie/opinie-accepteer-het-zinloze-bestaan-en-ga-zinvol-leven~b8d04f08/
2022-07-22||Walrus Freya laat boten zinken in Europese badplaatsen||Het enorme dier, te herkennen aan een roze vlek op haar neus, heeft heel wat chaos aangericht in haar tijd in Noorwegen. In de haven van Oslo heeft ze met haar 680 kilo meerdere kleine boten tot zinken gebracht. Vorig jaar lag Freya op een onderzeeër van de Nederlandse marine. Dat ging er gemoedelijk aan toe. De onderzeedienst van de marine heette het dier welkom en een bemanningslid kon Freya van dichtbij fotograferen. In Oslo zijn de mensen minder blij met haar komst. “Ik wil haar niet op de steiger of op mijn boot,” zegt een Noorse booteigenaar tegen de Duitse tv. Maandag blokkeerde de walrus een roeier, die het dier probeerde weg te jagen. De havenpolitie probeerde Freya een dag later met een grote waterslang van een boot te spuiten. Zwemmers wordt aangeraden om snel uit het water te gaan als ze Freya zien. Ze is niet agressief, maar zou zwemmers onder water kunnen sleuren omdat ze wil spelen. Veel nieuwsgierige mensen varen de haven van Oslo binnen om beelden te maken van Freya. Dat zou haar rust verstoren, aldus experts. Zo denkt walrusexpert Rune Aae dat veel kijkers te dichtbij komen en daardoor verhinderen dat het geschrokken dier kan vluchten. Deze robbensoort eet graag grote maaltijden, maar moet daarna zo’n twintig uur liggend uitrusten. “Constante stress is niet goed voor haar.” Deskundigen roept iedereen op om de walrus, een beschermde diersoort, met rust te laten. Freya is een beroemdheid geworden, omdat ze normaal gesproken alleen in de poolcirkel zwemt. Ze is nu zo’n 650 kilometer van huis en het is onduidelijk waarom ze in het zuiden is terechtgekomen. Lokale autoriteiten en wetenschappers hebben een plan bedacht om de vrede terug te laten keren in de haven. Ze gaan een drijvend platform vastmaken aan een boot, zodat Freya hierop kan liggen. Als ze daar eenmaal aan gewend is, zullen ze haar voorzichtig wegslepen naar een andere plaats langs de Noorse kust.||https://www.parool.nl/wereld/walrus-freya-laat-boten-zinken-in-europese-badplaatsen~bda4c076/
2022-07-22||‘Vleesvervangers goedkoper dan vlees door inflatie’||De onderzoekers vergeleken burgers, gehakt en kipstukjes bij de zes grootste supermarkten met de goedkoopste bijbehorende vleesvervangers. In totaal werden 36 verschillende producten vergeleken. “Waren vegetarische burgers, gehakt en kipstukjes in februari in 44 procent van de gevallen goedkoper of ongeveer even duur, nu is dat in 66 procent van de gevallen zo”, stelt ProVeg. De verschillen tussen supermarkten en tussen producten onderling blijven volgens de onderzoekers groot. “Dat vleesvervangers gemiddeld goedkoper zijn geworden dan vlees, wil dus niet zeggen dat dit ook bij elke vleesvervanger en in elke supermarkt zo is. Wel is overal dezelfde trend te zien van een scherpe daling of zelfs omkering van de prijsverschillen.” Volgens ProVeg zijn bij Aldi en Lidl relatief de grootste voordelen te behalen. “Bij de burgers scheelt dit maar liefst 6 euro per kilo”, aldus de organisatie. Dat vlees nu duurder is, komt volgens ProVeg door de hogere kosten van graan, gecombineerd “met de inefficiëntie die eigen is aan de productie van vlees”.||https://www.parool.nl/nederland/vleesvervangers-goedkoper-dan-vlees-door-inflatie~bb9602d7/
2022-07-22||CBS: stijging huizenprijzen naar laagste niveau in bijna een jaar||Voor huizen moest gemiddeld 16,6 procent meer betaald worden dan in dezelfde maand een jaar terug. In mei kwam de toename nog uit op 18,8 procent en in januari piekte de prijsstijging op zo’n 21 procent, het hoogste niveau in decennia. De hoeveelheid verhuizingen nam vorige maand verder af. Het Kadaster registreerde in juni 15.661 woningtransacties. Dat is bijna 12 procent minder dan een jaar eerder. In Amsterdam nam de prijs van een woning gemiddeld met 17,1 procent toe en wisselden 6,4 procent minder woningen van eigenaar ten opzichte van een jaar eerder. Gegevens over het hele tweede kwartaal wijzen uit dat er landelijk nog wel sprake is van verschillen. In Flevoland zouden de prijzen van alle provincies nog het sterkste oplopen. In Zeeland kwam de prijsstijging het laagste uit. Ook de cijfers over de hoeveelheid verhuizingen verschillen per regio, al is de trend overal in grote lijnen wel hetzelfde. Makelaarsorganisatie NVM constateerde eerder deze maand dat het aantal huizen dat te koop staat in Nederland de laatste maanden flink is toegenomen. Op basis van eigen cijfers merkten de makelaars eveneens dat de huizenprijzen niet meer zo sterk opliepen als eerder. Maar mensen zouden over het algemeen hun huis eerst willen verkopen voordat ze zelf een nieuwe woning aanschaffen. Dat zou de reden zijn dat het aantal transacties nog achter blijft bij het aanbod. Meer huizen om uit te kiezen en minder gekte met de prijzen kunnen het volgens de NVM makkelijker maken voor woningzoekers om een huis te bemachtigen. Toch gaven de makelaars aan dat er nog steeds sprake is van een vrij beperkt woningaanbod. Daar komt bij dat de hypotheekrentes oplopen en het bedrag dat mensen kunnen lenen dus afneemt. Pas als er meer huizen bij komen, kan de woningmarkt in de ogen van de makelaars echt weer tot rust komen. En dat kan nog wel eens jaren gaan duren. Vastgoeddeskundigen van ABN AMRO stellen in een ander rapport dat er voor de waarde van vastgoed in het geheel een kentering nabij lijkt. Alle typen vastgoed zijn eerder dit jaar nog duidelijk in waarde gestegen. Dan gaat het bijvoorbeeld om kantoren en bedrijfsruimtes. Maar door het oplopen van de rentes op de financiële markten zou het aannemelijk zijn dat de waarden van vastgoed meer onder druk komen te staan.||https://www.parool.nl/nederland/cbs-stijging-huizenprijzen-naar-laagste-niveau-in-bijna-een-jaar~b222071d/
