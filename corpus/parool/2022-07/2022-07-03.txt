2022-07-03||Vier mensen naar ziekenhuis na brand in Zuidoost||Volgens de brandweerwoordvoerder hebben de vier rook ingeademd. Een vijfde persoon is nagekeken door ambulancepersoneel en hoefde niet naar het ziekenhuis. Het wordt nog onderzocht hoe de brand is ontstaan.||https://www.parool.nl/amsterdam/vier-mensen-naar-ziekenhuis-na-brand-in-zuidoost~b674b7fd/
2022-07-03||Boerenprotesten op maandag lastig voor te bereiden: ‘Alle mensen in Nederland kunnen worden gedupeerd’||In besloten chatgroepen hebben boze boeren, althans een fanatiek deel van hen, aangekondigd om op maandag ‘heel Nederland plat te leggen’. Iedereen weet door eerdere acties wat dat ongeveer kan betekenen: blokkades met tractoren op snelwegen, ellenlange files, mensen die uren later op de plek van bestemming komen en trucks die hun vracht niet op tijd in de winkel kunnen krijgen. Dagelijks vliegen er ook nog eens ruim 65.000 mensen van Schiphol. Halen die passagiers wel hun vliegtuig? Alle Nederlandse luchthavens zijn namelijk ook tot mogelijk mikpunt bestempeld. Evenals distributiecentra. Hoe zorg je als supermarkt dat er voldoende verse producten in de schappen liggen? En hoe moet dat bij eventuele volgende acties van de boeren? Want zij lijken voorlopig niet van plan te stoppen met demonstreren. Kun je je daar als organisatie of bedrijf op voorbereiden? Niet echt, zegt woordvoerder Michel van Schie van Royal Flora Holland, in de volksmond de Bloemenveiling van Aalsmeer. De veiling ligt vlak onder Schiphol en dus zowat in de veronderstelde vuurlinie. Elke dag worden daar volgens een minutieus vastgesteld schema tientallen miljoenen bloemen geveild, verdeeld, ingepakt en ingeladen in gekoelde vrachtwagens die vervolgens naar alle hoeken van het land rijden. En daarbuiten, want 85 procent is voor de export. Bloemen die ’s ochtends om 6.00 uur worden geveild, en om 13.00 uur worden uitgereden, staan eind van de middag op hun bestemming, bijvoorbeeld diep in Duitsland, schetst Van Schie. “Het systeem is er al jaar en dag op ingericht om de bloemen zo snel mogelijk op de plaats van bestemming te krijgen. Dan wil je niet dat de wagens tijdens het transport te lang stil staan.” Erop anticiperen kan de bloemenveiling niet, zegt Van Schie. “We kunnen niet nóg eerder gaan veilen. Dat veilen gaat op afstand. Overal in de wereld zitten kopers klaar die op afstand hun bestellingen doen.” Overigens hebben de protesten de vorige veilingen nog niet echt getroffen, maar Royal Flora Holland heeft klanten en medewerkers in de loop naar maandag wel een mail gestuurd om daar rekening mee te houden. Naast luchthavens en de Rotterdamse haven, zijn ook de distributiecentra door de boeren ook als doelwit genoemd. Dat zou betekenen dat supermarkten moeilijker kunnen worden bevoorraad. Een mogelijke miljoenenstrop, voorspelt de woordvoerder van brancheorganisatie Centraal Bureau Levensmiddelenhandel (CBL). “Mochten de blokkades aanhouden, dan zou dat zeker kunnen betekenen dat er producten niet kunnen worden geleverd, bijvoorbeeld de versproducten.” Dat zou de consument vrij snel kunnen merken aan lege plekken in de schappen. “We zijn in overleg met de politie, zodat eventuele blokkades gelijk kunnen worden weggehaald.” Directeur Marc Jansen van CBL maakte vorige week al duidelijk dat hij het onacceptabel vindt dat distributiecentra doelwit zijn, omdat de supermarkten volgens hem helemaal geen partij zijn in het conflict. Vorig jaar werd door de boeren al eens een oproep gedaan om de centra plat te leggen, aldus Jansen. “Het kan niet weer gebeuren dat de voedselvoorziening in gevaar wordt gebracht. Alle mensen in Nederland zouden dan worden gedupeerd en voor de supermarkten zou er dan enorme schade zijn.” Veel organisaties kiezen ervoor om te informeren. De ANWB adviseert de verkeersinformatie in de gaten te houden, Schiphol raadt passagiers aan met de trein te komen en ook KLM waarschuwt voor vertragingen onderweg naar Schiphol. Volgens een woordvoerder van de verkeersleiding van de ANWB is het lastig om mensen voor te bereiden op aanstaande acties van boeren. “Eerst gingen de boeren naar Den Haag, later naar Stroe. Het valt dus niet te voorspellen waar het vast gaat lopen. Het is heel vaag allemaal en misschien is dat ook wel de bedoeling.”||https://www.parool.nl/nederland/boerenprotesten-op-maandag-lastig-voor-te-bereiden-alle-mensen-in-nederland-kunnen-worden-gedupeerd~b0c80924/
2022-07-03||Remkes gaat gesprekken tussen boeren en politiek leiden, belangenorganisaties reageren verdeeld||Remkes gaat 13 juli aan de slag met voorbereidingen. Het idee is dat de gesprekken in de tweede helft van augustus beginnen, schrijft landbouwminister Henk Staghouwer in een brief aan de Kamer. Boerenorganisaties hebben fel gereageerd op de stikstofplannen van het kabinet. Tijdens eerdere boerenprotesten was er veelvuldig sprake van verkeerschaos; maandag hebben organisaties aangekondigd het hele land plat te willen leggen. Staghouwer en stikstofminister Christianne van der Wal hebben Remkes gevraagd onafhankelijk de gesprekken te leiden tussen ‘het kabinet, medeoverheden, de agrarische sector en andere belanghebbende organisaties’. De VVD’er heeft veel ervaring als bestuurder en er wordt vaak een beroep op hem gedaan als crisismanager, bijvoorbeeld na politieke problemen in Limburg en Den Haag. Hem werd vorig jaar ook gevraagd de ellenlange formatie uit het slop te trekken. Ook in het stikstofdossier is Remkes geen onbekende. Hij leidde een commissie die twee belangrijke rapporten schreef over de stikstofaanpak. Daarin adviseerde hij onder meer doelen vast te houden (driekwart van de beschermde natuur onder de kritische stikstofgrens en halvering van de stikstofuitstoot) waar een deel van de boeren zich nu tegen verzet. Die doelen blijven staan, heeft premier Mark Rutte al gezegd tijdens een debat over de boerenacties deze week. In dat debat zei Rutte voorstander te zijn van een bemiddelaar. “Maar we gaan niet aan tafel zitten met de relschoppers,” voegde hij daaraan toe. “Ik ga niet aan tafel zitten met iemand die met een mokerhamer op een politiebus staat te rammen.” Jos Ubels van Farmers Defence Force is sceptisch over de aanstelling van Remkes als bemiddelaar. ‘Het kabinet maakt blunder op blunder en nu sturen ze een bemiddelaar op pad die eenzijdig het gesprek aan moet gaan zonder aan de doelen te mogen tornen.’ Voorman Bart Kemp van boerenactiegroep Agractie noemt de benoeming van Remkes ‘onzin’ omdat hij ‘geen vertrouwen geniet in de sector’. De actiegroep noemde eerder de naam van Elbert Dijkgraaf als mogelijke bemiddelaar maar de organisatie zou liever praten met stikstofminister Christianne van der Wal of premier Mark Rutte. ‘We hebben geen zin in een theekransje’, stelt hij. LTO Nederland laat weten in beginsel open te staan voor een gesprek. De ondernemersorganisatie voor Nederlandse boeren en tuinders stelt dat daarbij cruciaal is dat met de bemiddelaar en het kabinet over de ‘échte pijnpunten’ kan worden gesproken. ‘Dus over de doelen, het tijdspad en de manier waarop reducties kunnen worden gehaald. Is die ruimte er niet, dan heeft een gesprek simpelweg geen zin.’||https://www.parool.nl/nederland/remkes-gaat-gesprekken-tussen-boeren-en-politiek-leiden-belangenorganisaties-reageren-verdeeld~b22e4e90/
2022-07-03||Rolexrover zet pistool op hoofd gast terras Beethovenstraat||De overval vond plaats om iets voor elven vrijdagavond. Een ondernemer zat samen met drie anderen op het terras van restaurant Ferilli’s in de Beethovenstraat, toen een man met een hoodie op zijn hoofd naar de tafel liep. Hij greep de ondernemer in zijn nek en zette een pistool op zijn hoofd. “Het leek wel een next level film,” vertelt de geschrokken ondernemer. “Hij zei: ‘Geef me je horloge anders schiet ik je door je hoofd.’ Ik hoorde het wapen een paar keer klikken.” De roof mislukte. Op videobeelden die inmiddels rondgaan op Whatsapp is te zien hoe de overvaller zijn slachtoffer een paar keer op het hoofd slaat. In de worsteling die daarop ontstond, wist de ondernemer zich los te rukken. Hij gooide daarop een stoel naar de vluchtende overvaller. Die kwam terecht in het gezicht van een vrouw die ook op het terras zat. Ze brak twee voortanden en moest haar kin laten hechten in het ziekenhuis. “Ik vind het heel vervelend voor haar,” laat de ondernemer weten. De overvaller had het voorzien op zijn stalen Rolex. Hoe de overvaller wist dat hij een dergelijk horloge om had, weet de ondernemer niet. “Ik had eerder die avond iets geknoeid, toen heb ik wel mijn mouwen even opgestroopt.” Dure horloges zijn een tijdlang een gewild object van overvallers. In 2020 werd een gewelddadige bende die het voorzien had op dure Rolexhorloges veroordeeld tot gevangenisstraffen van vijf jaar. De ondernemer wist van de risico’s van het dragen van een duur horloge. “Omdat op dat terras wel meer mensen zitten met dure horloges, dacht ik dat het wel kon.” Dat hij een vuurwapen op zijn hoofd zou krijgen, had hij niet verwacht. “Ik heb mijn lesje geleerd. Ik ga voortaan met een Apple Watch op het terras zitten. Als je in Amsterdam nog een duur horloge omdoet, ben je levensmoe.” Restaurant Ferilli’s wilde zondagmiddag geen commentaar geven op de gebeurtenis. Voor het restaurant is het het tweede gewelddadige incident in een paar jaar tijd. Vier jaar geleden werd een klant van het restaurant op het terras geliquideerd. De politie heeft de zaak in onderzoek.||https://www.parool.nl/amsterdam/rolexrover-zet-pistool-op-hoofd-gast-terras-beethovenstraat~b6751505/
2022-07-03||Groenewegen wint na drie jaar weer etappe in Tour de France||Magnus Cort Nielsen vertelde voor de start al dat hij van plan was zijn bolletjestrui te verdedigen en hield woord. Direct vanuit de start koos de Deen de aanval en omdat er niemand mee wilde, reed hij solo door. Voor een rustig keuvelend peloton uit kon hij zo luid toegejuicht door zijn landgenoten de drie beklimmingen van de dag als eerste bedwingen en drie punten toevoegen aan zijn totaal. Op 90 kilometer voor de finish kwam er eindelijk opwinding binnen het peloton: de tussensprint was aanstaande. De 20 punten gingen naar Cort en daarachter was het Wout van Aert, die zijn ploeggenoot Christophe Laporte, Fabio Jakobsen en Peter Sagan voor wist te blijven. En dus vergrootte de Belg zijn voorsprong in de strijd om de groene trui virtueel naar drie punten. Met nog 50 kilometer te gaan had Cort alle prijzen die hij onderweg op kon rapen te pakken. Zwaaiend naar de camera liet hij zich met een grote glimlach op zijn gezicht inlopen door het peloton. Alle ploegen leken zich neer te hebben gelegd bij een massasprint en die kwam er dan ook. Jakobsen verloor in de laatste bocht flink wat plaatsen en kon zich niet mengen in de strijd om de dagzege. Groenewegen won met een banddikte voorsprong op geletruidrager Van Aert. Jasper Philipsen werd derde, voor Peter Sagan en Jakobsen. Zo wint een dag na Jakobsen ook Groenewegen een rit in de Tour. Twee jaar naar de dramatische botsing in de Ronde van Polen zijn beide Nederlandse sprinters weer terug aan de top. Voor Groenewegen is het zijn vijfde ritzege in de Ronde van Frankrijk, zijn eerste sinds 2019. “Het is een zware tijd geweest,” zei de 29-jarige Amsterdammer van Team BikeExchange-Jayco. Door een valpartij op tien kilometer van de finish verloor een aantal klassementsrenners zondag wat tijd. Onder meer Jack Haig, Damiano Caruso en Rigoberto Uran kwamen 39 tellen na Groenewegen over de streep.||https://www.parool.nl/sport/groenewegen-wint-na-drie-jaar-weer-etappe-in-tour-de-france~b6ba7eca/
2022-07-03||Serieuze zorgen over snelle verspreiding apenpokken: ‘Kan volgende pandemie worden’||Het aantal gevallen van het apenpokkenvirus is de afgelopen twee weken in Europa verdrievoudigd. De Wereldgezondheidsorganisatie is ‘erg bezorgd’ en overweegt de uitbraak op te schalen tot het hoogste alarmniveau (‘Public Health Emergency of International Concern’). “Qua ernst is apenpokken niet te vergelijken met Covid-19, dat zich sneller verspreidt en meer mensen ernstig ziek maakt. Maar dit kan wel degelijk een pandemie worden,” verklaart viroloog Ab Osterhaus. “Covid is een bosbrand, apenpokken een veenbrand. Daar moet je ook verschrikkelijk voorzichtig mee zijn, want die kan zich ondergronds verspreiden en ook voor grote problemen zorgen.” In Europa zijn inmiddels meer dan 4000 besmettingen vastgesteld met het apenpokkenvirus, dat doorgaans alleen in Afrika voorkomt. In Nederland staat de teller op een kleine 300 gevallen. Het gaat tot nu toe vooral om mannen die seks hebben met mannen; een fetisjfestival in België wordt beschouwd als waarschijnlijke brandhaard. Maar ook bij vrouwen en kinderen duikt het virus nu op. In Nederland is tot nu toe één kind in de basisschoolleeftijd besmet geraakt. Apenpokken is geen soa: het virus kan zich ook op andere manieren dan via seks verspreiden. Huid-op-huidcontact is de belangrijkste besmettingsroute, maar viroloog Marion Koopmans sluit niet uit dat apenpokken ook verspreid kan worden door bijvoorbeeld hoesten. “Bij mensen met apenpokken zit het virus vaak ook in de keel. Dat bewijst niet dat het zich nu ook via de luchtwegen verspreidt, maar het zou natuurlijk niet de eerste vervelende verrassing uit de viruswereld zijn als dat gaat veranderen. We weten uit Afrika dat sommige varianten van apenpokken zich makkelijker verspreiden.” De meeste mensen met apenpokken worden niet heel ziek. Maar naarmate het virus zich verder verspreidt, zullen ook meer kwetsbare mensen besmet worden die mogelijk wél ernstige symptomen krijgen, vreest de Wereldgezondheidsorganisatie. In Afrika zijn gevallen bekend van kinderen die er wel ernstig ziek van zijn geworden. “We weten niet goed wat het virus in kinderen doet,” zegt Osterhaus, “Dat geldt ook voor mensen met een verzwakt immuunsysteem door bijvoorbeeld kanker.” Bovendien is apenpokken ook voor sommige gezonde jonge mensen geen pretje, waarschuwt Koopmans. “Ik sprak van de week een arts uit Engeland die gevallen behandelt die niet mild verlopen. Deze mensen zijn flink ziek, vertelde hij. Ze hebben heel veel blaasjes en zulke extreme pijn dat soms morfine nodig is.” Volgens de virologen is het nog niet te laat om de uitbraak van de ziekte in te dammen. “Testen bij klachten, isolatie en bron- en contactonderzoek zijn net als bij Covid ontzettend belangrijk,” stelt Koopmans. Het Rijksinstituut voor Volksgezondheid en Milieu (RIVM) roept volwassenen met blaasjes op het lichaam op zich te melden bij de huisarts. “Zeker als deze blaasjes begonnen rond je anus, je geslachtsdeel of in het gezicht.” Dat geldt overigens niet voor kinderen: kinderen met blaasjes hebben meestal waterpokken. Mensen die in nauw contact zijn geweest met iemand die apenpokken heeft, worden gevaccineerd. Koopmans pleit ervoor om de groep met het hoogste risico - mannen die seks hebben met mannen - ook preventief te vaccineren. Het RIVM waarschuwde vorige week dat aankomende evenementen voor de lhbti-gemeenschap, zoals de Pride Amsterdam, kunnen leiden tot verdere verspreiding van het apenpokkenvirus in Nederland. De organisatie van Pride Amsterdam ziet echter geen aanleiding om extra maatregelen te nemen. “Je moet oppassen dat je niet stigmatiseert door een hele algemene groep hierover aan te spreken. Het RIVM heeft het over mannen die seks hebben met mannen, maar de Pride-community is veel breder dan dat,” stelde een woordvoerder.||https://www.parool.nl/wereld/serieuze-zorgen-over-snelle-verspreiding-apenpokken-kan-volgende-pandemie-worden~be68ed02/
2022-07-03||Politie adviseert: Werk maandag thuis vanwege onvoorspelbare boerenacties||Om de orde te bewaren is de politie maandag in crisisstand. In alle regio's staan extra politiemensen paraat, landelijke eenheden kunnen bijspringen op plekken waar het uit de hand loopt. Er is ook zwaar materieel van het leger beschikbaar, zegt Willem Woelders, hoofd Operatiën bij de landelijke eenheid van de politie. “Er zijn goede afspraken met defensie. We hebben grotere voertuigen en diepladers klaar staan en op afroep, om wegen te blokkeren en tractors weg te slepen, dat doe je niet met een Volkswagen.” Maar de grote vraag is: waar zal de politie nu daadwerkelijk in actie moeten komen? “Wij zien ook dat op sociale media tot actie wordt opgeroepen, ook op vitale plaatsen zoals havens, Schiphol en distributiecentra. Maar ook wij hebben geen beeld van wat er precies gaat gebeuren.” Ook actiegroepen zelf kunnen dat op dit moment niet zeggen. Bart Kemp van Agractie: “We horen veel geruchten, we verwachten veel actie op veel plaatsen, maar hebben geen idee hoe, wat of waar. Wij zijn niet betrokken bij de organisatie, dit ontstaat spontaan in allerlei groepen en regio's.” Tegelijkertijd benadrukt Woelders dat er wel degelijk voorbereidingen worden getroffen. “De officiële organisaties zijn niet verantwoordelijk, maar er worden natuurlijk wel afspraken gemaakt om elkaar ‘toevallig’ bij een kruising te ontmoeten. Wij proberen op dit moment maximaal informatie van sociale media te halen, maar hebben om bij gesloten groepen te kunnen wel een machtiging van een officier van justitie nodig.” Dat legt de mogelijkheden om mee te kijken aan banden. Woelders: “Gezien de informatie die er nu ligt lijkt thuiswerken als het kan verstandig. Deze acties leiden toch vaak tot files en andere toestanden op de weg.” Rijkswaterstaat waarschuwt dat de hele dag vertragingen op de weg kunnen ontstaan. ‘Als er veel vertraging is, vertrek dan later of werk thuis,’ luidt hier het devies. Om de boel in goede banen te leiden, worden extra weginspecteurs en verkeersleiders ingezet. Politiechef Woelders hoopt hoe dan ook dat het maandag niet tot ‘fors geweld’ komt. “Gezien de eerdere ervaringen zijn we voorbereid op verstoring van de openbare orde en strafbare feiten. Maar ik hoop dat boeren die gebruik maken van hun recht om te demonstreren daarbij hun verstand gebruiken.”||https://www.parool.nl/nederland/politie-adviseert-werk-maandag-thuis-vanwege-onvoorspelbare-boerenacties~b22afb8a/
2022-07-03||Rafael Nadal op zijn hoede voor Botic van de Zandschulp: ‘Hij ontwikkelt zich ongelooflijk’||“Hij (Van de Zandschulp, red.) is een speler die zich afgelopen jaar ongelooflijk heeft ontwikkeld. Het was een mooie uitdaging op Roland Garros en hij wil meer, denk ik. Hij is een complete speler met veel kwaliteiten en ik moet net zo goed spelen als in de derde ronde,” zei Nadal na zijn zege in de derde ronde op de Italiaan Lorenzo Sonego (6-1, 6-2, 6-4). “Ik zal agressief moeten spelen en met de juiste energie. Hij is een lastige tegenstander, maar ja, we staan in de vierde ronde. Dan moet dat wel.” In Parijs had Van de Zandschulp weinig in te brengen tegen de huidige nummer vier van de wereld. Nadal won eenvoudig met 6-3, 6-2, 6-4. Op het Franse gravel is de 36-jarige Spanjaard dan ook nagenoeg onverslaanbaar. Hij won het toernooi veertien keer. Op het gras van Wimbledon was hij ‘slechts’ twee keer de beste. Van de Zandschulp acht zichzelf dan ook niet kansloos. “Op Roland Garros ging ik voor veel te veel ballen, in het begin van de partij. Daardoor maakte ik te veel fouten. Pas toen alles verloren leek, bij 4-1 in de derde set, speelden we nog een paar goede games.” “Dat was een zware pot voor mij,” vervolgt hij. “Maar hier op gras ben ik wat comfortabeler. Nadal heeft de laatste jaren juist weinig op gras gespeeld. Hij lijkt soms een beetje te worstelen, al wint hij wel gewoon zijn partijen natuurlijk. Misschien kan ik hem hier pijn doen. De vorige keer begon ik iets te wild, waardoor ik veel fouten maakte. Hopelijk kan ik nu iets meer ‘gratis’ punten pakken met mijn service, die je op Roland Garros niet krijgt. Dan helpt de ondergrond hier wel iets.”||https://www.parool.nl/sport/rafael-nadal-op-zijn-hoede-voor-botic-van-de-zandschulp-hij-ontwikkelt-zich-ongelooflijk~b296b83a/
2022-07-03||Peter Brook (1925-2022), theaterregisseur van de eenvoud||Van elke lege ruimte kon hij een podium maken, dat is de strekking van de eerste zin, ‘I can take any empty space and call it a bare stage,’ in het boek De lege ruimte (The Empty Space, 1968), een standaardwerk in de theaterwereld dat Peter Brook schreef. Het wijst vooral op de eenvoud die hij nastreefde omdat, volgens hem, ‘het meest geweldige theater gemaakt wordt within the human being’. Alle tierelantijnen, decorstukken, videoinstallaties en grote kostuums zijn opsmuk, niet de essentie van theater, vond hij. Brook werd in 1925 geboren in Londen als zoon van Lets-Joodse ouders. Op zijn zevende maakte hij al een vier uur durende voorstelling van Hamlet, opgevoerd voor zijn ouders. Misschien is het dan niet verrassend dat hij op zijn zeventiende zijn eerste grote productie regisseerde (Christopher Marlowes Dr Faustus bij Torch Theatre in Londen). Halverwege de twintig was hij al een veelgevraagd regisseur in het Londense West End en voor zijn dertigste regisseerde hij Broadwayproducties in New York. Hij maakte voorstellingen met grote acteurs als Laurence Olivier en Vivien Leigh, won Tony awards en werkte onder meer voor het Royal Opera House in Londen en de Royal Shakespeare Company. Maar in de jaren zeventig keerde hij die carrière – met de bijbehorende gelikte producties en het conservatieve publiek – de rug toe en ging hij heel eigen werk maken in Parijs, waar hij zijn eigen theater en onderzoeksplek oprichtte: Théâtre des Bouffes du Nord (de ‘narren van het noorden’), om de hoek bij Gare du Nord. De groep speelde met immigranten, in vluchtelingenkampen en maakte als een van de weinigen al multicultureel theater. Met de The Mahabharata, een weergaloze marathonvoorstelling van negen uur, gebaseerd op een Indiaas religieus epos (de filmversie van vijf uur uit 1989 staat op YouTube), die hij in 1985 voor het Theaterfestival van Avignon maakte, schreef hij theatergeschiedenis. Al zei hij later ook dat het allemaal wat eenvoudiger had gekund. Toen hij op 92-jarige leeftijd in 2018 met zijn Les Bouffes du Nord hoofdgast was bij festival Brandhaarden in de Stadsschouwburg Amsterdam was zijn voorstelling Battlefield te zien, dat een klein deel van de Mahabharata nam, maar sober en intiem is. Niet alleen in het theater liet Brook zich gelden, hij schreef meerdere boeken en regisseerde ook films, waarvan Lord of the flies (1963) de bekendste is en werd genomineerd voor een Gouden Palm in Cannes. Hoewel zijn ogen achteruit gingen, bleef hij regisseren. Zijn laatste voorstelling Why?, die hij schreef en regisseerde met zijn partner in crime van het eerste uur Marie-Hélène Estienne, speelde in New York en Parijs in 2019. Regelmatig kreeg hij toen al de vraag van journalisten om over zijn dood heen naar de toekomst van het theater te kijken. In 2018 antwoordde hij, in een interview met Het Parool, op die vraag: ‘Ik heb altijd een simpele tegenvraag: wat is de toekomst van eten? Zolang we dat nodig hebben is het er, dat geldt wat mij betreft ook voor theater.’||https://www.parool.nl/kunst-media/peter-brook-1925-2022-theaterregisseur-van-de-eenvoud~b087560ab/
2022-07-03||Hoger beroep over ‘valse fax’ Willem Endstra: ‘De aantijgingen zijn pertinent onjuist’ ||Harry Pen, op 30 september 1943 geboren in Den Haag, is trots op zijn curriculum vitae van het kaliber ‘van krantenjongen tot miljonair’. Van schilder tot multimiljonair, in zijn geval, zoals we tijdens een Chinese maaltijd bespreken in zijn appartement in Noordwijk. “Mijn motto was altijd: een man een man, een woord een woord, en daar ben ik een heel eind mee gekomen.” In 1958 in loondienst begonnen als schilder, bouwde hij zijn eigen Pen Schilderwerken BV op in Leiden (‘met 16 man personeel’), dat tot 2002 liefst 40 jaar bestond. Hij handelde in auto’s, goud, verzekeringen en hypotheken. Hij had een bar, drie bloemenzaken, een casino, een bouwbedrijf (‘32 man personeel’) in de Amsterdamse binnenstad, twee videotheken, een zonnestudio en een juwelierszaak. Hij zat 41 jaar groot in het onroerend goed, in Nederland en Duitsland, op Ibiza en Aruba. In die branche deed hij zaken met Willem Endstra, de malafide vastgoedbaron die op 17 mei 2004 werd geliquideerd voor zijn kantoor aan de Apollolaan in Amsterdam-Zuid – volgens het gerechtshof in opdracht van Willem Holleeder en anderen. “Ik stond bij de belastingdienst bekend om mijn hoge levensstandaard,” vertelt Pen. “Ik had kostbare villa’s en auto’s en een groot luxe jacht en zo. Allemaal opgebouwd doordat ik eerlijk zaken deed. Zakenpartners wisten dat ze me konden vertrouwen, en het was boter bij de vis.” Die reputatie waarover Pen met trots vertelt, is een belangrijke reden waarom het hem zo aangrijpt dat hij als een crimineel en witwasser wordt neergezet in de juridische procedures die hij ruim 18 jaar na de moord op Endstra nog altijd voert met diens erven. Vooral ook met de vereffenaar die is aangesteld om de nalatenschap af te wikkelen. Evenals de invalide geschoten xtc-handelaar Ronald van Essen, strijdt Pen onvermoeibaar voor het geld waarop hij zegt recht te hebben, maar anders dan Van Essen ontkent hij ooit crimineel te zijn geweest. Tot nu toe geven alle rechters hem ongelijk, maar Pen geeft niet op. Handicap in alle procedures is het gegeven dat Endstra een zeer summiere en gebrekkige administratie voerde. Spil in de slepende rechtszaken is een fax die Willem Endstra op 7 mei 2003 aan Pen zou hebben gestuurd, met daarop naast de geprinte tekst handgeschreven krabbels. VERTROUWELIJK, staat er en kapitalen boven. Dan: ‘Beste Harry, Hierbij de gevraagde brief voor jouw persoonlijk.Ik heb van jouw ontvangenHfl 2.700.000 Oude Zeeweg 55 te Noordwijk ZH, Hfl 890.000 Aankoop Onroerendgoed, € 1.000.000 Inzake aankoop Spaarselect. Verder gaat naar jouw toe de winst van Spaarselectpand 50% boven de Hfl 7.700.000,00 50% winst Breda Sport Centrum boven de Hfl 19.000.000,00, verder 30% aandelen Akron, Schiphol, wat ik met jouw besproken heb. Met vriendelijke groetjes, Willem Endstra’ Dan komt het: volgens de vereffenaar van Endstra’s erfenis is de fax mogelijk vals. Endstra maakte nooit spelfouten zoals ‘jouw’ in plaats van ‘jou’, dat moet een spelfout van Pen zelf zijn geweest. De handtekening zou zijn nagemaakt. In de fax zou zijn ‘geknipt en geplakt’. Endstra ondertekende volgens de vereffenaar nooit met ‘Willem Endstra’ en ‘vriendelijke groetjes’ en hij schreef ‘Harrie’ en niet ‘Harry’. Bovendien gebruikte Endstra in die dagen faxpapier met een ander e-mailadres daarop. Harry Pen is verbolgen over de beschuldiging dat hij de fax zelf heeft gefabriceerd. “Ik snap totaal niet waar deze beschuldigingen vandaan komen,” zegt Pen, die inmiddels in een rolstoel zit. “Die aantijgingen zijn pertinent onjuist.” Hij deed aangifte van smaad en vroeg de rechtbank al meermaals de vereffenaar op te dragen diens beschuldigingen met bewijs te staven of terug te nemen en excuses aan te bieden. De rechtbank stelde op 17 februari 2022 dat de vereffenaar zijn ‘stellingen waarin hij dikwijls een verband legt tussen de handelwijze van Pen en het strafrecht, steeds deugdelijk onderbouwt’. Pens klachten beoordeelde de rechter als ongegrond. De vereffenaar, op zijn beurt, betoogt dat Pen ‘een stelplicht heeft’: hij moet maar bewijzen dat de fax echt is. De rechters gaan daar tot op heden in mee. De rechtbank heeft Pens vorderingen op 5 augustus 2020 afgewezen, onder meer omdat onvoldoende is komen vast te staan dat de fax echt is. Het hoger beroep loopt, dinsdag bepaalt het hof of het uitspraak kan doen. Klachten die Pen indiende bij de Orde van Advocaten verwees de deken door naar de rechter-commissaris die toezicht houdt op de vereffening van Endstra’s nalatenschap. De voorzitter van de Raad van Discipline verklaarde nieuwe klachten ongegrond. Namens Pen heeft het Nationaal Forensisch Onderzoeksbureau, ‘gecertificeerd en erkend door het Openbaar Ministerie’, de echtheid van de fax grondig onderzocht. Resultaat, volgens het ‘deskundigenbericht’ van 25 pagina’s: het is ‘waarschijnlijker’ dat de fax authentiek is, dan dat die ‘het resultaat is van listige kunstgrepen’. De vereffenaar en de erven erkennen dat onderzoek niet als bewijs. Pen vroeg de politie vorig jaar te bevestigen dat zijn naam niet voorkomt in ‘procedures of lopende onderzoeken’. Die antwoordde: ‘U komt niet voor terzake registraties dan wel onderzoeken in het politiesysteem. Wel heeft u 1 antecedent uit 2009. Dit antecedent is geseponeerd’. Pen en zijn vertrouwelingen, die hem fanatiek bijstaan, zijn ervan overtuigd dat ze inmiddels alles hebben gedaan om aan te tonen dat de vordering steeds te makkelijk terzijde is geschoven.||https://www.parool.nl/amsterdam/hoger-beroep-over-valse-fax-willem-endstra-de-aantijgingen-zijn-pertinent-onjuist~b7b28efe/
2022-07-03||Tien liefdesaffaires in musical Hello again: in een rollercoaster kriskras door de twintigste eeuw ||De tien in elkaar geschoven liefdes-seksscènes (meer seks dan liefde) hebben op het eerste gezicht weinig met elkaar te maken, omdat ze kriskras door de twintigste eeuw schieten. Toch zijn het steeds herkenbare variaties op het thema ‘jager en prooi’, waarbij de prooi van de ene scène vaak in de volgende relatie de jager is. Het is een repeterende cirkel, die loopt van sekswerker naar soldaat, van soldaat naar zuster, van zuster naar student, et cetera. Totdat uiteindelijk de senator weer bij de sekswerker uitkomt. In het slotlied is de begroeting ‘hello again’ dan ook effectief vertaald door Florus van Rooijen met ‘daar ben je weer’. Hello again is een productie van de in 2016 door Erwin Aarts opgerichte Kernploeg, een wisselende groep musicalartiesten die niet stil kan zitten als de producties in een zomerslaap vallen. Dat zijn niet de minsten, zoals Brigitte Heitzer, Cystine Carreon en Hugo Haenen. Het gezelschap wil in korte zomerseries het Nederlandse publiek kennis laten maken met hier minder bekende voorstellingen. Hello again is de vierde in die interessante reeks. Hulde aan muzikaal leider Rosite van der Woude, die vanachter de vleugel de drie strijkers, twee blazers en percussionist die verspreid over de gehele breedte van het podium staan opgesteld, ondanks de complexe muziek, voorbeeldig bij elkaar houdt. De moderne componist Michael John LaChiusa, die ook het libretto en de liedteksten heeft geschreven, houdt duidelijk niet van lekker in het gehoor liggende musicalliedjes. Hij heeft een aaneengesloten esoterisch muziekstuk gecomponeerd, met steeds slimme verwijzingen naar de tijd van de scène, zoals de hitte van de disco in New York jaren zeventig, maar ook het oude Hollywood van Fred Astaire. Met die tijdreis wijkt LaChiusa af van het toneelstuk Reigen van Arthur Schnitzler uit 1897, waar Hello again op gebaseerd is. Schnitzler beperkte zich tot Weense affaires tussen alle rangen en standen in zijn eigen tijd en hield het bij de traditionele man-vrouwrelaties, terwijl LaChiusa een homostel op de zinkende Titanic aan het werk heeft gezet, en een Amerikaanse vrouwelijke senator – gevoelig gespeeld door Doris Baaten – portretteert die de liefde van een prostitué zoekt. LaChiusa had wel iets meer humor in het script mogen stoppen. Nu komt het grotendeels op de schouders neer van Cystine Carreon, die het in een hilarische seksscène als getrouwde vrouw aanlegt met een scholier en in de volgende scène kil afscheid neemt van haar man die naar Londen reist, om daarna met de Titanic weer richting VS te varen.||https://www.parool.nl/kunst-media/tien-liefdesaffaires-in-musical-hello-again-in-een-rollercoaster-kriskras-door-de-twintigste-eeuw~b7c2a3dc/
2022-07-03||Panda stapte over van vlees naar bamboe dankzij een valse duim||De fossielen, die ongeveer zes miljoen jaar oud zijn en in de provincie Yunnan in het zuidwesten van China werden gevonden, bevatten onder meer een sterk vergroot polsbeen. Het is het oudst bekende bewijs van de valse duim van de moderne reuzenpanda, die hem in staat stelt zware bamboestengels vast te grijpen en te breken, schreven wetenschappers in een artikel dat in de laatste editie van het tijdschrift Scientific Reports is gepubliceerd. “De reuzenpanda is een zeldzaam geval van een grote vleeseter met een kort, carnivoor spijsverteringskanaal die een toegewijde planteneter is geworden. De valse duim in de resten toont voor de eerste keer de waarschijnlijke timing en stappen in de evolutie van het eten van bamboe bij panda’s,” aldus Wang Xiaoming, curator van de afdeling gewervelde paleontologie in het Natural History Museum of Los Angeles County. De fossielen zijn van een lang uitgestorven oude verwante voorganger van de panda, Ailurarctos genaamd, die 6 tot 8 miljoen jaar geleden in China leefde. Panda’s verruilden miljoenen jaren geleden het eiwitrijke vlees dat hun voorouders aten voor bamboe, dat arm is aan voedingsstoffen maar het hele jaar door in Zuid-China beschikbaar is. Ze eten tot vijftien uur per dag en een volwassen panda kan 45 kilo bamboe per dag verorberen. Hoewel hun dieet overwegend uit planten bestaat, is bekend dat wilde panda’s af en toe op kleine dieren jagen.||https://www.parool.nl/wereld/panda-stapte-over-van-vlees-naar-bamboe-dankzij-een-valse-duim~bc3fb078/
2022-07-03||Excuses na klachten over festival De Amsterdamse Zomer: ‘Barpersoneel kwam niet opdagen’||Nadat het op sociale media klachten had geregend, erkende de organisatie dat het verloop van de dag te wensen overliet. Bezoekers klaagden vooral over ellenlange rijen bij de bar en eetfaciliteiten: sommigen zouden ruim anderhalf uur hebben gewacht op een drankje. Organisatoren Nicolette van Dam en Bas Smit wijten dat voornamelijk aan een pinstoring en gebrek aan personeel: ruim een derde van het barpersoneel kwam niet opdagen, schrijven ze in een verklaring. ‘We hebben geprobeerd dit op te lossen, maar kregen dit in deze uitdagende markt niet meer voor elkaar. Onze oprechte excuses. Ook wij hadden dit liever anders gezien en voelen dat we tekort zijn geschoten.’ Voor een aantal bezoekers is dat niet voldoende. Velen vragen hun geld terug en geven aan dat er meer misging dan alleen een gebrek aan personeel. Zo wordt er geklaagd over dure kaartjes, lauwe wijn die tegen het begin van de avond al op was en slecht geluid. De Amsterdamse Zomer is een tweedaags festival in het Olympisch Stadion met artiesten van Nederlandse bodem, zoals Tino Martin, Rolf Sanchez, Kriss Kross Amsterdam, Emma Heesters, René Froger, Trijntje Oosterhuis en Edsilia Rombley. Zondag is de tweede dag van het festival. ‘We zijn met man en macht bezig om voor vandaag alles op orde te krijgen zoals jullie van ons gewend zijn,’ aldus de organisatie. ‘En als je zin hebt in een bardienst, weet je ons te vinden.’||https://www.parool.nl/amsterdam/excuses-na-klachten-over-festival-de-amsterdamse-zomer-barpersoneel-kwam-niet-opdagen~b471a650/
2022-07-03||‘1 op de 15 Amsterdamse jongeren loopt risico drugscrimineel te worden’||RTL Nieuws analyseerde de cijfers van Zicht op Ondermijning, een samenwerkingsverband tussen lokale en landelijke overheden. Zicht op Ondermijning heeft zo’n veertig kenmerken opgesteld die overeenkomen met het profiel van drugsverdachten, zoals vroegtijdige schoolverlating, schuldenproblematiek of veroordeelde ouders. Hoe meer van deze kenmerken een jongere afvinkt, hoe groter het risico hij of zij in de criminaliteit belandt, zo is de gedachte. Niet al deze ‘hoogrisicojongeren’ zijn dus crimineel, maar de kans bestaat dat een deel van hen doorgroeit naar de georganiseerde misdaad, zegt criminoloog Robby Roks tegen RTL Nieuws. Volgens het onderzoek is het aandeel Amsterdamse hoogrisicojongeren het grootst in de Vogelbuurt in Noord: daar gaat het om 11,8 procent van de jongeren tussen 18 en 23 jaar. Daarna volgen Slotermeer-Noordoost (11 procent) en de Waterlandpleinbuurt (10 procent). In absolute cijfers wonen de meeste jongeren met een risicoprofiel in Bijlmer-Centrum (580). Landelijk voldoen 162.000 jongeren aan het risicoprofiel volgens RTL Nieuws; in sommige wijken gaat het om meer dan 1 op de 8 jongeren. Vanuit de overheid groeit de aandacht voor jongeren die door drugscriminelen gerekruteerd worden, een proces dat vaak al op de basisschool begint. De Amsterdamse burgemeester, Femke Halsema, vraagt al langer om extra geld om dit soort werving te voorkomen; in april beloofde minister Yeşilgöz-Zegerius (Justitie en Veiligheid) hiervoor jaarlijks 82 miljoen euro extra vrij te maken. Dat komt boven op de 434 miljoen euro structureel die vorig jaar door het vorige kabinet is vrijgemaakt voor het bestrijden van criminaliteit. In sommige gevallen worden kwetsbare jongeren zelfs gedwongen tot het dealen van drugs en het afstaan van hun bankrekening. Onlangs bleek uit onderzoek van het Centrum tegen Kinderhandel en Mensenhandel (CKM) dat de aanpak van zulke criminele uitbuiting tekort schiet: opsporingsinstanties hebben deze slachtoffers zelden in beeld. Criminelen ronselen deze jongeren bewust op scholen en bij zorginstellingen: hun slachtoffers zijn vaak jong, hebben een verstandelijke beperking of zijn verslaafd.||https://www.parool.nl/amsterdam/1-op-de-15-amsterdamse-jongeren-loopt-risico-drugscrimineel-te-worden~bfbb38f3/
2022-07-03||Afvallen was volgens mijn onzekere puberbrein het enige waar ik écht goed in was||De Gezondheidsraad wil dat er een landelijke aanpak komt waarmee eetstoornissen eerder herkend en behandeld kunnen worden. Vroege herkenning en behandeling zijn essentieel bij een eetstoornis, omdat de prognose dan gunstiger is en de ziektelast minder zwaar. Op dit moment is de prognose dramatisch. Van de eetstoornispatiënten geneest gemiddeld 50 procent volledig. De rest ontwikkelt een chronische eetstoornis, waarbij (niet) eten het leven van de patiënt blijft bepalen. Althans, als je niet komt te overlijden: met 5 tot 10 procent is het sterftecijfer torenhoog. Toevallig las ik net op de dag dat dit advies aan het ministerie van Volksgezondheid uitkwam een stuk in deze krant. ‘Amsterdammers met anorexia, ernstig trauma of een persoonlijkheidsstoornis wachten geregeld een jaar of langer op hulp van een psycholoog of psychiater,’ luidde de kop. In het stuk wordt uiteengezet waarom de wachtlijsten in de ggz alsmaar toenemen. De regeldruk voor behandelaren is te groot, het is lucratiever om lichte psychische problemen te behandelen en de druk om winst te maken is enorm. Marktwerking dus. Gevolg: momenteel wachten zo’n 8000 Amsterdammers op psychische zorg (onder wie een behoorlijk aantal eetstoornispatiënten). Wat voor boodschap heeft een anorexiapatiënt aan marktwerking? Toen ik 13 was kende ik dat woord in elk geval nog niet. Ik was ‘gewoon’ op dieet. Eerst at ik alleen geen ‘slechte’ dingen meer. Dat werkte wonderwel. Ik viel af en kreeg complimenten over mijn lijf, zelfs van de pesters die me voorheen ‘speklapje’ noemden. Het gaf een gevoel van controle. Afvallen was volgens mijn onzekere puberbrein het enige waar ik écht goed in was. Ik besloot brood zonder beleg te gaan eten. Vervolgens at ik helemaal geen brood meer. ’s Ochtends beperkte ik me tot een appel. ’s Avonds spuugde ik mijn eten uit. Dertig keer per dag stond ik op de weegschaal. Als ik ook maar twintig gram was aangekomen moest ik mezelf straffen: dan mocht ik geen appel meer. Mijn menstruatie bleef uit, ik viel elke week flauw en ik werd depressief. Toch ging ik door met ‘mijn dieet’, de stemmetjes in mijn hoofd schreeuwden immers dat ik een vies, vet varken was en nooit meer mocht eten. Na een klein jaar heb ik hulp gezocht (of eigenlijk hebben mijn ouders me daartoe gedwongen). Ik woog nog maar 32 kilo en had een hartritmestoornis ontwikkeld. Ik kon terecht in een anorexiakliniek. Gelukkig betrof de wachttijd toen maar 8 weken. Ik weet niet hoe het me was vergaan als ik op dat moment een jaar had moeten wachten. Al heb ik wel een vermoeden… Dus ja, ik ben blij met het advies van de Gezondheidsraad. Hopelijk neemt het ministerie van VWS het ter harte en zetten ze vaart achter die achterlijke wachtlijsten. Mensen zijn namelijk geen nummers. Natascha van Weezel (1986) is journalist. Elke maandag schrijft ze een column voor Het Parool.Reageren? natascha@parool.nl.||https://www.parool.nl/columns-opinie/afvallen-was-volgens-mijn-onzekere-puberbrein-het-enige-waar-ik-echt-goed-in-was~b043757b/
2022-07-03||Voor het huis van Hans Christian Andersen ging het over het sprookje van Fabio Jakobsen||Wat is het toch een heerlijk programma. Zodra de openingstune van De Avondetappe klinkt is de zomer begonnen. Les Passagers van Berry. Franse campings, zwetende wielrenners, stokbrood, kaas en rode wijn. Terwijl de wereld in de fik stond, ging het aan tafel bij Dione de Graaff een weekend lang over de vraag uit welke richting de wind waaide. Overal had hij vandaan mogen komen, hoorde Lips enthousiast over elkaar heen buitelende deskundigen verkondigen, behalve uit het zuidwesten. De wind kwam uit het zuidwesten. Weg waaierkoers. De Tour de France startte dit jaar in Denemarken. In Odense, voor het geboortehuis van Hans Christian Andersen, ging het zaterdagavond over het sprookje van Fabio Jakobsen, de Nederlandse sprinter die in 2020 tijdens de ronde van Polen van de weg werd gereden door zijn collega Dylan Groenewegen en bijna de dood vond. Nu, in zijn debuut in de Tour, had hij op majestueuze wijze de tweede etappe op zijn naam geschreven door in de massasprint op het laatste moment de Belg Wout van Aert voorbij te steken. Langs de kant van het water zagen we Herman van der Zandt in gesprek met de winnaar. Jakobsen sprak liefdevol over zijn familie en zijn tweede familie, zijn ploegmaten van Quick-Step. “Op het moment dat je bijna alles verliest, dan weet je wat je hebt.” Beelden van de hectiek na de finish. “Dit is mijn verloofde Delore,” zei Jakobsen. “Ik ben blij dat ik nog mag fietsen van haar.” Op de achtergrond van het gesprek schitterde de Storebæltsbroen, de 18 kilometer lange Grote Beltbrug die het decor vormde van de eerste dagen van de Tour. Wat hebben die Denen toch met bruggen? Van der Zandt wist het wel: “Hoewel een beetje brug alles met alles kan verbinden, kom je nooit echt aan de overkant.” Daar moest Lips even over nadenken. Reageren? hanlips@parool.nl.||https://www.parool.nl/kunst-media/voor-het-huis-van-hans-christian-andersen-ging-het-over-het-sprookje-van-fabio-jakobsen~babb6094/
2022-07-03||In verband met eventuele boerenprotesten adviseert Schiphol: ‘Kom met de trein en check site ANWB’||Volgens woordvoerder Marcel Duyvestijn van de gemeente Haarlemmermeer is er zondagmiddag nog steeds geen concrete aanwijzing wat er op maandag gaat gebeuren. De gemeente heeft nog geen officiële melding voor een demonstratie binnen en er zijn in het weekend, onder meer op chatkanalen, geen duidelijke signalen bijgekomen wat er gaat gebeuren. Boeren hebben eerder in eigen chatgroepen aangekondigd ‘heel Nederland plat te leggen’ als protest tegen de stikstofplannen. Mikpunten zouden – naast distributiecentra en de Rotterdamse haven – ook de Nederlandse luchthavens zijn, waaronder Schiphol, die morgen ruim 65.000 reizigers verwacht. Volgens Duyvestijn liggen alle draaiboeken klaar, en is er nauw overleg tussen de driehoek van de gemeente Haarlemmermeer – waar Schiphol onder valt – de marechaussee en Schiphol. “Iedereen weet wat hij moet doen.” Eerder maakte de gemeente Haarlemmermeer al bekend dat ze, in samenwerking met onder meer de marechaussee, geen tractoren op de A4 zal tolereren. “Op de snelweg mag je sowieso niet rijden met een tractor, maar we gaan het ook niet door de vingers zien als het wel gebeurt. Schiphol is een gebied waar veel cruciale dingen samenkomen.”Defensie staat ook klaar om te helpen, zei minister Ollongren afgelopen vrijdag. “Schiphol is vitaal. Dat moet kunnen doordraaien.” Schiphol en KLM waarschuwen reizigers die morgen moeten vliegen dat ze rekening moeten houden met grote vertragingen op de Nederlandse wegen. KLM meldt op de website dat het mogelijk is dat demonstranten morgen de wegen van en naar Schiphol blokkeren. Dit kan ernstige gevolgen voor de bereikbaarheid van de luchthaven hebben, aldus de luchtvaartmaatschappij. “Wij raden u ten zeerste af om met de auto naar Schiphol te komen. Maak indien mogelijk gebruik van het openbaar vervoer.” Tijdens eerdere boerenprotesten was er veelvuldig sprake van verkeerschaos. Boeren reden met tractoren over de snelwegen en veroorzaakten files met blokkades en gevaarlijke verkeerssituaties met in brand gestoken hooibalen langs de kanten van de wegen. De gemeente Haarlemmermeer stelt dat het zeker bereid is om een protestactie te faciliteren. “Het staat mensen vrij om te demonstreren, daar zijn mogelijkheden voor binnen de gemeente, maar dan wel onder bepaalde voorwaarden, binnen de kaders van de wet. Blokkeren mag niet,” zegt Duyvestijn. Naast luchthavens en de Rotterdamse haven, zijn ook de distributiecentra door de boeren als doelwit genoemd. Dat zou betekenen dat supermarkten moeilijker kunnen worden bevoorraad. Een mogelijke miljoenenstrop, voorspelt de woordvoerder van brancheorganisatie CBL. “Mochten de blokkades aanhouden, dan zou dat zeker kunnen betekenen dat er producten niet kunnen worden geleverd, bijvoorbeeld de versproducten.” Dat zou de consument vrij snel kunnen merken aan lege plekken in de schappen. “We zijn in overleg met de politie, zodat eventuele blokkades gelijk kunnen worden weggehaald.” Directeur Marc Jansen van CBL maakte vorige week al duidelijk dat hij het ‘onacceptabel’ vindt dat distributiecentra doelwit zijn, omdat de supermarkten volgens hem helemaal geen partij zijn in het conflict. Vorig jaar werd door de boeren al eens een oproep gedaan om de centra plat te leggen, aldus Jansen. “Het kan niet weer gebeuren dat de voedselvoorziening in gevaar wordt gebracht. Alle mensen in Nederland zouden dan worden gedupeerd en voor de supermarkten zou er dan enorme schade zijn.” Reisbranchevereniging ANVR meldde zaterdagavond ook zich ‘flinke zorgen’ te maken over de eventuele boerenacties. “Het wordt uitermate spannend,” zei Frank Radstake van de ANVR in het tv-programma EenVandaag. Er vertrekken volgens hem morgen zo’n 65.000 tot 70.000 reizigers vanaf Schiphol. “En dan heb je ook nog de andere luchthavens.” Het belangrijkste advies aan reizigers was volgens Radstake om de website van Schiphol en de luchtvaartmaatschappij in de gaten te houden. “En kom met de trein.” “We hebben begrip voor de boerenactie, maar de reisbranche is de afgelopen tijd ook enorm geraakt door onder meer corona,” zei Radstake. Hij hoopt dat de boeren rekening houden met de reiziger ‘die voor het eerst in twee jaar weer op vakantie kan’. De ANWB en Rijkswaterstaat adviseren weggebruikers maandag goed de verkeersinformatie in de gaten te houden. Check vlak voor vertrek de verkeersinformatie, pas eventueel je plan aan en houd er rekening mee dat er iets onderweg kan gebeuren. Het advies om vlak voor vertrek de verkeersinformatie te checken, is volgens een ANWB-woordvoerder het enige advies dat hij kan geven. “Het kan lokaal helemaal vastlopen, maar 10 of 20 kilometer verderop heb je nergens last van. We weten niet hoe, wat of waar iets staat te gebeuren.” Zo is onduidelijk naar welke distributiecentra de demonstrerende boeren willen gaan, geeft hij aan. En als ze ergens naartoe gaan, hoe reizen ze er naartoe en met hoeveel? “Het element van verrassing is een sterk wapen hierbij”, aldus de ANWB-woordvoerder afgelopen vrijdag.||https://www.parool.nl/nederland/in-verband-met-eventuele-boerenprotesten-adviseert-schiphol-kom-met-de-trein-en-check-site-anwb~b4a6a96a/
2022-07-03||Op de tweede dag van hiphopfestival Woo Hah! maakten vooral rappers van eigen bodem indruk ||Zaterdag was het hiphopfestival op het terrein van Beekse Bergen in Hilvarenbeek in tegenstelling tot vrijdag niet uitverkocht. Dat zorgde voor een gemoedelijkere sfeer. Van de middag tot aan het begin van de avond draaide de line-up vooral om grote Nederlandse namen, zoals Sevn Alias en Josylvio. In de avond waren het de grote buitenlandse artiesten die optraden, zoals Roddy Ricch, Jack Harlow en Dave. Op het moment dat rapper Sor zaterdagmiddag om elf over drie op de mainstage aan zijn show begon, had hij volgens het tijdschema aan zijn laatste nummer moeten beginnen. Dit lag niet aan de rapper zelf. Hiervoor had het publiek hem al drie kwartier lang zien soundchecken. Hij had een heel orkest meegenomen: het zogenaamde ‘sorkest’, waarmee hij onlangs nog het Concertgebouw uitverkocht. Toen hij eindelijk kon beginnen, leek het er even op dat zijn muzikale ambities hem zouden gaan nekken. Maar niets was minder waar. Het grote veld was inmiddels behoorlijk volgelopen en de rapper, die begin dit jaar het tv-programma Maestro won, begon in alle rust en met zelfvertrouwen aan zijn optreden. Hij liep over het podium alsof hij al jaren uitverkochte concerten geeft en haalde verschillende gastartiesten naar voren (onder anderen het jonge talent Bully en de leden van Black Acid, de groep waarmee Sor is begonnen en waar hij nog steeds deel van uitmaakt). Sor combineert in zijn werk klassieke muziek en hiphop. Dit kwam tijdens zijn optreden, vooral met het orkest, volledig tot zijn recht. Zo werd Sor een aangename opening van de tweede festivaldag. Wie vervolgens weggeblazen wilde worden, moest aan het begin van de avond om zes uur bij het Waterfront Stage zijn. Hier begon de Amsterdamse artiest Ray Fuego, die in mei nog het album Open, bloot ’n paranoïde uitbracht, vol energie. Met een ontbloot bovenlijf met tatoeages schreeuwde hij zijn nummers, ook als dat op het origineel helemaal niet het geval is. Des te mooier was dat hij aan het einde van zijn optreden klein wist af te sluiten. Hij klauterde het publiek in om tussen zijn fans een van zijn persoonlijkste nummers, ALotOnMyMind, te doen: ‘Alleen met mezelf en de stilte, die snijdt (...) De smalle stegen, kom mezelf tegen en jaag de stuipen op het lijf als ik in mijn ogen kijk.’ Na het nummer liep hij onder luid applaus terug naar het podium. “Ik hou van jullie,” zei Fuego. “Jullie zijn de reden waarom ik leef. Jullie zijn de reden waarom ik op stage sta.” Het publiek joelde. Naast de drie grote hoofdpodia is er op het terrein ook de zogenaamde Lil Cube. Dit is een kleine, opgeblazen kubus waarin je vooral jong talent kunt zien. Zaterdagavond sloot de Nederlandse rapper Josbros hier een showcase af van afgestudeerde rappers aan de Herman Brood Academie, een mbo-opleiding voor rappers in Utrecht. Vanaf het moment dat hij opkwam, bleek hij veel te klein voor de kubus. Hij rapte met een waanzinnige ‘hongerigheid’, alsof hij zelf ook vond dat hij op het grotere Waterfrontpodium had mogen staan. Hoogtepunt: zijn vijf minuten durende én meest gestreamde nummer 100 100 100 dat Josbros zaterdagavond foutloos (zonder refrein!) wist te rappen. Het mooie is, dat ook op zo’n klein podium rappers die de kunst van het rappen feilloos beheersen te bewonderen waren. De tweede festivaldag werd een dag waar vooral de rappers van eigen bodem zegevierden. En niet zomaar rappers. Maar rappers die rapten alsof hun leven ervan afhing.||https://www.parool.nl/kunst-media/op-de-tweede-dag-van-hiphopfestival-woo-hah-maakten-vooral-rappers-van-eigen-bodem-indruk~bdeba930/
