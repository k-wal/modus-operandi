2022-07-30||Boerenboycot zwakt af: Agractie gaat bellen met Remkes, FDF twijfelt||Noem het een piepkleine opening: Bart Kemp, voorman van Agractie, spreekt maandag telefonisch met Remkes. Dan gaat het nog niet over de inhoud, vertelt Kemp, maar wel over de uitnodiging die Remkes stuurde. “Hij heeft een uitnodiging gestuurd en hij wil weten wat ik daar van denk.” Agractie is tot nu altijd terughoudend geweest over een gesprek met de VVD-nestor, die slecht ligt in de sector vanwege zijn rol als hoofdopsteller van het rapport Niet alles kan. Daarin staat dat de landbouwsector in 2030 een stikstofreductie van 50 procent moet realiseren. Het kabinet nam dat over. Het belletje van Kemp biedt geen garanties, maar is wellicht een eerste stap op weg naar de gesprekstafel. Vrijdag ontvangt Remkes voor de eerste keer ministers en boerenorganisaties, de week daarna volgen nog natuurclubs, provincies en ondernemers. Agractieleider Kemp zegt dat een gesprek alleen zin heeft als het kabinet de huidige stikstofdoelen loslaat. Volgens Kemp ‘staan of vallen de onderhandelingen met de kdw’, de kritische depositiewaarde. Dat is een ingewikkelde term, maar wel belangrijk: het is de stikstofnorm waar het hele kabinetsbeleid op is gebaseerd. De kdw is een maatstaf die aangeeft hoeveel stikstof een natuurgebied langdurig kan verdragen zonder dat het risico groot wordt dat er schade optreedt aan het ecosysteem. Kemp (en andere boerenorganisaties) wil die stikstofnorm uit de wet, want hij vindt de metingen onnauwkeurig en vindt ook dat dat de maatregelen niks over de staat van de natuur zeggen. “Het deugt niet.” Toch gooit Kemp de deur niet volledig dicht: “Als Rutte me belt en zegt: ‘We gaan dit oplossen en gaan pas de kamer uit als we eruit zijn’, dan doe ik mee. De politiek maakt de wetten, en de kdw moet eruit. Waar een wil is, is een weg.” Die kdw is echter wel waar alle stikstofplannen op zijn gebouwd, tot chagrijn van de belangengroepen. De Land- en Tuinbouworganisatie Nederland (LTO) roept ook dat de stikstofnorm uit de wet moet. LTO eist verder dat de boeren meer tijd krijgen, want 50 procent reductie in 2030 is volgens die club niet haalbaar. Farmers Defence Force (FDF) wil een livestream bij de gesprekken tussen LTO en Remkes, heeft voorman Mark van den Oever zaterdag gezegd. “Wij hebben er geen vertrouwen in dat LTO onze belangen behartigt.” Hij zegt verder dat ‘LTO kan afspreken wat het wil, maar als FDF zegt dat er geen vrede komt, er geen vrede komt’. Een livestream ziet de woordvoerder van Remkes overigens niet zitten: dat zal ‘de kwaliteit van het gesprek niet ten goede komen’, verwacht de zegsman. Tegelijkertijd beraadt FDF zich deze week op de vraag of het misschien ook op de uitnodiging van Remkes in wil gaan. Sieta van Keimpema, secretaris van de club, zegt wel dat er eisen zijn voordat zo’n gesprek mogelijk is. Ook zij vindt dat de kdw uit de stikstofwet moet. “Zolang dat niet ter discussie komt te staan, heeft het geen zin om te praten.”||https://www.parool.nl/nederland/boerenboycot-zwakt-af-agractie-gaat-bellen-met-remkes-fdf-twijfelt~b2d7d494/
2022-07-30||Annemiek van Vleuten wint op grootse wijze koninginnenrit Tour||Ze was ziek. Niks kon ze binnenkrijgen, en als ze het al binnen kon krijgen, dan had ze de grootste moeite van de wereld om het ook binnen te houden. Van Vleuten speelde een spelletje blufpoker van het hoogste niveau en liet in de begindagen van de Tour de France Femmes niet in haar kaarten kijken. Ja, ze voelde zich beroerd, maar niemand die het doorhad. Ze overleefde alle vlakke etappes met maar één doel: in een goede uitgangspositie aan het loodzware slotweekend beginnen. Dat lukte: met maar iets meer dan een minuut achterstand op klassementsleider Marianne Vos begon ze aan de koninginnenrit met drie flinke beklimmingen. Wachten op de Grand Ballon, de derde beklimming van het trio bergen, deed ze niet. Van Vleuten zette al op Petit Ballon haar ploeggenoten op kop en versnelde. Alleen Vollering, die in Zwitserland woont en het gebied op haar duimpje kent, kon volgen. Samen reden ze weg van de rest. Elisa Longo Borghini, Kasia Niewiadoma en Cecilie Ludwig? Ze stonden erbij en keken ernaar. Binnen een mum van tijd was de voorsprong opgelopen tot minuten, heel veel minuten. Op de Col du Platzerwasel, de tweede klim van de dag, liet Van Vleuten ook Vollering achter. Linksboven in het beeld stond het echt: nog ‘maar’ 62 kilometer te gaan. Terwijl het tellertje met de nog af te leggen kilometers afliep, liep de achterstand van Vollering juist op. Ook de achtervolgende groep met Niewiadoma, Juliette Labous, Silvia Persico, Ludwig en Urska Zigart (de vriendin van Tadej Pogačar) zag de achterstand alsmaar oplopen. De Tour werd door de 39-jarige Van Vleuten naar haar hand gezet. Met een voorsprong van twee minuten begon ze aan de dertien kilometer lange slotklim, maar binnen een mum van tijd had ze op de eerste klimkilometers al een minuut gepakt op Vollering. Op de top had ze bijna vier minuten voorsprong op Vollering, die er uiteindelijk nog iets vanaf schraapte. Het weerhield Van Vleuten er niet van om al vroegtijdig haar eerste etappezege in de Tour te vieren. Ze wist ook: niet alleen de dagwinst is voor haar, ook de eindzege is nagenoeg binnen. Zondag wacht op La Planche des Belles Filles de ultieme ontknoping.||https://www.parool.nl/sport/annemiek-van-vleuten-wint-op-grootse-wijze-koninginnenrit-tour~b117a7fa/
2022-07-30||Niet hand in hand lopen en geweigerd door Uber: Pride Walkers over de (non-)acceptatie van de lhbtq-gemeenschap||“We moeten beter onderzoek doen naar minderheden. Zo kunnen we ontdekken wat we kunnen doen om ervoor te zorgen dat iedereen zich gelijk voelt en gelijk behandeld wordt in deze samenleving. Ik ben zelf aseksueel. Dan behoor je ook tot de lhbtq-community. Aseksueel betekent dat je je niet seksueel aangetrokken voelt tot anderen. Ik kan wel een partner hebben, maar dat is dan niet vanwege fysieke aantrekkingskracht.” “Tien jaar geleden wist amper iemand wat aseksualiteit was. Mensen deden het af als een ziekte of ‘iets wat mist’. Nu zijn meer mensen er bekend mee. We gaan vooruit, al moet er nog veel gebeuren. Er is niets mis met wie ik ben. Er is niets mis met wie jij bent. We moeten elkaar accepteren. Daarom ben ik hier vandaag.” “Het is in de afgelopen jaren wel iets onveiliger geworden voor mensen van de lhbtq-gemeenschap. Niet heel veel, maar wel een beetje. Dat merk ik doordat er meer agressie is op straat. Ik stond een keer gewoon op de hoek van een straatje met een vriend te praten toen er iemand langsreed die ‘gore homo’s’ riep. Ik had geeneens een jurk aan. Hoe hij wist dat ik homo ben? Ik heb geen idee.” “Het kan me ook niet meer schelen. Ik ben homo en iedereen mag dat weten, al is dat wat makkelijk gezegd en is dat niet altijd zo. Met mijn vriend hand in hand lopen doe ik onder bepaalde omstandigheden niet meer. ’s Avonds bijvoorbeeld. De oprukkende onvrijheid voor homo’s, daar moeten we wat tegen doen. Het is noodzakelijker dan ooit en daarom ben ik hier vandaag weer. Sinds ik in 1980 naar Amsterdam ben verhuisd, heb ik slechts één keer een Pride overgeslagen.” “Deze drie maanden woon ik in Amsterdam, hiervoor in Los Angeles en straks ga ik weer naar Amerika. Ik werk even niet en leef van mijn spaargeld, omdat ik wil onderzoeken hoe we de wereld kunnen veranderen. Er is maar een manier om ervoor te zorgen dat we allemaal weer gelijk en evenveel waard worden: we moeten af van alle constructen. Alles wat mensen van elkaar onderscheidt, moet weg. We zijn allemaal mensen. Punt.” “Wat ik precies bedoel? We moeten af van constructen als gender, klasse, afkomst, religie, geografische locatie, geboorteplaats. Dat zijn allemaal manieren om mensen de classificeren. We willen toch dat iedereen equal is? Het is een uitdaging en het overstijgt ons huidige zijn, maar het is de enige oplossing.” “Toegang tot PrEP voor iedereen, veiligheid, trans healthcare, dit zijn allemaal dingen die nog lang niet op orde zijn. We staan hier nu met z’n allen Pride te vieren, tegelijkertijd weten we dat er nog steeds mensen zijn die straks niet door een Uber geaccepteerd worden, omdat ze zichzelf zijn.” “Ik ben zelf panseksueel en poly, dat betekent dat je polyamoreus bent en je intiem aangetrokken kan voelen tot meerdere partners. Daar ben ik trots op. Mensen vinden me soms een slet omdat ik op alle genders en op meerderen tegelijk verliefd kan zijn. Het gaat in tegen alle mono- en heteroclichés en sommigen kunnen dat niet aan. Ik weet nog dat ik een keer op mijn werk zei dat ik niet monogaam ben. Collega’s waren in shock, maar waarom? Het lijkt alsof we elkaar accepteren, maar dat doen we nog niet. Weinig mensen durven homofoob te zijn in het openbaar, waardoor we de échte grootte van het probleem niet zien.” “Westerse landen denken vaak dat ze al heel ver zijn met de normalisering van de queer community. Dat is niet zo. Ik denk dat we moeten blijven benoemen dat we het niet goed doen. Niet goed genoeg is óók niet goed, omdat er nog steeds mensen zijn die buitengesloten worden omdat ze zijn wie ze zijn. Het feit dat we hier staan, zegt al genoeg. Het gaat niet alleen om acceptatie, het gaat om het normaliseren van iedereen.” “Ik ben zelf biseksueel en ik weet dat anderen veel meer te maken krijgen met discriminatie en onveilige situaties. Mijn eigen ervaringen wil ik niet bagatelliseren, want elke onjuiste bejegening moeten we serieus nemen. Mensen roepen me nog steeds na als ik met een meisje zoen. Sommige mannen vinden het aantrekkelijk, anderen joelen. Daarmee zeg je: ‘Hé, dat is niet normaal’, terwijl ik weet dat ik niet raar ben. Wanneer ziet de rest dat ook?” “Ik ben hier vandaag om te protesteren tegen het patriarchaat, tegen homofobie en tegen racisme. Tijdens Pride ziet het eruit alsof alles veilig is en dat gay oké is, maar ik voel me niet altijd veilig, ook in Amsterdam niet. Ik word nagefloten en ik ben een zwarte queer, dan komen er meer dingen bij kijken. Zwart en queer zijn betekent naast discriminatie ook racisme.” “Ik ben een huisarts in opleiding en als ik soms patiënten vertel dat ik de dokter ben, kijken ze me anders aan dan ze bij collega’s doen. Wat ik eigenlijk vind is dat heteroseksuelen zich meer moeten uitspreken. Ook de mensen die niet tot de queer community behoren moeten zich uitspreken als ze willen dat iedereen veilig zichzelf kan zijn. We moeten dit samen doen.” “Zo over straat lopen met een roze overall aan vind ik wel spannend. Het kan, maar het is wel eng. Toch doe ik het. Ik wil vandaag meelopen met de Pride Walk omdat andere mensen dat niet kunnen. Ik ben homo en hoewel er in Amsterdam nog ontzettend veel moet gebeuren, kunnen we hier veel meer dan in bijvoorbeeld Polen.” “Ik ben geen heel actieve activist, maar ik probeer wel mijn mond open te trekken tijdens discussies. Als iemand iets zegt wat niet kan, dan zwijg ik niet. Al blijft het lastig hoor. Veel homohaat of afkeuring gaat impliciet. Dan zegt iemand: ‘Je hebt wel iets heel erg kleurigs aan vandaag, hè’, op een bepaalde toon. Dat zegt genoeg. Hoe meer we uitdragen wat we zelf willen, hoe meer mensen gewend raken aan wat nu niet de standaard is.” “Mijn echte naam krijg je niet. Dit is mijn artiestennaam. Waarom niet? Ik ben ook leerkracht en de kinderen aan wie ik les geef weten niet dat ik burlesque dans. Dit is mijn stage name, waarmee ik optreed en politieke burlesque shows geef. Samen met mijn partner snijd ik thema’s als inclusiviteit en diversiteit aan. Dat ik hier quasi-anoniem wil zijn, is dubbel.” “Enerzijds wil ik honderd procent mezelf zijn en vind ik het belangrijk om anderen ook mee te geven dat ze zich niet moeten inhouden, maar zo naar mijn werk? Hoewel ik vind dat iedereen te allen tijde moet dragen en zijn wie die is, zijn we blijkbaar nog niet op dat punt beland. Honderd procent mezelf zijn kan niet. Er verandert heel langzaam iets, maar nog te weinig.” “Het is tijd om van de bank te komen en actie te ondernemen. Het is niet te laat, echt niet. Toen ik jonger was, heb ik heel veel jaren besteed aan dingen doen die me niet per se vooruit hielpen. Ik kwam thuis te zitten met een burn-out en ik was moe van alles. Nu ben ik 52 en heb ik mijn prioriteiten weer op orde. Ik wil mijn stem laten horen en doen wat ik leuk vind. Daar hoort een Pridefeest ook bij.” “Ik ben hier vandaag omdat ik trots ben dat ik homo ben. Mijn man is er ook en mijn vrienden. Zo vieren we het. Ik heb vertrouwen in verandering en we zijn al goed op weg in Amsterdam. Hier voel ik me veilig en ik heb vertrouwen in de Nederlandse politie.”||https://www.parool.nl/amsterdam/niet-hand-in-hand-lopen-en-geweigerd-door-uber-pride-walkers-over-de-non-acceptatie-van-de-lhbtq-gemeenschap~bae8deff/
2022-07-30||Halsema: strijd gelijke rechten lhbtq’s nog niet gestreden||“Hardnekkig volhouden. Dat is niet gemakkelijk als je wordt uitgescholden, bedreigd, geslagen op straat, of uitgestoten uit je gemeenschap en je familie. Voor veel mensen die hier vandaag lopen en zijn, is vrijheid een dagelijkse strijd. Tegen intimidatie, onverdraagzaamheid, tegen de ontkenning van je hele wezen,” aldus Halsema. Ze betuigde haar steun aan degenen die deze strijd moeten voeren. “Jullie zullen mij altijd aan de zijde vinden van al die mensen die vreedzaam het recht opeisen om anders, om zichzelf te mogen zijn – en tegenover degenen die hen dat willen beletten. Tegenover de bekrompenen, de haters, de extremisten van welke signatuur dan ook.” Tegelijk zei ze het hoopvol en ontroerend te vinden dat er ‘een nieuwe generatie opstaat voor wie het vanzelfsprekender lijkt dan ooit om de ruimte in te nemen, om jezelf te zijn. Om in de klas en online te laten zien wie je bent, of om je zoektocht daarnaar met anderen te delen’. Halsema verrichtte de opening met emancipatieminister Robbert Dijkgraaf. Die zei eerder op de middag voor de camera van Pride TV: “Het gaat hier over universele mensenrechten, dus wat fijn om dit hier met elkaar te mogen vieren.” Hij noemde de Pride een ‘enorm bruistablet, die iedereen motiveert en enthousiasmeert. Ik ben de grote cheerleader van dit alles.’ Aan de opening in het Vondelpark ging de Pride Walk vooraf, een demonstratie voor gelijke rechten voor lhbtq’s wereldwijd. De wandeltocht, die dit jaar voor de tiende keer werd gehouden, begon rond het middaguur op de Dam en eindigde in het Vondelpark. Er deden duizenden mensen aan mee. Ze droegen regenboogvlaggen en Progress Pridevlaggen, die staan voor nog meer diversiteit in de regenbooggemeenschap. Het thema van deze eerste post-corona-Pride is My Gender, My Pride. Daarmee vraagt de organisatie extra aandacht voor groepen die zijn achtergebleven bij de seksuele emancipatie, zoals transgender of non-binaire personen. Tijdens de Pride Amsterdam zijn er dansfeesten, filmfestivals, sportevenementen, debat en cultuur. Volgende week zaterdag is de beroemde Canal Parade met tachtig boten, die doorgaans honderdduizenden bezoekers trekt.||https://www.parool.nl/amsterdam/halsema-strijd-gelijke-rechten-lhbtq-s-nog-niet-gestreden~b822ff49/
2022-07-30||Tumor bij Dortmund-spits Haller blijkt kwaadaardig||De spits hoorde twee weken geleden dat er een tumor in zijn teelbal is ontdekt. Haller moest vroegtijdig het BVB-trainingskamp in Zwitserland verlaten, omdat hij zich niet goed voelde. Onderzoek in het ziekenhuis wees uit dat hij een tumor bij een zaadbal had. Hij onderging eerder deze week al een medische ingreep. “Sebastién krijgt nu de best mogelijke behandeling en de kans op herstel is zeer groot. We wensen hem en zijn familie veel sterkte en optimisme en onze gedachten zijn bij hem in deze moeilijke tijd,” aldus sportdirecteur Sebastian Kehl. Dortmund vraagt de media en fans om begrip en zegt de komende maanden geen medische details over de behandeling te kunnen geven. De 28-jarige spits verruilde deze zomer Ajax voor Dortmund voor 31 miljoen euro. Dat bedrag kan door bonussen oplopen tot bijna 35 miljoen euro.||https://www.parool.nl/nederland/tumor-bij-dortmund-spits-haller-blijkt-kwaadaardig~b48a9152/
2022-07-30||Deelnemers Pride Walk demonstreren voor meer gelijkheid lhbtq’s||De wandeltocht, die kan worden gezien als de aftrap van de Pride Amsterdam-week en die dit jaar voor de tiende keer wordt gehouden, is rond het middaguur begonnen op de Dam en eindigt in het Vondelpark. De deelnemers aan de optocht dragen regenboogvlaggen en Progress Pride-vlaggen, die staan voor nog meer diversiteit in de regenbooggemeenschap. Ook zijn er spandoeken met teksten als ‘Queer liberation’ en ‘We are here, we are queer, refugees are welcome here’. In het Vondelpark openen cultuurminister Robbert Dijkgraaf en burgemeester Femke Halsema de Pride Amsterdam-week, die na de coronajaren nu weer als vanouds gaat plaatsvinden. Hoogtepunt wordt de jubileumeditie van de Canal Parade, de traditionele botenparade door de Amsterdamse grachten. Die wordt volgende week zaterdag voor de 25e keer gehouden. Het thema dit jaar is My Gender, My Pride. Daarmee vraagt de organisatie extra aandacht voor groepen die zijn achtergebleven bij de seksuele emancipatie, zoals personen die transgender of non-binair zijn. In de Pride Walk lopen vertegenwoordigers van deze groepen voorop.||https://www.parool.nl/amsterdam/deelnemers-pride-walk-demonstreren-voor-meer-gelijkheid-lhbtq-s~beb662fc/
2022-07-30||23-jarige Amsterdammer gewond na steekincident centrum||Rond 00.30 uur werd een man tijdens een ruzie neergestoken in de de Oudebrugsteeg, gelegen aan de Warmoesstraat. Het slachtoffer, een 23-jarige Amsterdammer, is met verwondingen naar het ziekenhuis overgebracht en is inmiddels aanspreekbaar. De politie zette in de nacht van vrijdag op zaterdag een gedeelte van de Oudebrugsteeg af voor sporenonderzoek. Volgens de politie ging het mogelijk om een incident tussen meerdere personen. Er is nog niemand aangehouden.||https://www.parool.nl/amsterdam/23-jarige-amsterdammer-gewond-na-steekincident-centrum~bed649ed5/
2022-07-30||Ajax verliest in krankzinnige wedstrijd van PSV||Zo won PSV nog wat vertrouwen in de aanloop naar het uitduel van dinsdag met AS Monaco in de derde voorronde van de Champions League. Doelman Jay Gorter was de schlemiel bij Ajax. Hij was schuldig aan twee treffers van de bekerwinnaar. Ajax eindigde het duel met tien man, na een rode kaart voor de ingevallen aanwinst Calvin Bassey. Ajax moest ruim 31 miljoen euro betalen aan Tottenham Hotspur om Steven Bergwijn terug naar Amsterdam te halen. “Veel geld, maar dan heb je ook wat,” zeiden veel toeschouwers in de Johan Cruijff Arena toen de aanvaller in de 15dee minuut de score opende. Bergwijn kreeg de ruimte van Ki-Jana Hoever en schoot hard raak. Ajax domineerde in het eerste half uur en liet de defensie van PSV, bestaande uit Hoever, Jordan Teze, Armando Obispo en Philipp Max, er een paar keer slecht uitzien. Maar de club uit Eindhoven heeft met Walter Benítez een uitstekende doelman aangetrokken. De Argentijn, transfervrij overgekomen van OGC Nice, maakte veel indruk. Na een lastige openingsfase vocht PSV zich steeds beter in de wedstrijd. Met dank aan twee identieke momenten gingen de bezoekers met een voorsprong rusten. Cody Gakpo vond twee keer het hoofd van Til. De middenvelder kopte in de 32ste minuut en in blessuretijd raak. Bij de 1-1 kwam Owen Wijndal te laat om Til te hinderen. Bij de 1-2 ging Gorter in de fout. De 22-jarige keeper had de voorkeur gekregen boven Remko Pasveer. De nieuwe trainer Alfred Schreuder passeerde ook Davy Klaassen. Op zijn plaats speelde Kenneth Taylor, die voor rust tweemaal op Benítez stuitte. Antony schoot Ajax in de 54ste minuut op gelijke hoogte. PSV wankelde even, maar werd opnieuw geholpen door Gorter. De keeper verkeek zich op een afstandsschot van Obispo, waardoor Gakpo kon scoren. Til maakte met enig geluk zijn derde treffer door via het lichaam van Edson Ávarez raak te schieten. De ingevallen Mohammed Kudus maakte het duel in de 72e minuut weer spannend, maar even later moest Ajax verder met tien man. De ingevallen verdediger Bassey maakte een harde overtreding op Ismael Saibari en kreeg rood. Xavi Simons maakte in blessuretijd het vijfde doelpunt van PSV.||https://www.parool.nl/sport/ajax-verliest-in-krankzinnige-wedstrijd-van-psv~b578fa4d/
2022-07-30||Bekritiseerde nachtclub De School opent weer de deuren: ‘Laten zien wat we hebben geleerd’||De School, gevestigd in het oude LTS-schoolgebouw in West, zal op vrijdag 9 september na ‘een lange fase van luisteren, reflecteren, leren en herstructureren’ de deuren weer openen. Weliswaar tijdelijk, voor zestien maanden, want in januari 2024 loopt het huurcontract van het pand af. Een verlenging zit er niet meer in. De heropening van de voorheen populaire en wereldwijd geroemde nachtclub is niet onomstreden. De School kondigde een paar maanden na het begin van de coronapandemie aan dat openblijven vanwege de financiële situatie geen optie was. De club lag in de weken daarvoor echter ook onder vuur om de manier waarop ze zich in het anti-racismedebat profileerde. Volgens betrokkenen en critici uit de nachtcultuursector was dit de voornaamste reden van de sluiting. De School heeft dat altijd weersproken – tot nu. De nachtclub geeft in een statement ruiterlijk toe dat ook de storm waarin ze belandde – ‘een golf van terechte kritiek’ – destijds zorgde voor de keuze tot sluiting. Die kritiek begon met het uitblijven van een statement na de dood van George Floyd en de daarop volgende Black Lives Matter-protesten. Al snel bleek dat er ook kritiek was op de organisatie: die zou te weinig divers zijn, net als de geprogrammeerde dj’s, terwijl De School inclusiviteit predikte en haar imago – een safe space – rondom dit principe vormgaf. Ook kwamen er verschillende incidenten naar buiten: bezoekers van kleur kwamen minder makkelijk de club binnen en het beveiligingsbedrijf werd beschuldigd van seksuele intimidatie. Kortom: er moest wat gebeuren om het beschadigde imago te herstellen. Na een heftige bijeenkomst met kritische bezoekers in juli 2020, die voor iedereen te beluisteren was via een podcast, beloofde het management met plannen te komen om de nachtclub diverser en veiliger te maken. Die plannen zagen nooit het daglicht: de club sloot vroegtijdig, een maand nadat de kritiek losbarstte, de deuren. Het gelijknamige restaurant en het café bleven wel open. Misplaatste communicatie, incidenten aan de deur en mismanagement van personeel: volgens De School waren het allemaal symptomen van ‘een onderliggend gebrek aan structuur, diversiteit, culturele sensitiviteit en verantwoordelijkheid vanuit het bestuur’. Het management van de club heeft het afgelopen jaar ‘confronterende, maar helende’ gesprekken gevoerd met veel van de betrokken en getroffen mensen. Daarop zouden ‘broodnodige’ aanpassingen in structuren binnen het bedrijf zijn gedaan. Vanwege de sluiting was er voor het oude team destijds geen werk meer. Geen van hen keerde terug. “Het team dat we nu hebben, vertegenwoordigt het hart, de ziel en de roots van het nachtleven en we kunnen niet wachten om te zien hoe zich dat vertaalt in onze programmering,” zegt Erdal Kiran, die een jaar na alle tumult als nieuwe directeur is aangesteld. “Vanaf nu moeten we laten zien wat we hebben geleerd.” Welke stappen heeft De School genomen? Er komt in ieder geval nieuw personeel dat het deurbeleid van de club zal uitvoeren. Op de dansvloer is, zoals ook bij steeds meer andere evenementen, een zogenoemd ‘awarenessteam’ aanwezig. Bezoekers kunnen bij hen terecht als ze iets vervelends meemaken. Daarmee hoopt De School herhaling van de eerdere incidenten te voorkomen. Daarnaast is een nieuw creatief team aangesteld, dat later nog wordt uitgebreid. Sasha Ojeda Mendoza, tot voor kort werkzaam als beleidsadviseur op het gebied van nachtcultuur voor het Amsterdamse college, is een van de nieuwe creative heads. Sezin Ayranci neemt als een van de twee programmeurs de muzikale lijn op zich, Anne van der Weijden is met een artistiek team verantwoordelijk voor de exposities en andere kunstuitingen. Daarvoor komt een nieuwe ruimte beschikbaar, Het Kunstlokaal, die ook buiten de cluburen toegankelijk zal zijn. In lijn met de originele bestemming van het pand (er zat voorheen een school gevestigd) zullen overdag workshops en educatieve programma’s worden georganiseerd, rondom de thema’s muziek, creativiteit en cultuur. De heropening van De School komt op een moment dat het aanbod van undergroundclubs in de stad steeds verder verschraalt. Afgelopen juni sloot De Marktkantine de deuren en ook het huurcontract van Garage Noord en Skatecafé loopt binnenkort af.||https://www.parool.nl/amsterdam/bekritiseerde-nachtclub-de-school-opent-weer-de-deuren-laten-zien-wat-we-hebben-geleerd~bc90ee80/
2022-07-30||Zwarte zaterdag op Europese wegen: wachttijden richting de zon lopen op||In Duitsland komt het verkeer vast te staan door werkzaamheden en terugkerende Scandinavische vakantiegangers. Zo staat het op zaterdag naar verwachting al vroeg vast op de A8 tussen München en Salzburg. De A99 bij München is in beide richtingen gesloten. In Hamburg is door werkzaamheden de A7 bij Hamburg richting het noorden dicht. Tussen München en het Oostenrijkse Salzburg is grote drukte voor de grens. Op de A8 en verder op de A10 bedraagt de vertraging momenteel vierenhalf uur, net als op de populaire vakantieroute A10 en A11 tussen Salzburg, Villach en de Sloveense grens. Grootste knelpunten zijn de Tauerntunnel en de Karawankentunnel. Voor de laatste is de wachttijd opgelopen tot zo’n anderhalf uur. Veel Parijzenaren beginnen dit weekend aan hun vakantie en reizen massaal af naar het zuiden. Op zwarte zaterdag is het grootste knelpunt van Frankrijk de A7 tussen Lyon en Orange, op de Autoroute du Soleil. Daar is de vertraging nu zo’n drie uur, meldt de ANWB. Bovendien wordt het erg warm. Volgens Weeronline stijgt het kwik op de populaire vakantieroute tot 32 graden. Voldoende water meenemen is daarom aan te raden. De verkeersdienst raadt reizigers naar Zuid-Frankrijk aan om te rijden via de A20 over Limoges en Brive. Tussen Tours en Bordeaux moet rekening worden gehouden met files op de A10. Voor de Spaanse grens staat op dezelfde weg het verkeer nu ruim 2 uur in de file. Voor de Mont Blanctunnel, vanuit Frankrijk richting Italië staan automobilisten inmiddels een uur vast. In Zwitserland kan op zaterdag bij de Gotthardtunnel de hele dag file staan in beide richtingen. Reizigers moeten rekening houden met een vertraging van zo’n twee uur. In Oostenrijk is oponthoud op de populaire vakantieroute A10 en A11 tussen Salzburg, Villach en de Sloveense grens. De grootste knelpunten zijn de Tauerntunnel en de Karawankentunnel. Nederlandse Formule 1-fans die onderweg zijn naar Hongarije voor de Grand Prix dit weekend moeten vanaf Wenen rekening houden met drukte op de A4/M1 naar Boedapest. Ook in Italië kunnen de snelwegen overvol raken door vakantiegangers naar de Middellandse Zee- en Adriatische kust. Het geduld van reizigers wordt op de proef gesteld op de A22 tussen Brenner en Verona. In Nederland werkt Rijkswaterstaat de komende maand aan de A2 bij Eindhoven. Tot 22 augustus moet het verkeer in beide richtingen over minder en smallere rijstroken rijden. De werkzaamheden kunnen tot forse hinder leiden. De ANWB raadt de route daarom af voor auto’s met caravans.||https://www.parool.nl/nieuws/zwarte-zaterdag-op-europese-wegen-wachttijden-richting-de-zon-lopen-op~b289f24f/
2022-07-30||Braziliaans gezin 17 jaar vastgehouden en uitgehongerd door vader||“De twee jongeren, die de kinderen van de vrouw en de verdachte zijn, waren vastgebonden, bevuild en uitgehongerd”, aldus de militaire politie van de stad vrijdag. De vader is gearresteerd. Volgens lokale media zijn de kinderen uit het gezin inmiddels 22 en 19 jaar oud. Ze waren geketend toen de politie hen vond. Ze zijn samen met hun moeder naar het ziekenhuis gebracht. Volgens de lokale hulpdiensten waren alle drie de slachtoffers “zwaar ondervoed en uitgedroogd”. De kinderen zouden er daardoor uitzien als acht- tot tienjarigen, schrijft de nieuwssite G1. De moeder zou tegen de politie hebben gezegd dat zij en haar kinderen soms drie dagen geen eten kregen en dat ze geregeld fysiek en mentaal mishandeld werden door haar man, met wie ze 23 jaar getrouwd was. Volgens haar wilde ze van haar man scheiden, maar zou hij tegen haar hebben gezegd dat ze zijn huis pas mocht verlaten “als ze dood was”. Ook stond hij haar niet toe te werken of dat de kinderen naar school gingen. Buurtbewoners van het gezin zouden tegenover de autoriteiten ook hebben verklaard dat de verdachte in de buurt bekend stond onder de bijnaam ‘DJ’, omdat hij regelmatig harde muziek op zou zetten. Vermoedelijk deed hij dat zodat het geschreeuw van zijn slachtoffers niet te horen was. Volgens de kinderbescherming in Rio is er al twee jaar geleden melding gemaakt van de zaak bij het Openbaar Ministerie en de politie, maar is er nooit actie ondernomen.||https://www.parool.nl/wereld/braziliaans-gezin-17-jaar-vastgehouden-en-uitgehongerd-door-vader~b75a4a97/
2022-07-30||Michiel Lieuwma maakt Zomergeesten: ‘Zomergasten is een toneelstukje geworden’ ||De eerste aflevering van van Zomergeesten afgelopen zondag duurde net als tv-programma Zomergasten ruim drie uur. Maar in Zomergeesten − uitgezonden op YouTube − liep de hoofdgast, kunstenaar Tarik Sudouma, voor het einde weg omdat hij zich verveelde. Het format van het bekijken en bespreken van tv-fragmenten kon bij hem toch al weinig enthousiasme ontlokken. Presentator Michiel Lieuwma, die voor op YouTube eerder onder meer De Snijtafel maakte, bleef alleen achter. “In eerste instantie dacht ik dat de uitzending helemaal was mislukt. Zat ik daar zonder gast. Maar na een tijdje zag ik dat het juist wél geslaagd was. Het is gelukt om Tarik in al zijn kleuren te laten zien. Die tegendraadsheid is ook een deel van hem. En het toont precies hoe ik Zomergeesten zie: als een spannende reis waarvan je niet weet waar die eindigt.” “Ik was als jongen betoverd door het risico van zo’n lange uitzending. Het kon overal heengaan, je voelde de anarchistische erfenis van de VPRO. De laatste jaren lijkt het programma een toneelstukje, een soort spreekbeurt, helemaal voorbereid en dichtgetimmerd. Neem het gesprek met Humberto Tan van afgelopen weekend, waarin Janine Abbring naar zijn overleden broer vroeg. Dan denk ik: wat zegt dat over zijn vak als entertainer? Dat is de redactie die even het vakje ‘human interest’ wil afvinken. Zo’n uitzending moet blijkbaar een keurig totaalpakket zijn.” “Alleen als het me echt interesseert. Het gaat me niet om schoppen tegen het huidige Zomergasten. Ik plaats er alleen wat tegenover. Daarom zet ik Zomergeesten ook precies op het moment dat Zomergasten begint online. Je kunt gewoon met een zak chips op de bank gaan zitten. En als je tussendoor even tv wil kijken, prima.” “Ik hoor mijn klacht al jaren uit verschillende hoeken. Ik zie deze serie als zes verschillende kansen om te laten te zien dat het ook anders kan. In de komende aflevering ben ik bijvoorbeeld zelf te gast. De praktische reden was dat mijn beoogde gast had afgezegd, maar ik vind het ook leuk om te zien of het werkt.” “Ook die prikjes vond ik leuk. Het klopte ergens wel. Diep van binnen dagdroomde ik weleens: hoe zou ík Zomergasten presenteren? Of: wat zou ik kiezen als ik als gast wordt uitgenodigd? Mijn nieuwe inzicht is dat ik dat helemaal niet meer wil. Ik moet gewoon mijn eigen Zomergasten zijn.” Zomergeesten, zondag vanaf 20.20 uur te zien op YouTube en te beluisteren als podcast. Andere gasten deze zomer zijn o.a. Paul Haenen en Stefano Keizers.||https://www.parool.nl/kunst-media/michiel-lieuwma-maakt-zomergeesten-zomergasten-is-een-toneelstukje-geworden~b8dd71e6/
2022-07-30||Hoe kwetsbare meisjes subtiel worden geronseld voor gedwongen prostitutie||Laten we haar Sonja noemen. Ze komt uit 2004. Ze zat in een pleeggezin en was ‘door een belast verleden kwetsbaar’ toen ze als twaalfjarige in contact kwam met de hoofdverdachte in de strafzaak Politan. Dat is een zaak die officier van justitie Willem Jan de Graaf − gespecialiseerd in de bestrijding van mensenhandel − momenteel heeft lopen in de Amsterdamse rechtbank. De hoofdverdachte is een 38-jarige man uit Edam-Volendam, die Sonja volgens De Graaf vijf jaar uitbuitte. Hij palmde haar in. Hij gaf haar xtc en cocaïne en had vaak seks met haar. Al snel moedigde hij haar aan in de prostitutie te werken, via advertenties op sexjobs.nl, net als kinky.nl een bekende website waar sekswerkers hun diensten aanbieden. Samen met een 22-jarige Poolse uit Zandvoort deed Sonja trio’s. Vaak in een hotel, maar ook in een woning of een auto. De Poolse zegt dat zij sinds haar veertiende slachtoffer is. Zo zou ze op enig moment naar een woning zijn gebracht waar ze door een groep mannen werd verkracht terwijl de hoofdverdachte op het balkon een sigaret rookte. Ze zegt blauwe plekken te hebben overgehouden aan zijn mishandelingen. Los van elkaar zeggen beide prostituees dat de man hen als honden behandelde. Hij zou de Poolse in de kast hebben opgesloten waarin hij ook zijn pitbull geregeld opsloot, en Sonja daarmee hebben gedreigd. Een klant met wie de twee in een hotel in Breukelen volgens justitie een trio hadden, wordt verdacht van jeugdprostitutie. De hoofdverdachte wordt ook vervolgd voor diefstal met geweld, omdat hij een klant tijdens een ruzie om geld met een wijnfles op het hoofd zou hebben geslagen en hem zou hebben beroofd. Een 37-jarige Amsterdammer die Sonja naar seksafspraken reed en klanten voor haar probeerde te regelen, faciliteerde daarmee volgens justitie haar uitbuiting. Hij geldt als verdachte in de strafzaak, maar zit niet meer vast. Gaandeweg is de Poolse volgens de politie handelingen gaan verrichten die haar in de strafzaak ook tot verdachte maken. Dat kenmerkt de schemerwereld waarin dit soort prostitutie plaatsvindt. De Graaf moet nog besluiten of hij haar ook zal vervolgen. Stond ook zij aantoonbaar onder druk van de pooier, dan kan het non punishment-beginsel gelden: onderdrukte vrouwen krijgen dan geen straf. Het is ook mogelijk haar wel voor de rechter te brengen, maar rekening te houden met haar zwakke positie. Vanwege de onduidelijkheden is zij na tien dagen voorarrest vrijgelaten. Terug naar Sonja. Zij was eerder al slachtoffer in de zaak Grayson. Daarin kreeg een man van 53 jaar in november 3 jaar cel voor seks of ontucht met 6 minderjarige meisjes tijdens erotische fotoshoots. Sommige meisjes woonden in een gesloten inrichting (zie kader). Het was niet Sonja zelf die over de huidige zaak alarm sloeg bij de politie, dat deden haar hulpverleners. Sonja durfde geen aangifte te doen, maar heeft wel volop verklaringen afgelegd als getuige. Anders dan bijvoorbeeld in de grote Amsterdamse zaak tegen de pooierbende van Saban Baran, die vrouwen met grof geweld achter de ramen van onder meer de Wallen dwong, ziet De Graaf tegenwoordig voornamelijk uitbuiters die subtieler te werk gaan. Sonja werd verliefd gemaakt. “De hoofdverdachte kreeg haar in zijn greep door misleiding en misbruik van haar kwetsbare positie,” zegt De Graaf. “Ik zie veel meer zogenaamde zachte dwang en dergelijk misbruik van de achtergrond van zo’n meisje dan geweld. Verdachten gaan heel manipulatief te werk. Op zo’n gewiekste wijze grof misbruik maken van kwetsbaarheden is niet minder ernstig dan fysiek geweld.” Slachtoffers hebben vaak al eerder met loverboys te maken gehad, zijn anderszins seksueel misbruikt en brachten hun jeugd goeddeels door in een instelling. “Verdachten hebben een neus voor slachtoffers die ontvankelijk zijn. We zien ook dat verdachten reeds uitgebuite meisjes hun vriendinnetjes in instellingen laten werven.” Al jaren proberen politie, justitie, de gemeente en andere Amsterdamse instanties medewerkers van hotels in de regio bewust te maken van het risico van illegale en gedwongen prostitutie in hotelkamers. De Graaf: “Hotelmedewerkers zijn zich bewuster van de risico’s, maar het blijft ingewikkeld. In de ene zaak ontvangt een meisje of vrouw tien klanten per nacht. Dat zou moeten opvallen, maar in een ander geval blijft een klant uren en springt dat minder in het oog. We zien dus nog steeds illegale prostitutie in hotels.” Pooiers benaderen jonge vrouwen die al in de prostitutie zitten met de suggestie dat ze meer klanten voor ze kunnen regelen – daar profiteren ze vervolgens zelf van mee. De schadevergoedingen die slachtoffers vorderen en krijgen toegewezen, schetsen nog eens de omvang van uitbuiting. Het komt voor dat een slachtoffer dat bijvoorbeeld twee jaar 200 euro per uur verdiende en al haar geld heeft moeten afstaan, 250.000 euro aan gederfde inkomsten kan terugvorderen. In Amsterdam zijn vorig jaar 22 verdachten van mensenhandel en seksuele uitbuiting aangehouden. Dit jaar, tot eind mei, heeft het bescheiden team specialisten van de politie 55 signalen ‘uitgelopen’, wat inmiddels heeft geleid tot 12 aanhoudingen. Slachtoffers doen niet snel aangifte, dus het is vaak een hele klus een zaak op te sporen en rond te krijgen. Soms zijn de misdrijven inmiddels een tijd geleden gepleegd, wat bijvoorbeeld in de weg zit bij getuigenissen. Het Amsterdamse Team Mensenhandel is bovendien onderbezet. Wel is het team inmiddels versterkt om de informatiepositie te verbeteren, via virtual agents die internet en sociale media uitpluizen. Zogenaamde runners van het Team Criminele Inlichtingen van de politie richten zich specifiek op mensenhandel. De Graaf: “We hopen meer zaken te kunnen halen door een brug te slaan naar slachtoffers en hulpverleners die niet durven verklaren, of denken dat ze dat niet mogen vanwege hun geheimhoudingsplicht.” De Graaf is nu ruim een jaar ‘mensenhandelofficier’ en het valt het hem op dat het Openbaar Ministerie vaak veel zwaarder aan zaken tilt dan de rechters. “Dat geldt óók als dingen die wij extreem mensonterend vinden, als bewezen terugkomen in het vonnis.” Dat is in heel Nederland zo. Als justitie 5 of 6 jaar cel eist, legt de rechtbank bijvoorbeeld 2,5 jaar op. Die enorme verschillen komen vooral doordat justitie denkt vanuit aangescherpte richtlijnen, maar de rechters vanuit jurisprudentie: in het verleden opgelegde straffen. Als een slachtoffer één dag tot prostitutie is gedwongen, zal het Openbaar Ministerie al een straf vanaf 2 jaar cel vorderen, beschrijft een wetenschappelijk artikel in het vakblad Boom Strafblad. De rechtbank zal in hetzelfde geval denken aan een korte onvoorwaardelijke gevangenisstraf en een taakstraf, of een onvoorwaardelijke gevangenisstraf van 4 maanden. Als geen geweld is gebruikt, maar wel misleiding in de vorm van verleiden, en het meisje of de vrouw 4 of 5 maanden heeft ‘gewerkt’, dan vraagt justitie per slachtoffer 48 maanden of meer. De rechtbank komt bij grof geweld via de eigen oriëntatiepunten uit op 30 maanden. De Graaf: “Mijn collega’s en ik begrijpen niet waarom de rechtbank de ernst van de zaken zo anders weegt.”||https://www.parool.nl/amsterdam/hoe-kwetsbare-meisjes-subtiel-worden-geronseld-voor-gedwongen-prostitutie~be32fd003/
2022-07-30||Rutte regeert het langst, en floreert als het moeilijk wordt||Verdedigt Mark Rutte (55) eerst nog een regeerakkoord waarbij volgens hem ‘rechts Nederland de vingers kan aflikken’, na een volgende verkiezing kon hij net zo makkelijk ‘over links’. Verkiezingsbeloftes breekt hij door een beroep te doen op de omstandigheden die dwingen dat er nu eenmaal moeilijke keuzes moeten worden gemaakt. En na een fout zegt hij snel: ja sorry, dat deed ik verkeerd. Daarmee neemt hij critici een wapen uit handen. Het is een houding die al vier verkiezingen lang voldoende kiezers in het politieke midden aanspreekt. Kiezers die begrip hebben voor feilbare politici en die willen dat het land ‘gewoon’ wordt bestuurd. Juist op die groep kiezers richt Rutte zich elke campagne weer door zich af te zetten tegen ‘de schreeuwers aan de zijkant’. Of door te zeggen dat hij verwoordt wat de zwijgende meerderheid vindt. Daarbij wordt hij geholpen door de enorme versplintering in de politiek en de ene na de andere crisis, waardoor veel kiezers die anders geen VVD zouden stemmen vier keer op rij ‘toch maar’ voor Rutte kozen. Als premier heeft hij immers bewezen werkbare coalities te kunnen vormen en dat kan een deel van het electoraat waarderen. Bij de laatste verkiezingen, vorig jaar, zei 71 procent van de VVD-stemmers dat ze dat deden om ‘de persoon Rutte’ en niet zo zeer om de standpunten van de VVD. Hoe deed en doet die persoon Rutte het ten opzichte van zijn voorgangers? Werkt hij in kabinetten goed samen met partijen ter linker- en rechterzijde? Kan hij deals sluiten met de oppositie? Hoe is de omgang met het koninklijk huis? Heeft hij het vermogen crises op te lossen? Wordt hij internationaal gezien? Vergeleken met Ruud Lubbers (1982-1994, nu nog de langstzittende premier), Wim Kok (1994-2002) en Jan Peter Balkenende (2002-2010) komt Mark Rutte (2010-heden) er wisselend vanaf, zeggen deskundigen. In algemene zin zegt hoogleraar parlementaire geschiedenis Joop van den Berg: “Rutte heeft absoluut het niveau van Lubbers en Kok en aanzienlijk meer dan Balkenende. Zeker in zijn tweede kabinet, met de PvdA, heeft hij in de economische crisis veel opgelost.” Wat hoogleraar Nederlandse geschiedenis Henk te Velde opvalt: “Premiers in Nederland zijn vooral bestuurders en hoeven niet uit te blinken in spreken. Maar Rutte is een echte debater en voelt zich als een vis in het water in de Tweede Kamer. Met zijn morele antenne staat hij bijna nergens voor: hij doet het links- of rechtsom.” Als het om de goede samenwerking in coalities gaat, heeft Rutte samengewerkt met uiteenlopender partijen dan zijn drie voorgangers. Niet alleen met PvdA, CDA, VVD, D66 en ChristenUnie, maar ook met gedoogsteun van de PVV. Te Velde: “Hij weet het letterlijk met iedereen goed te vinden.” Balkenende had een vechtkabinet met de PvdA. “Lubbers was niet goed voor zijn bondgenoten,” zegt Van den Berg. Kok bracht de samenwerking met VVD en D66 tweemaal tot een goed einde. Het ontslag van zijn tweede paarse kabinet had niets van doen met de samenwerking, maar met Srebrenica. Balkenende regeerde met LPF, VVD, D66, ChristenUnie en PvdA, maar alle kabinetten vielen. Ook voor het sluiten van deals met de oppositie heeft Rutte een lenigheid ontwikkeld. “Rutte kan dat wel, óók omdat hij wel moet: hij heeft geen meerderheid in de Eerste Kamer,” zegt Joop van den Berg. Rutte toont zich minder vaardig in zijn omgang met het koninklijk huis. “Daarin is hij slonzig,” stelt Van den Berg. Daarmee doelt hij niet op politieke issues, maar op ‘coronabloopers’ (een vakantie naar Griekenland in de herfstvakantie van 2021, een feestje voor de achttiende verjaardag van Amalia afgelopen december) die leidden tot een neergang in het vertrouwen van de Oranjes. “Dat is een interessante blinde vlek van Rutte,” vindt Te Velde, “Dat had hij wellicht kunnen voorkomen.” De omgang met het koninklijk huis zonder brokken maken is een huzarenstuk. “Lubbers is dat aardig gelukt. Hij kon heel goed met Beatrix overweg,” stelt Van den Berg. Te Velde: “Kok was niet gek op de monarchie, maar had wel door: dit moet geregeld worden.” Daarmee verwijst hij naar de perikelen met de omstreden Argentijnse schoonvader van de koning, die als minister had gediend tijdens de dictatuur van Jorge Videla. Jorge Zorreguieta was uiteindelijk niet welkom op het huwelijk van Máxima en Willem-Alexander. Balkenende had een gespannen relatie met de Oranjes. Wat Lubbers en Rutte gemeen hebben, is hun talent voor crisismanagement. Rutte lijkt te floreren als het moeilijk wordt. Te Velde: “Voor Rutte is een grote nationale crisis fijn. Iedereen kijkt naar hem.” Hij kreeg onder andere de economische crisis, de MH17, de toeslagenaffaire en de coronacrisis voor zijn kiezen. Balkenende had de bankencrisis, die vooral in handen van zijn vicepremier Wouter Bos lag. En zijn steun aan Irak, waarvoor hij op de vingers werd getikt door de commissie-Davids, die de besluitvorming onderzocht die leidde tot de politieke steun aan de Irakoorlog. Kok had de eerder genoemde crisis in de monarchie en Srebrenica, waarvoor hij in 2002 uiteindelijk verantwoordelijkheid nam door na het verschijnen van een Niod-rapport het kabinet te laten aftreden. De enclave in de Bosnische stad stond in 1995 – Kok was pas net premier – onder bescherming van Nederlandse militairen, toen die werd ingenomen door Bosnisch-Servische troepen. Daarbij kwamen naar schatting 7000 moslimmannen en -jongens om. Op het internationale toneel maakt niet iedere premier indruk. “Over de grens bleef van Lubbers niets over,” zegt Van den Berg, die herinnert aan diens slechte verhouding met bondskanselier Kohl en de mislukte pogingen om voorzitter van de Europese Commissie en secretaris-generaal van de Navo te worden. Ook Balkenende maakte geen grote indruk. Wim Kok deed dat beter, omdat hij ervaring had in de internationale vakbeweging. Te Velde: “Hij was van de vier met zijn achtergrond de meest beperkte, maar hij verwierf veel gezag.” Rutte heeft een zekere voorspelbaarheid in de internationale contacten die op prijs wordt gesteld. Te Velde: “Rutte had het idee: als ze in Nederland maar denken dat ik me in het buitenland streng opstel, dan is dat goed. En bij de EU moet je wel eens bewegen.” Hoogleraar parlementaire geschiedenis Van den Berg voorziet dat dit Ruttes laatste kabinet is. “Die rancuneuze toon in Kamerdebatten geeft aan dat het met hem wel goed gaat, maar niet met de Tweede Kamer als hij langer blijft. Daar kun je de conclusie aan verbinden dat het beter is voor iedereen als je ermee ophoudt.” Hoogleraar Nederlandse geschiedenis Te Velde stelt zich de vraag wat Rutte nu nog beweegt. “Ik zie niet meer helemaal goed wat hem drijft. Hij is goed in besturen en blijft dat graag doen. Hij is een soort eeuwige bestuurder geworden. Ik kan me niet goed voorstellen dat hij nog dezelfde frisheid heeft als in het begin om te bedenken waar het hem om is te doen. De kans dat het niet goed afloopt stijgt naarmate je langer blijft zitten.”||https://www.parool.nl/nederland/rutte-regeert-het-langst-en-floreert-als-het-moeilijk-wordt~b00fd675/
2022-07-30||Ajaxtrainer Alfred Schreuder (49) communiceert makkelijk, maar is zeker geen zachte heelmeester ||Amsterdam siddert in die eerste weken van mei 2011. Ajax kan voor het eerst in zeven jaar kampioen van Nederland worden door op de slotdag van het seizoen FC Twente te verslaan. Het is een rechtstreeks gevecht om de titel in de Arena, want Twente gaat als koploper – met een punt voorsprong – de wedstrijd in. Ook in het andere kamp loopt de spanning hoog op. Toch krijgt Alfred Schreuder daags voor het kampioensduel, op zaterdag 14 mei, permissie om even te ontsnappen aan het monotone ritme van het trainingskamp dat FC Twente heeft belegd. Na de lunch stapt de assistent van hoofdtrainer Steve McCLaren monter in een helikopter om daar na een vluchtje van drie kwartier ‘kotsmisselijk’ weer uit te stappen. Schreuder is op de grond gezet in het Gelderse Bennekom, op een veldje naast sportpark De Eikelhof waar SDVB het die middag opneemt tegen VV Bennekom. Promotie naar de hoofdklasse staat op het spel. Schreuder, 38 jaar op dat moment, is dat seizoen speler van Sterk Door Vriendschap Barneveld, al moet hij vaak verstek laten gaan. Zijn job bij Twente slokt veel tijd en aandacht op. Hij is al blij als hij één keer per week kan trainen met SDVB. Maar die promotiewedstrijd wil hij onder geen beding missen. Een sponsor regelt de helikoptervlucht. Schreuder komt een half uurtje voor tijd ook nog in het veld, maar de routinier kan het verschil niet maken. Bennekom promoveert. Het tekent echter de hechte band die hij heeft met de voetbalclub uit zijn geboorte- en woonplaats, waar zijn oudere broer Dick op dat moment trainer is. Zijn jongere broertje Bart is de huidige trainer van SDVB. Onder zijn leiding promoveert de club in juni van dit jaar wél naar de hoofdklasse. Het leidt tot een groot feest in Barneveld, de thuishaven van Berend en Leida Schreuder en hun drie zoons. Barneveld is een christelijk gereformeerd bolwerk van 35.000 inwoners in de Gelderse Vallei, bekend om zijn pluimveeteelt. Het boerenprotest balt zich deze dagen samen in de regio: Stroe, Garderen, Lunteren. Op vrijwel elk kruispunt in Barneveld wappert de nationale driekleur op z’n kop aan de stoplichten. Rode boerenzakdoeken hangen uit de ramen van huizen en auto’s. Twee voetbalclubs telt het dorp: VV Barneveld en SDVB, dat huist op sportpark Norschoten. Dick, Alfred en Bart Schreuder krijgen het voetbal met de paplepel ingegoten. Vader Berend Schreuder, een ondernemer in de bouw, heeft betaald voetbal gespeeld bij FC Wageningen, de inmiddels ter ziele gegane profclub. “Die drive, dat competitieve, dat zit er bij alle drie ingebakken,” zegt Wilco van Dijk, wiens vader oprichter is van SDVB. Van Dijk is de huidige assistent van Bart Schreuder bij het eerste elftal en eerder was hij dat ook van Dick Schreuder. “Het zijn harde werkers, die jongens. Recht door zee. Dick is misschien wat emotioneler dan die andere twee, Alfred juist wat ingetogen, maar ze zijn alle drie winnaars.” Op jonge leeftijd worden Dick en Alfred – ze schelen slechts vijftien maanden – klaargestoomd voor het profvoetbal in de jeugdopleiding van Feyenoord, en later in die van PSV. Als Alfred, een technische middenvelder, niet doorbreekt in Eindhoven en de club hem in zijn ogen aan het lijntje houdt, forceert hij via een arbitragezaak bij de KNVB een terugkeer naar Feyenoord. Hij is dan 17 jaar. Een jonge voetballer die voor zijn rechten opkomt en met de vuist op tafel durft te slaan. Schreuder speelt daarna in de eredivisie zijn meeste wedstrijden voor RKC en NAC. Op late leeftijd krijgt hij alsnog een kans bij Feyenoord, waar trainer Bert van Marwijk een steunpilaar in hem ziet. In die periode worden Schreuder en zijn vrouw Esther geconfronteerd met een drama in hun gezinsleven. Bij hun oudste dochter Anouk wordt een hersentumor ontdekt. Zij overlijdt op 6-jarige leeftijd. De kracht en de spirit van het kleine meisje dat vecht voor haar leven zijn een blijvende inspiratie voor hem, vertelt Schreuder in 2014 in een interview. “Ik geloof niet in God, ik geloof in Anouk. Het hoofdtrainerschap is een ongelooflijk complexe baan tegenwoordig. Maar het is natuurlijk niets vergeleken met het dal dat we gekend hebben. Erger dan dat wordt het nooit meer.” Met Esther is Alfred Schreuder al 32 jaar samen. Ze kennen elkaar van de kermis in Barneveld. Ze hebben nog twee dochters, Floor en Isa, en een zoon Bas, die nu in de jeugd van SDVB voetbalt. Bij RKC en NAC is Alfred Schreuder toonaangevend in de selectie. Een teamspeler, die er niet voor schuwt in het veld tactische aanpassingen te doen als de wedstrijd daar in zijn ogen om vraagt. Bij beide clubs maakt hij een doelpunt voor de eeuwigheid. Voor NAC scoort hij tegen AZ uit een volley net over de middenlijn, voor RKC schiet hij tegen FC Groningen zelfs raak vanaf eigen helft. Die goals typeren de voetballer Schreuder: hij heeft er het inzicht, de durf en de traptechniek voor. Voor de top is hij net iets te langzaam. Bij NAC komt Schreuder onder de hoede van trainer Henk ten Cate. In Breda wordt de kiem gelegd voor zijn trainerscarrière. Hij is in het veld het verlengstuk van Ten Cate, voert graag de regie en is sociaal vaardig. Die laatste kwaliteit benut hij als assistent-trainer bij FC Twente, bij Hoffenheim en later ook bij Ajax ten volle: hij bouwt sterke relaties op met de spelers. Dusan Tadic en Hakim Ziyech, met wie Schreuder samenwerkt in Enschede en Amsterdam, hebben hem hoog zitten. “Alfred Schreuder staat als trainer bij mij op één,” zegt Ziyech zelfs. “De vrijheid die ik van Schreuder kreeg, heb ik enorm goed gebruikt. Ik heb het maximale eruit gehaald. De klik die we hadden was perfect.” Ook Theo Janssen, die Schreuder tussen 2009 en 2011 meemaakt bij Twente, roemt diens persoonlijke aanpak. “Hij was middenvelder, net als ik. We spraken veel over waarin ik me kon verbeteren. Aan de hand van beelden liet Alfred zien hoe het beter kon, heel gedetailleerd. Hij ging net iets dieper op de zaken in.” Die persoonlijke benadering wil Schreuder als hoofdtrainer handhaven. Hij zegt bij Ajax de lijn-Ten Hag te willen voortzetten, maar wie goed luistert, bemerkt ook de verschillen. Waar Ten Hag een control freak is – “Ik ben de leider van het proces. Ik wil weten wat er gebeurt en hoe dat gebeurt.” – vertrouwt Schreuder meer op zijn omgeving. “Bij Ajax werken allemaal professionals, op elk vlak. Ik ga niet iedereen controleren. Ik vertrouw op de kwaliteiten van de mensen om mij heen.” Schreuder heeft op Ten Hag voor dat hij makkelijk communiceert, maar denk niet dat hij een zachte heelmeester is. Vader Berend tegen het Vlaamse dagblad Het Belang van Limburg: “Alfred durft iedereen de waarheid te zeggen. Dat heeft hij bij Brugge ook gedaan, geloof me. Als je niet aan het teamverband denkt, dan vlieg je eruit. En als het moet pakt hij ook de sterkhouders aan.” Met Club Brugge wordt hij in mei kampioen van België, maar er is in het halve jaar dat hij er werkt ook kritiek: het voetbal is niet attractief. Diezelfde geluiden klinken eerder ook door bij Hoffenheim, waar hij met zijn broer Dick in 2019 aan de slag gaat. Ditmaal is er weerstand vanuit de spelersgroep, terwijl de resultaten helemaal niet beroerd zijn. “Het maakt niet uit dat we nu 21 punten hebben als we zo spelen,” laat de Kroatische spits Andrej Kramaric optekenen in de Duitse media. “We hebben niets laten zien. Voetbal is ook een spel dat plezier en amusement moet brengen. Het kan best voorkomen dat we pech hebben, maar als je niets probeert, is er misschien iets mis. Ik ben niet de coach, maar het is duidelijk dat we meer tactische voorbereiding nodig hebben.” Het is harde kritiek, maar die hoort erbij als je de verantwoordelijkheid draagt als hoofdcoach. Schreuder kan ermee omgaan, zegt hij bij zijn aanstelling bij Ajax. Hij is rustiger geworden na zijn hectische periode met Ronald Koeman bij Barcelona. Van Koeman leert hij afstand nemen van randzaken. “Ik richt me volledig op datgene waar ik invloed op kan uitoefenen: het spel en de spelers.” Hoe zijn avontuur bij Ajax ook uitpakt, bij SDVB zullen ze Alfred Schreuder niet laten vallen. In de kantine hangt onder meer een shirt van hem als voetballer van Feyenoord. Wilco van Dijk: “Maar toen hij vier jaar geleden assistent werd bij Ajax is er ook een Ajaxshirt met zijn naam erop bij gehangen. Die rivaliteit is er dus ook binnen SDVB, op een leuke manier. De club is trots op hem, op de familie. Alfred is één van ons.”||https://www.parool.nl/sport/ajaxtrainer-alfred-schreuder-49-communiceert-makkelijk-maar-is-zeker-geen-zachte-heelmeester~b983c50f/
2022-07-30||Opinie: ‘Er zijn momenten dat je moet laten zien dat je het verdient om rechtvaardig behandeld te worden. Niemand anders zal dat voor je doen’||Iedereen is wel eens onrechtvaardig behandeld. Het kan bijvoorbeeld zo zijn dat je op de basisschool een lager schooladvies hebt gekregen, omdat je ouders laagopgeleid zijn. Een ander voorbeeld kan zijn dat je ooit niet serieus genomen werd, vanwege je huidskleur, ras of geloof. Onrechtvaardigheid kan het pad naar jouw doel(en) belemmeren, wat natuurlijk hartstikke naar is. Het is heel erg makkelijk om zo’n gebeurtenis dan meteen als excuus te gebruiken. Als je denkt dat je niks kan veranderen aan zo’n situatie heb je het flink mis en lieg je tegen jezelf. Er zijn momenten dat je moet laten zien dat je het verdient om rechtvaardig behandeld te worden. Soms komt het helaas gewoon niet vanzelf uit een persoon en moet je het er uit gaan halen, want uiteindelijk ben jij de enige die er daadwerkelijk ook iets aan kan veranderen. Niemand anders zal dat voor je gaan doen, alleen jij kan dat. Onrechtvaardigheid is niet altijd iets negatiefs. Misschien heeft het je wel sterker gemaakt als persoon. Ik heb op de basisschool een lager schooladvies gekregen dan dat bij mij paste. Daar zat ik dan verdrietig, omdat ik een hoger schooladvies had verwacht. Ik heb meteen actie ondernomen en niet zitten zeuren dat ik er niks aan kon doen. Ik heb de docent laten zien dat ik recht had op een hoger schooladvies. Ik heb toen een hoger schooladvies gekregen en ik heb ook wat van de situatie geleerd. Als ik ooit weer in zo een situatie beland, weet ik hoe ik het aan moet pakken. Malyar Arman, De Nieuwe Havo, klas 3 ‘Eten, hoe moeilijk is dat? Ik bedoel, je hebt het nodig om te leven, energie te hebben en je lichaam gezond te houden. Waarom zou je daar bang voor zijn?’ Een van de vele vragen die ik nooit heb gesteld en nooit zal stellen aan mijn zus. Maar het is wel eentje waar ik dag en nacht mee rondloop. Afgelopen zes jaar was ik getuige van een moeilijke strijd tussen mijn zus en haar eetstoornis. Van huis naar ziekenhuis en weer terug naar huis, niet snappend wat er in het hoofd van mijn zus omging. Want waarom zou je dit jezelf aandoen: niet eten? Het is iets wat ik nooit zou begrijpen. Allerlei nare gedachten hielden mij uit mijn slaap. En op het moment dat ik mijn ogen sloot, kwamen alle heftige gebeurtenissen weer naar boven.Geen woorden kunnen beschrijven hoe alleen en machteloos ik mij vijf jaar lang voelde. Ik ben nu vooral boos op mezelf, dat ik al die jaren alleen maar bezig was om een makkelijk kind te zijn voor mijn ouders, door hen zo min mogelijk stress te bezorgen. Ik was zo bezig om een steun te zijn, dat ik vergat kind te zijn. Ik probeerde te dealen met mijn nare gevoelens door ze alleen maar weg te stoppen en te doen alsof er niks aan de hand was, want ‘mijn ouders hebben genoeg aan hun hoofd’. Ik wilde niet laten weten dat ik het ook lastig had. ‘Nog een probleem wordt te veel voor ze,’ bedacht ik me opnieuw en opnieuw. Nu, vijf jaar later, loop ik nog steeds rond met hetzelfde gevoel. Niet omdat de thuissituatie nog steeds zo erg is, het gaat beter met mijn zus en ze heeft geen probleem meer met eten. Maar langzamerhand komen die weggestopte gevoelens weer terug. Het verschil is nu dat ik er over kan en durf te praten. Ik hoef mijn gevoelens niet meer te verbergen en ik hoef mijn trauma’s niet alleen, maar kan ze samen te overwinnen. Nienke de Goede, IVKO, 2 vmbo Het Parool Columnfestival is een samenwerking met Productiehuis Nowhere.||https://www.parool.nl/columns-opinie/opinie-er-zijn-momenten-dat-je-moet-laten-zien-dat-je-het-verdient-om-rechtvaardig-behandeld-te-worden-niemand-anders-zal-dat-voor-je-doen~b7f130d2/
2022-07-30||Een queer historie van de VS in 246 popliedjes: laat dat maar aan Taylor Mac over||Hij ziet er zo gewoontjes uit, via Zoom, ergens in de bergen van Massachussetts, in een tuinbroek. Wat een contrast met zijn podiumprésence: altijd vol glitter, vol kleur en op hoge hakken, in waanzinnige kostuums. Taylor Mac houdt van groots en meeslepend, van spanning en het uitdagen van zijn publiek. En hij houdt van het beslechten van hokjes. Tien jaar geleden maakte hij de 24-decade history of popular music, een 24 uur durende show met 246 liedjes die de Amerikaanse geschiedenis verhaalt vanuit het perspectief van minderheidsgroepen. De show zou eenmalig worden opgevoerd, met muziek, drag, ballonnen en gastmusici, maar Mac speelde vaker. Uiteindelijk knipte hij de voorstelling op in shows van zes uur of korter, zoals volgende week in Amsterdam. Mac houdt de voorstelling actueel en goot er een ritueel sausje over. Hij heeft het dan over de zogenoemde radical faerie realness ritual sacrifice. “We besteden een deel van de show aan het ritueel offeren van dingen waar we niets aan hebben. Denk aan het patriarchaat. Ik sla de krant open en kijk wat er nu weer voor vreselijks speelt. Die dingen offeren we.” “Zeker niet één onderwerp. De oorlog, de abortusrechten, het milieu: alles is verbonden met het idee van ‘vader weet het beter’. Daar worden we allemaal niet beter van, dus we gaan er lekker met zijn allen op mediteren. Daarmee bedoel ik: uitbundig en lekker gek doen.” Taylor Mac, gelauwerd artiest, componist, acteur en als toneelschrijver genomineerd voor een Pulitzer, schept een alternatieve wereld in een paar uur theater. Deze wereld, gedomineerd door conservatieve krachten, wordt overgenomen door gemarginaliseerde groepen, queers en outsiders. Geen patriarchaat of heteronormatieve maatschappij, maar een wereld van glitter, kleur en extravaganza. “Ik word weleens geframed als raar of afwijkend, maar ik zie mezelf juist als een classicus, want ik borduur voort op de Griekse traditie van theater. De Grieken speelden ook toneel op hoge hakken en in travestie.” Mac werd geïnspireerd door de radical faerie movement, een groepering die gelooft in een alternatieve machtsstructuur, waarin juist de extravagante en gemarginaliseerde mensen de dienst uitmaken. “Ik ben eens bij een commune van deze beweging geweest. Het was zo bijzonder, en ook zo gek. Ze deden ‘domme rituelen’ die heel effectief bleken. Ze gebruikten spel om tot een diepere laag te komen. Bijvoorbeeld: trek een lijn in het zand en noem dat een deur. Laat dan iedereen door die deur gaan om zichzelf opnieuw uit te vinden. Zoiets klinkt misschien onnozel, maar het werkt.” Mac benadrukt dat het in de VS best deprimerend kan zijn om het nieuws te volgen, met Trump, het afschaffen van abortusrechten of school shootings. “Je wil iets doen, maar wat? Ik wil vooral opbeurend zijn, zodat we in actie kunnen komen. Al ben ik zeker geen leraar.” “Het doel is niet om te doceren, maar om het publiek te herinneren aan iets wat ze misschien kwijt zijn of hebben verborgen. Bijvoorbeeld: dat je denkt geen geïnternaliseerde homofobie te ervaren, maar tijdens de show misschien toch even een scheutje homofobie voelt. Dat maakt je even bewust.” “Het is allemaal in een vrolijke setting. We shamen niet, maar nodigen uit te onderzoeken waar je staat. Als instelling hebben we: natuurlijk is er werk te verrichten, maar samen kunnen we het aan. We vragen het publiek mee te doen, maar niet zoals participatie soms in het theater wordt ingezet. Zo van: jullie móeten meedoen, en jullie móeten plezier hebben. Daar heb ik een hekel aan. Bij ons is het soms juist een emotionele vraag, op een heel ander niveau.” “Het begon ooit met de Aids Walks in de jaren tachtig. Ik was nog een kind, maar ik zag in San Francisco ineens duizenden homo’s openlijk protesteren. Het schrijnende was dat die queer mensen stervende waren en hun geliefden in rolstoelen voortduwden. De gemeenschap kwam samen en maakte zich sterker, maar dus wel in een situatie waarin ze doodgingen. Die tegenstrijdigheid ligt aan de basis van deze voorstelling: hoe bouwen we onszelf op, maken we onszelf sterker, juist in een tijd dat de polarisatie groter is dan ooit? Het zijn alleen vragen, ik heb geen antwoorden.” “We hebben een setlist en een basis, maar we reageren ook op het publiek. Ik organiseer en plan, maar het wordt nooit precies zoals ik in gedachten had, haha. Zo blijft het actueel en urgent. En live. Ik weet nog niet hoe de show voor het Amsterdamse publiek wordt. Dat weet ik pas als ik er ben. Dan praat ik met mensen in de stad, van de taxichauffeur tot de muzikanten van de show. Ik werk altijd ook met lokale artiesten, omdat ik de mogelijkheid heb om onbekende performers een groot podium te geven. En het is een mooie manier om mij als Amerikaan en het lokale publiek te linken.” “Het patriarchaat natuurlijk. Maar mannen zijn welkom! Iedereen mag komen. Ik ben in charge, maar iedereen mag deel uitmaken van het feestje.” A 24-decade history of popular music - abridged (verkorte versie), 2-6/8, Internationaal Theater Amsterdam (ITA), in het kader van Pride Amsterdam.||https://www.parool.nl/kunst-media/een-queer-historie-van-de-vs-in-246-popliedjes-laat-dat-maar-aan-taylor-mac-over~b5fa1237/
2022-07-30||Hufterigheid op vakantie: een Nederlands exportproduct? ||In de Belgische badplaats Knokke kunnen ze het vooraf al uittekenen. Meteen de eerste vrijdag en zaterdag van de schoolvakantie komen ze. Nederlandse tieners, vooral uit Gooi en Vechtstreek en ook Amsterdam. “Ze worden effectief door hun ouders met de auto afgezet,” zegt Steve Desmet, korpschef van de politie Knokke-Heist. “En krijgen geld mee, precies genoeg voor een week. Ze zeggen zelf: het is een zuipvakantie.” Het zijn in de regel jongeren die voor het eerst zonder ouders op vakantie gaan, vaak met schoolgenoten. Desmet: “Het eerst jaar gaan ze naar Knokke, het tweede naar Albufeira en het derde naar Chersonissos. We noemen het de trilogie.” Hoe kijkt hij aan tegen die Nederlandse invasie? Desmet: “Och ja, het merendeel is van goede wil, maar zodra ze alcohol hebben gedronken, is er geen land mee te bezeilen. En voor de mensen die hier wonen creëert dat overlast en spanning. Het overkomt ons hier.” Hoewel de overlast, mede door de inzet van Nederlandse politie, dit jaar minder was dan gevreesd, blijven de Hollandse jongeren wennen voor de Belgische politie. Desmet: “Ze zijn heel mondig. Ze blijven maar dialogen en discussiëren. Ze hebben ook vaak rijke ouders en dreigen meteen met een advocaat. Dat is wel een verschil in cultuur.” Hij benadrukt dat Knokke al die jongeren met open armen ontvangt, ook omdat ze vaak veel geld te besteden hebben, in de horeca en kledingwinkels. Maar het blijft een dubbel gevoel. De overlast van al die dronken jongeren blijft vervelend. Desmet: “Het is jullie visitekaartje. Een nieuw exportproduct. Maar of jullie daar trots op moeten zijn, laat ik in het midden.” Net als in Knokke patrouilleert de Nederlandse politie ook mee op Mallorca, nadat daar vorige zomer de 27-jarige Carlo Heuvelmans door een groep jongens uit ’t Gooi werd doodgeschopt. Berichten van dronken vechtpartijen beperken zich niet tot het Gardameer en de Spaanse, Portu­gese en Belgische kust. Onlangs nog werd schande gesproken over (volwassen) Max Verstappenfans die zich tijdens de Grand Prix in Oostenrijk schuldig maakten aan racistisch en seksistisch gedrag. Het is duidelijk een patroon, maar is het ook typisch Nederlands? Deskundigen willen dat beeld nuanceren. Jan van der Borg, hoogleraar toerisme aan de universiteiten van Leuven en Venetië haalt Kroatië aan, waar vooral Polen en Tsjechen voor overlast zorgen. Aan het Gardameer zijn het inderdaad de Nederlanders, maar in Toscane weer de Engelsen. “In Italië zijn afgelopen week Deense toeristen bij het eiland Elba met een groot motorjacht keihard over een zeilboot gevaren. Die zullen ook een bakje op hebben gehad. Belgen in een motorboot hebben enkele jaren geleden op het Gardameer een dodelijk ongeluk veroorzaakt. Er zijn ontzettend veel voorbeelden.” Zelfs korpschef Desmet ziet dat in ‘zijn’ Knokke. Het zijn niet alleen Nederlanders: er zijn ook kleine groepjes Franse jongeren die voor overlast zorgen in het grensgebied met Frankrijk, en Duitse jongeren tegen de Duitse grens. En ook in Knokke zijn er meer conflictbronnen. Vlaamse tegen Waalse jongeren bijvoorbeeld, of jongeren uit Gent tegen die uit Antwerpen. Desmet: “En Amsterdammers die hier ’s nachts Rotterdammers tegenkomen. En dan hebben we nog de eigen jongeren die opkomen voor hun Knokke, wat logisch is.” Nee, als er al wat kan worden geconcludeerd over al die Europese vakantiegangers, zegt Van der Borg, is dat ze bestaan uit hufters en niet-hufters. “Dat is, cru gezegd, het onderscheid dat ik maak. Overal misdragen mensen zich af en toe. Dat geldt niet alleen voor vakanties, dat geldt ook voor festivals, voetbalwedstrijden, eigenlijk bij elk sociaal fenomeen. Dat heeft gewoon te maken met de mens, die voor een deel hufterig is.” Er zijn wel bestemmingen die meer hufters aantrekken dan niet-hufters. “Denk aan Split en de eilanden in Kroatië, of de kust bij Barcelona. Dat heeft ook te maken met het aanbod. Die plaatsen positioneren zich als bestemming waar alles mag, dan moet je het ook niet vreemd vinden dat je een bovengemiddeld probleem krijgt door wangedrag.” Dat ziet ook Ko Koens, lector New Urban Tourism aan Hogeschool Inholland. Het zijn specifieke steden of dorpen waar het altijd bal is. “Het feesttoerisme is een afgebakend terrein. Verschillende landen hebben hun eigen dorp. Het ene dorpje aan de Costa Brava of op Mallorca is Nederlands, en tien kilometer verderop is een dorp weer Engels of Duits. Jongeren zoeken elkaar op, het is bijna groepsgedrag.” Berucht in Duitsland is Ballermann, een strook strandtenten op Mallorca, en in Engeland weer de badplaats Magaluf. Op Mallorca beperkt de overlast zich tot het zuiden van het eiland, net als op Tenerife, waar enkele zuidelijke dorpjes door Engelsen wordt gedomineerd. Koens: “De rest van het eiland is bijna een natuurbestemming.” De incidenten die het nieuws halen, kortom, zeggen in de eerste plaats iets over de overlastgevers, maar óók iets over de bestemming. Zo zal het geen tiener zijn ontgaan dat ze in Knokke al alcohol schenken aan zestienjarigen. Van der Borg: “En vergeet Amsterdam niet.” Het zijn veelal buitenlandse jongeren die hier komen om te zuipen, te schreeuwen en in portieken te pissen. Kotsende Engelsen en blowende Italianen op de Wallen – Amsterdammers beklagen zich al jaren over buitenlandse toeristen die zich in een wetteloos oord wanen. Om dat imago af te schudden, strijdt burgemeester Halsema sinds haar aantreden tegen plat toerisme, onder meer door prostitutie, coffeeshops en toeristenwinkels in de binnenstad aan banden te leggen. Een strijd die ook in andere populaire oorden wordt gevoerd. In Jesolo, een strandgebied bij Venetië, hebben autoriteiten na voortdurende overlast een alcoholverbod ingesteld. Om het zuiptoerisme op Mallorca tegen te gaan, hebben de Spaanse autoriteiten deze maand de eerste bars gesloten. Koens wijst op het waterbedeffect. “Als je alcohol in Spanje aan banden legt, gaan jongeren naar Oost-Europa, want daar is bier goedkoop.” Het verraadt direct wat al die dorpen en steden kunnen doen om van de overlast af te komen: zorg dat je een minder aantrekkelijke bestemming wordt voor jongeren dan andere steden. Want, verzekert Koens, excessen en incidenten blijven. “Er zullen altijd jongeren zijn die drinken, dat is zo oud als de weg naar Rome. Het is in feite één grote stapavond, maar dan twee maanden lang.”||https://www.parool.nl/nederland/hufterigheid-op-vakantie-een-nederlands-exportproduct~b9e9e38f/
2022-07-30||Vijf jonge musici over het Jeugdorkest Nederland: ‘De cultuursector in Nederland is aan het afsterven’||“Als klein meisje kwam ik al met mijn ouders in Het Concertgebouw. Ik vond het altijd al een gave plek, maar ik had nooit gedacht dat ik hier zo jong zelf al zou staan. Het is echt een eer. Mijn muzikaliteit heb ik niet van een vreemde. Klassieke muziek speelt een grote rol bij ons thuis en we spelen wel eens samen. Dan zingt mijn vader, speelt mijn zus viool, begeleidt mijn moeder op de piano en blaas ik op de fluit. Ik speel piccolo en dwarsfluit, daarmee begon ik op mijn zevende. Mijn vader was mijn grootste inspiratiebron. Hij speelde ook fluit. Hij stond vroeger op het punt om naar het Conservatorium te gaan, maar heeft toen uiteindelijk toch iets anders gekozen. Ik zou wel graag het Conservatorium willen doen. Na de zomer krijg ik les van Jeroen Bron, hij is hoofdvakdocent bij het Conservatorium van Den Haag. Dit is mijn eerste project met het Jeugdorkest Nederland. Bij Dvořáks Celloconcert speel ik eerste fluit en bij het stuk van Xavier van de Poll en Rachmaninoffs Derde symfonie piccolo. Houtblazers zijn allemaal solistische instrumenten, dus bijna alles wat ik speel is solo. Als je dan eenmaal op dat podium staat, dat gevoel kan ik niet uitleggen, je moet het ervaren. Het is groots en dat je het met z’n allen doet, vind ik echt geweldig.” “Als het me later lukt, zou ik heel graag muziekles willen geven in het speciaal onderwijs. Ik studeer momenteel voor docent muziek in Amsterdam. Mijn zus Anna heeft het syndroom van Down. Ze is 21, speelt viool en heeft haar hele school­carrière afgerond in het regulier onderwijs. Ik heb gezien hoe goed muzieklessen haar hebben geholpen, dus ik vind het super­belangrijk dat muziekles voor iedereen toegankelijk is. Zelf speel ik ook viool, maar eigenlijk ben ik multi-instrumentalist. Ik zit ook wel eens achter de piano, ik zing, ik kan gitaar spelen en sinds september speel ik cello. De liefde voor klassieke muziek en jazz heb ik van mijn ouders. Mijn vader speelt klarinet en saxofoon, vooral jazz, en mijn moeder piano. Mijn moeder wilde vroeger graag dat mijn zus en ik een instrument gingen bespelen en hoopte stiekem dat we ook piano zouden kiezen, maar ik koos voor de viool. Zij speelde in een amateur­muziektrio samen met een cellist en een violist. Ze kwamen best vaak bij ons thuis repeteren en dan sloop ik als vijfjarige stiekem naar beneden, als het eigenlijk al te laat was voor mij om op te blijven. De violist overdonderde mij iedere keer. Ik ben viool gaan spelen omdat ik wilde worden zoals zij. Hoewel ik al eerder in Het Concertgebouw heb gestaan, blijft het speciaal. De Spiegelzaal is esthetisch het mooist, maar ik sta toch het liefst in de Grote Zaal.” “Het mooie aan de fagot is dat je helemaal onderaan de muziek zit. Het geluid is heel rond en warm. Ik speel tweede fagot, dus ik heb vaak de baslijnen. Ik ben de basis, waar andere blazers op moeten stemmen. Vroeger heb ik eerst gedrumd en daarna saxofoon gespeeld. Als je een beetje goed saxofoon kan spelen, ga je gauw de jazzkant op en dat sprak me niet zo aan. Ik wilde ook graag in het schoolorkest en dat kon niet met de saxofoon, dus ben ik gewisseld naar de fagot. Twee jaar geleden kreeg ik via mijn docent te horen dat er weer audities waren voor het JON en dat ze een fagottist zochten. Ik was nog lang niet op het niveau voor het orkest, want ik speelde op dat moment nog maar twee jaar, maar ik wilde wel graag een keer ervaren hoe het is om auditie te doen. Ze gaven superveel positieve feedback tijdens die auditie en vroegen of ik het jaar erna wilde terugkomen. De droom om conservatorium te doen is een beetje afgevlakt. Muzikant worden is niet altijd makkelijk. Volgend jaar ga ik auditie doen voor Practicum Musicae in Den Haag, maar dit jaar begin ik eerst aan filosofie in Leiden. Mijn doel is nu om gewoon heel goed te worden. Ik heb niet vaak dat muziek een gevoel bij me oproept, vaak is het de herinnering aan een moment of een persoon die het een bepaalde lading geeft. Mijn tante luisterde altijd heel veel naar The Rolling Stones. Ze is het afgelopen jaar overleden en altijd als ik muziek van de Stones hoor, moet ik aan haar denken.” “Op mijn negende begon ik met piano­spelen. Dat vond ik heel saai, dus dat zei ik tegen mijn docent. Zij kende toevallig een contrabasleraar, Matthew Midgley, de aanvoerder van het Rotterdam Philharmonisch Orkest. Ik had meteen beet, want dat is een van de beste contrabassisten van Nederland en hij kan ook nog eens fantastisch lesgeven. Het is wel een gedoe om een contrabas mee te slepen als je zelf nog klein bent, dus vroeger zette ik hem altijd in een kinderwagen, dan liep ik samen met mijn moeder over straat. Het was heel welkom toen er een bassbuggy met wieltjes werd uitgevonden. Ik had na een paar lessen de smaak al te pakken. Bij een piano kun je alleen maar de noten spelen zoals ze er staan, maar met de contrabas kun je alle geluiden maken. Je kunt helemaal de hoogte en de diepte in. Het is een van de expressiefste instrumenten als je weet wat er allemaal in zit. Mijn vader luistert heel veel muziek en mijn moeder zingt in een koor, dus ik ben wel met muziek opgegroeid. Ik heb klassiek vooral leren waarderen door het zelf te gaan spelen. Het is zo diep en complex. Volgend jaar begin ik met bouwkunde aan de TU Delft. Ik heb veel vrienden bij het orkest die naar het conservatorium gaan, maar ik denk dat je het niet moet doen als je twijfelt. Ik wil eigenlijk architect worden, dus dat is waar ik nu achteraan ga.” “Van de stukken die we spelen, vind ik Dvořáks Celloconcert veruit het leukste. Hij is een van mijn favoriete componisten, zijn stijl vind ik geweldig. In de werken van Rachmaninoff en Van de Poll speel ik althobo. Er zit geen althobopartij in Dvořák, dus daar zou ik niet meespelen. Na het eerste repetitieweekend bleek de dirigent heel enthousiast over mij, dus ik werd gebeld met de vraag of ik eerste hobo in Dvorák wilde spelen. Een hele eer, na mijn eerste paar dagen in het orkest. Mijn familie is totaal niet muzikaal, dus ik ben van ver gekomen. Ik ben begonnen in een harmonie, een soort blazersorkest, echt een ding in Limburg. Veel kinderen beginnen met blokfluit, maar ik begon op zevenjarige leeftijd meteen op de hobo. Het bleek gelukkig de perfecte keuze. Dit jaar ben ik bij het JON begonnen en mijn medemusici in het orkest zie ik als soulmates. Je hebt allemaal dezelfde passie en dat komt zo naar boven als je samen bent. De gesprekken die je voert, begrijpt niemand op school. Klassieke muziek speelt daar een steeds kleinere rol. Mijn grootste droom zou zijn als ik hier in het Concertgebouworkest mag spelen als eerste hoboïst. Dan heb je het echt gemaakt. Ik twijfel wel over het Conservatorium. Muziek maken is hetgeen wat ik het liefste doe in het leven, maar de muziek­sector is zo onzeker dat ik het nog niet zo goed weet. Er zijn echt maar een paar mensen die het maken, zo zonde. De cultuursector in Nederland is aan het afsterven.” Op 5 augustus staat het Jeugdorkest Nederland in Het Concertgebouw met drie muziekstukken: Dvořáks Celloconcert, Rachmaninoffs Derde symfonie onder leiding van Jurjen Hempel en een nieuw werk van Xavier van de Poll.||https://www.parool.nl/ps/vijf-jonge-musici-over-het-jeugdorkest-nederland-de-cultuursector-in-nederland-is-aan-het-afsterven~bb0333af/
2022-07-30||Zomers in Amsterdam||Kunstenaar Jitske Schols schildert haar zes dierbaarste herinneringen aan de zomer. Dit is deel 2: Het feest. (@jitskeschols) Lees het interview met Jitske Schols over haar zomerserie: ‘Ik probeer nooit de werkelijkheid te schilderen, het draait altijd om mijn verbeelding.’||https://www.parool.nl/kunst-media/zomers-in-amsterdam~b0a91451/
2022-07-30||De stijl van Amy Pham Thi (31): ‘Goede intenties en welbespraaktheid inspireren me, dan pas de outfit’||“Ik draag een Jean Paul Gaultier top, een Xuly Bët rok, Gucci zonnebril, Margiela tabi’s en een tas van Kassl. Op de tas na is alles vintage of tweedehands.” “Als een mix tussen comfortabel en verfijnd. Ik draag graag verschillende stijlen samen. Contrasten creëren in een outfit maakt het geheel zoveel interessanter. Het meest sprekende beeld wat mijn stijl omvat zijn looks van celebrities uit de jaren ‘90 die rechtstreeks van het vliegveld komen: een paar goed zittende jeans met een comfortabele top, cashmere trui met een leren jack van goede kwaliteit gecombineerd met lekker zittende schoenen. Afhankelijk van het seizoen varieer ik tussen laarzen of loafers en verschillende types jassen, die immers uiteindelijk het silhouet van de look bepalen.” “Ik heb langere tijd een experimentele fase gehad, maar heel drastisch heeft mijn stijl niet afgeweken van hoe die nu is. Het is iets verfijnder geworden in vorm, materiaal en merken. Vroeger droeg ik meer kleur, maar mijn hele leven in Berlijn te hebben gewoond heeft zeker invloed gehad op het feit dat ik over het algemeen meer zwart draag. Berlijn heeft gewoon een beetje die tech-chic vibe, die ik ook nu ik in Amsterdam woon nog steeds heb.” “Ik word door vele dingen geïnspireerd, bewust en onbewust. Wat mij altijd het meest grijpt is mensen die eerlijk zijn, goede intenties hebben, welbespraakt zijn en zelfverzekerd. Niet in de zin dat ze zichzelf te hoog hebben zitten, maar meer dat ze hun dingen op orde hebben, weten wat ze willen in het leven of er tenminste het beste van maken. Dat inspireert mij het meest, daaropvolgend pas een goede outfit. Maar deze kan slechts een onderstreping zijn van de persoonlijkheid, en niet andersom.” “Elk lichaamstype is anders en daarom geloof ik dat alleen jij kunt weten wat jou het beste staat en waar jij je het prettigst in voelt. Dat is iets waar je gaandeweg achter komt als je dingen uitprobeert en dit proces van experimenteren is wat uiteindelijk je stijl zal definiëren. Dit is ook het leuke aan fashion, het zit niet zo diep. Als je je goed en zelfverzekerd voelt, lift de outfit vanzelf mee.”||https://www.parool.nl/ps/de-stijl-van-amy-pham-thi-31-goede-intenties-en-welbespraaktheid-inspireren-me-dan-pas-de-outfit~b5c13a8b/
2022-07-30||Jarenlang deed hij niks anders dan alcohol en zoute snacks inkopen||Voordat ik de plek van overlijden kon schoonmaken moest ik het gebied eromheen leegruimen. Ik verwijderde welgeteld honderd vuilniszakken. Voornamelijk gevuld met lege blikken bier en flessen (sterke) drank. In sommige gedeeltes van de kamer stond het vuilnis tot minstens een meter hoog opgestapeld. Nadat al het vuil uit de slaapkamer was verwijderd kon ik mij richten op het bed. Althans, voor zover het een bed genoemd kon worden. Het eenpersoonsmatras was zwart geworden van het vuil. Overal zaten grote, diepe scheuren. Alsof het aan flarden was getrokken door een gorilla. Het matras had een diepe kuil in het midden. Pas toen ik het optilde en aan de kant schoof werd mij duidelijk hoe deze kuil was ontstaan. Op de rode muur achter het matras was een zalmkleurige cirkel te zien. Deze was ontstaan doordat de overledene met zijn hoofd tegen de muur aan had gelegen. Onder de cirkel was een flink stuk hoofdhaar aanwezig, met een dikke streep bloed. Hij was midden op het matras overleden. Met zijn hoofd en rug tegen de muur aan, en zijn benen leunend over het matras. Het matras was ernstig vervormd. Dit kon onmogelijk gebeurd zijn gedurende de weken dat hij dood in huis lag. Vermoedelijk had hij dagelijks zo gelegen. Hij had eigenlijk ook weinig keus. In de rest van de woning kon hij niet zitten of staan door de bergen met afval. De keuken, woonkamer en badkamer waren compleet onbruikbaar geworden. Later kreeg ik van zijn buurman te horen dat hij driemaal per dag naar buiten ging om boodschappen te doen. Zeven dagen per week dezelfde routine. Toen ik de puzzelstukken bij elkaar legde, was ik sprakeloos. Jarenlang deed hij niks anders dan alcohol en zoute snacks inkopen, om vervolgens neer te ploffen op zijn afgetrapte matras en daar zijn dagen te slijten terwijl hij zichzelf het leplazarus dronk. Aan het einde van de schoonmaak lag er nog wat troep op de vensterbank. Ik pakte een vuilniszak om de laatste stukken rommel weg te gooien. Tussen de lege flessen koffiemelk stond een handvol waxinelichtjes. Hij had stroom in de woning, en zijn plafondlampen werkten. Waarom stonden er uitgebrande waxinelichtjes? Door alle vervuiling vergat ik haast dat het hier om een mensenleven ging. Misschien wou ook hij af en toe gezelligheid ervaren, en stak dan een paar kaarsen aan terwijl hij moederziel alleen in zijn kamer lag weg te rotten. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/columns-opinie/jarenlang-deed-hij-niks-anders-dan-alcohol-en-zoute-snacks-inkopen~b4aeb513/
2022-07-30||Vernoemd naar een koningin en geteeld door presidenten, maar reine-claudes zijn vooral heel lekker||Het is pruimentijd en dat betekent dat ik bij de groenteboer voorzichtig in de groene, gele en paarse exemplaren knijp op zoek naar de bijna rijpe. Het is als een goede fles rode wijn. Te vroeg doen ze je mond samentrekken van de tannine. Een zuurpruim! Maar een overrijpe pruim mist spanning, kraak en smaak. Niet te pruimen! Mijn favoriete pruim is de reine-claude. Meestal ben ik in Frankrijk als de kleine groene pruimpjes volop in het seizoen zijn. Dan koop ik ze op de markt waar de lokale fruitkraam volgestapeld is. De marktkoopman weet precies wanneer ze rijp zijn en je kunt vragen om een deel rijpere en een deel nog onrijpe zodat ze nog wat tijd hebben in de fruitschaal. Zoals de naam al doet vermoeden werd de pruim vernoemd naar de Franse koningin Claude (1499-1524), de vrouw van Frans de Eerste. De ronde groene pruim, die afstamt van een wilde pruim uit Iran, werd overal ter wereld gewaardeerd. Er zijn inmiddels verschillende varianten doordat mensen ermee aan de haal gingen. Een nog altijd populaire is de reine-claude diaphane. Diaphane betekent doorschijnend en als je de pruim tegen het licht houdt kun je de pit zien zitten. In Engeland en Amerika zal je reine-claudes onder de naam greengage vinden; het schijnt dat ze werden gekweekt op de presidentiële plantages van Jefferson en Washington. Ze zijn hoog in pectine waardoor ze uitermate geschikt zijn voor het maken van jam en door de fijne zoet-zuurbalans ook heel lekker in zowel desserts als salades. De eerste reine-claudes zullen de komende week op de markt liggen en ze zijn er tot eind augustus. De pruimentijd is dus kort.||https://www.parool.nl/ps/vernoemd-naar-een-koningin-en-geteeld-door-presidenten-maar-reine-claudes-zijn-vooral-heel-lekker~b22a7041/
2022-07-30||Waarom komen sommige smaken bijna nooit voor in voedingsmiddelen?||Een kleine test: beeld je het yoghurtschap van een supermarkt in. Welke smaak komt dan het eerst in je op? Waarschijnlijk kom je met dezelfde opties op de proppen als de mensen die deelnamen aan mijn steekproef: aardbei en vanille. Twee smaken die alomtegenwoordig zijn in voedingsmiddelen. Het zal geen geheim zijn dat die smaken niet uit zichzelf ontstaan; uit een koe komt nog altijd geen aardbeien- of chocolademelk. Om het een specifieke smaak te geven worden er zaken toegevoegd: soms gaat dat om het daadwerkelijke product, maar meestal door middel van geur- en smaakaroma’s. Waarom zie je de ene smaak, zoals aardbei en vanille, heel vaak terug en bijvoorbeeld kiwi of mandarijn bijna nooit? “Dat is een hele goede vraag waar ik het antwoord schuldig op moet blijven,” zegt Kees de Graaf van Wageningen Universiteit. “Volgens mij weet niemand dit.” De emeritus hoogleraar sensoriek en eetgedrag denkt dat het voor een groot deel te maken heeft met blootstelling. “Herhaalde blootstelling leidt tot een hogere voorkeur. Je went ergens aan en leert dat op een gegeven moment te waarderen. Je leert dat het veilig en normaal is.” Daarom houden Nederlandse kinderen over het algemeen van kaas en bijvoorbeeld Indiase kinderen van curry. “Een voorkeur ontstaat, zo blijkt uit veel studies, vaak al na vijf tot tien keer blootstelling.” Daarbij moet een smaak ook geschikt zijn om in een product te verwerken. “Vanille werkt bijvoorbeeld goed in zuivel, maar is in andere producten totaal niet gepast,” zegt De Graaf. “Aardbei is blijkbaar een smaak die heel congruent is. Maar goed, dat zou je ook verwachten van bijvoorbeeld frambozen en bosbessen. Er moet in ieder geval een zoete smaak achter zitten – zonder dat heeft een smaak weinig kans.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/waarom-komen-sommige-smaken-bijna-nooit-voor-in-voedingsmiddelen~bf64ac90/
2022-07-30||Het Amsterdam van dragqueen Envy Peru: ‘Na mijn shows denk ik altijd aan Het Laatste Rondje van André Hazes’||“Ik woon sinds kort samen in West, in Bos en Lommer. Leuke buurt, maar ik merk wel dat ze hier minder ruimdenkend zijn dan in Centrum, waar ik hiervoor woonde. Daar keek niemand je aan als je in een flamboyante outfit de straat opging, maar hier krijg ik reacties. En die zijn niet positief. Gelukkig heb ik een olifantenhuid, maar ik ben blij dat ik niet meer begin twintig ben; dan had het wel gebroeid bij me.” “The Harbour Club, waar ik optreed in The Amsterdam Drag Show, met de bekendere queens uit Nederland. Ik kom weinig in andere theaters; daar heb ik geen tijd voor. Als het gebeurt, is het spontaan, bijvoorbeeld naar Boom Chicago.” “Dat doe ik met een personal trainer van Slim Living. Ik hang niet de hele tijd aan apparaten; ik hoef niet heel gespierd te zijn, het belangrijkste is dat ik fit blijf en slank. Ik train mijn rug en mijn onderlijf, ook om op hoge hakken te kunnen lopen. Na covid was dat wel een dingetje. Ik was de nodige kilo’s aangekomen en moest daar echt weer aan wennen. Ik heb een paar Louboutins in mijn dragkamer thuis, met hakken van 13 centimeter hoog. Ik moet ervoor trainen om daar weer op te kunnen lopen. Ze staan er nu voor de show.” “Het terras van elke bar in de Reguliersdwarsstraat, de zon schijnt daar zo lekker op. Bij Soho House, Bar Blend, Taboo Bar – overal waar de lhbtqi+-community komt. Ik merk dat ik gelijkgestemden opzoek. Amsterdam is minder ruimdenkend dan in de jaren negentig. Toen kon je nog in je eentje op hakken het Leidseplein over, dat moet je nu niet proberen. Of ik me daaraan aanpas? Nou, ik wil niet dat ze me achtervolgen om te zien waar ik woon. Ik trek daarom meestal iets simpels aan, met een hoodie. Het is dubbel; ergens boeit het me niet hoe ze op me reageren, maar ik wil het ook niet uitlokken.” “Restaurant Casa Peru op de Leidsegracht, dat is van een vriendin van mijn moeder, van een ‘tante’ zoals we in Peru zeggen. Ik houd van vlees, vis, van de Peruaanse keuken. Over vegan heb ik een tijdje nagedacht, en het heus wel geprobeerd, maar ik mis dan toch een kipje. Ik kan zelf best lekker koken, maar uiteindelijk ben ik toch een prinses, die het eten het liefst voorgezet krijgt.” “Buongiorno Espressobar. Dat is een heerlijk koffietentje met lekkere cakejes en supervriendelijke mensen.” “Het Homomonument, vanwege de belangrijke, mooie betekenis. Als er verdriet is, bijvoorbeeld vanwege geweld tegen homo’s, ligt de roze driehoek vol bloemen. En ik wil graag het beeld van Anne Frank op de Westermarkt noemen. Opdat we niet vergeten hoe afschuwelijk de Tweede Wereldoorlog is geweest. En hoe eng het is dat dat nog niet eens zo heel lang geleden was.” “Bagels & Beans, en dan die ene met truffel, de Bagel Paddoburger. Een burger van champignon die proeft als vlees, en dan op een kaneel-rozijnenbroodje, met truffelmayonaise. Weergaloos.” “De stad heeft me de vrijheid gegeven die ik nodig had. Door hier te wonen ben ik de artiest die ik ben. De liefde voor de stad is voor altijd. Terug naar Peru? Nee, al is er een bruisende lhbtqi+-community, ik ben te veel verkaast. Ik ga nog wel om het jaar naar familie daar. Wat mooi was; ik had er in februari een show en werd als een koningin onthaald. Dat is het leuke van Peruanen: als je als oorspronkelijke bewoner in het buitenland succes hebt, zijn ze ontzettend trots op je.” “Dat was toen ik als zeventienjarige naar de Pride kwam. Hartstikke in de kast nog, meegenomen door twee vriendinnen die heus wel zagen hoe het zat. We kwamen in de Leidsestraat twee dragqueens tegen, daar was ik enorm van onder de indruk. Dat ik dat zelf wilde, is erin geslopen. Na de Film Actors Academy heb ik uiteindelijk nog een make-upopleiding gedaan. Daar heb ik enorm profijt van; in 2,5 uur word ik van Boris, Envy Peru.” “De Kilo Store in de Albert Cuypstraat. Een enige vintagewinkel. Als je goed door de bakken heengaat, vind je pareltjes, die je goed kunt combineren met nieuwe kleding.” “’s Avonds over de grachten lopen. Dan kun je bij mensen naar binnen kijken, heerlijk om al die interieurs te zien.” “Dan denk ik meteen aan André Hazes, aan Het laatste rondje. Zó’n mooi nummer. ‘U wordt bedankt voor weer een avond gezelligheid.’ Dat zit altijd in mijn hoofd als ik klaar ben met een show.”||https://www.parool.nl/ps/het-amsterdam-van-dragqueen-envy-peru-na-mijn-shows-denk-ik-altijd-aan-het-laatste-rondje-van-andre-hazes~bbc66209/
2022-07-30||Joris Bijdendijk helpt in de keuken: hoe kun je haring bereiden?||Morgen is alweer de vierde aflevering van De kok en de directeur, deze keer reisden we naar Zweden – op zoek naar haring. Aanleiding is een werk van Gabriël Metsu in het depot van het Rijksmuseum, De haringkoopvrouw, dat hij rond 1661 schilderde. Een visverkoopster heeft aangeklopt bij een bejaarde klant en deze keurt een haring die glinstert in de zon. Helder licht valt ook op de blozende vismeid die een mooi contrast vormt met de kromme oude vrouw. Metsu blonk uit in de weergave van materialen. Zo zijn de verschillen in textuur van de huid van de vis, de oude vrouw en de jonge vrouw prachtig getroffen. Ik krijg er bijna honger van. Maar waar ik ook nieuwsgierig naar ben, is hoe die vis het Zweedse palet, en dan bedoel ik de smaak, heeft beïnvloed. De Zweden hebben een enorme hang naar de natuur. Eerlijke producten zonder opsmuk, dat is waar de Zweedse keuken om bekend staat. Met de boot vingen we zelf onze haring die we meenamen om te bereiden, maar in Zweden kregen we ook drie bereidingen geserveerd. Eigenlijk vier, want op de boot nam ik een hap uit de rug van vers gevangen haring en dat smaakt letterlijk naar niets. Het zouten en rijpen van onze maatjes is essentieel, zo blijkt. Te ver rijpen is ook weer niet goed, want de surströmming uit een bol staand blik vond ik niet te verteren. Alle verhalen daaromtrent zijn waar. Lekkerder was de gepaneerde en gebakken haring, maar het summum kregen we bij Magnus Ek. Deze Zweedse chef is in veel opzichten een pionier, die meer dan twintig jaar geleden eetbare planten begon te gebruiken uit de natuur en in mijn ogen één van de hoekstenen heeft gelegd van wat we nu kennen als Nordic Cuisine. Zijn haring lag in een zoetzure marinade op ons te wachten en werd geserveerd met een saus van gefermenteerde aardappeltjes. Enfin, ik ga een Hollandse Nieuwe halen, want die blijven toch ook erg lekker. Gewoon aan de staart pakken en staand op straat eten: daar gaat niets tegen op. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-kun-je-haring-bereiden~bf5a115b/
2022-07-30||René Froger: ‘Als ik nep was, had het publiek er allang doorheen geprikt’||Op het landgoed achter zijn huis in Blaricum staat, naast de tennisbaan en het zwembad, onder een afdakje een langwerpige tafel waar je makkelijk met tien mensen aan kunt zitten. René Froger zit aan die tafel en zegt: “Dit is waar ik het gelukkigste ben. Het is heerlijk om een hit te hebben, of in een volle Arena op te treden, maar aan deze tafel zitten, met al mijn kinderen: dat is het mooiste wat er bestaat.” Een paar minuten eerder sprak hij over het begin van zijn carrière, toen René Froger nog de zoon was van Bolle Jan. Als zanger had Jan Froger een paar hitjes, nu ongeveer vijftig jaar geleden. “In die tijd was hij een zeer bekend figuur. Eerst was ik echt zijn zoon, die ook wilde zingen. Als ik in Amsterdam in het café een bonnetje liet maken, stond daarop: de zoon van Bolle Jan. Later werd hij de vader van René Froger.” “Zelf keken wij er niet zo naar, we voelden geen concurrentie. Ik wilde gewoon zingen en deed dat in een andere stijl dan hij. Mijn vader zong smartlappen, het levenslied. Ik ben zanger, ik zing alles.” “Danny zingt al langer. Didier is ook begonnen, hij is gaan rappen. En Maxim heeft net zijn eerste single uitgebracht. Ik hoop voor ze dat ze me overtreffen, alleen zijn de tijden zo anders, er is zoveel meer aanbod dan toen ik begon. In mijn tijd had je Het Parool, De Telegraaf, Panorama en Nederland 1, 2 en 3. Als je daar met je hoofd te zien was, wist je dat het een publiek zou bereiken.” “Ik verkocht 600.000 of 700.000 cd’s per jaar. Dat bestaat niet meer. In 1994 en 1995 verkocht ik 565.000 kaarten voor concerten. Twee keer De Kuip, tien keer Ahoy en nog een tournee van zalen met minstens 5000 plaatsen. Het is geen wedstrijd, dat weten we van elkaar.” Froger neemt nog een slok uit zijn blikje 7up free. “Mijn kinderen zijn muzikaal, dat hebben ze meegekregen. Het belangrijkste is dat ze gelukkig zijn en dat meet je niet af aan succes. Bij mij kwam het succes ook niet meteen hè, dat heeft jaren geduurd. Ik had bagage, zat al tien jaar in het vak. Het was niet zo dat ik van school af kwam en direct een hit scoorde.” De vader van René Froger kwam uit de Jordaan, zijn moeder uit de Staatsliedenbuurt. “Ik groeide op in de Tweede Anjeliersdwarsstraat, later bij het Frederik Hendrikplantsoen, randje Jordaan. Thuis stond altijd muziek op. Altijd. Mijn ouders hadden een café in de Staatsliedenbuurt, Bolle Jan. Eerst had ik geen ambitie om bekend te worden, ik vond het gewoon leuk om te zingen.” “Ik voetbalde altijd, dat was het gewoon. Bij DWS, ook wel in selectieteams. Tot ik het niet meer kon combineren met ’s avonds optreden en in het café staan. Om 10 uur ’s ochtends op de club melden om een biefstuk te eten voor de wedstrijd, dat lukte niet meer. Het werd de muziek, die keuze moest ik maken.” “Ik was vijftien of zestien en haalde glazen op in het café, na een jaartje pakte ik per ongeluk een keer de microfoon, mensen vonden het leuk. Ik kende 2000 liedjes, al snel stond ik hele avonden te blèren in dat café.” “Hoe gaat dat verder: je wordt gevraagd om ergens te komen zingen, het begint met een verjaardag, voor een cola en een Mars. Het voelde als natuurlijk, ik deed het voor m’n plezier. Als ik geen zanger was geworden, had ik nu een grote kroeg gehad in Amsterdam. Dat was ook prima geweest.” “In de Staatsliedenbuurt kwamen veel buitenlanders wonen, die hadden niets met een Hollandse kroeg en hielden niet van Hollandse muziek. Uit Suriname, Turkije, Marokko, ze kwamen overal vandaan. In de Staatsliedenbuurt hadden we alleen in het weekend veel klanten, dan kwamen ze speciaal naar ons toe. Alleen kun je niet draaien op een omzet van twee dagen per week. Mijn vader kreeg de kans om een café over te nemen in de Korte Reguliersdwarsstraat, daar kwamen de hele week mensen - het was bij het Rembrandtplein, een uitgaansbuurt.” “Ik denk dat het café verhuisde rond 1981, ik was begin twintig. Klanten kwamen voor mijn vader en ze begonnen ook voor mij te komen. Ik ben gebleven tot mijn 27ste, toen had ik zoveel optredens dat ik het echt niet meer redde om in het café te blijven werken. Dat was wel een momentje, dat ik tegen mijn vader moest zeggen dat ik wegging. Ik heb wel een half jaar rondgelopen met een steen in mijn maag. Nu is mijn zusje Nancy de eigenaar van Bolle Jan, ik kom er nog steeds.” “Wat is dit, een retorische vraag? Hij was dik, mijn vader had een buik. Ik geloof dat hij sinds zijn 23ste zo werd genoemd. In de Jordaan kreeg iedereen een bijnaam. Schele of rooie, dingen die je nu niet meer mag roepen. Manke Nelis, dat was ook een bijnaam.” “Met Love Leave Me, een voorloper van mijn latere hit Winter in America. Daarvoor had ik wel optredens, op het Rembrandtplein was ik wereldberoemd. Ik was al jaren bezig, alleen kwam er maar geen hit. Ik hield van alle soorten muziek. Frank Sinatra, Stevie Wonder, maar ook Johnny Jordaan en Willy Alberti. Het is allemaal een vorm van je weg vinden, een eigen stijl zoeken.” “Het begint met mijn stemgeluid, dat heb ik meegekregen. Wat ook belangrijk is: ik probeer alles zo muzikaal mogelijk te benaderen. De blazers en strijkers hoor ik meteen, de koortjes tot in de tweede, derde en zelfs vierde stem. Ik doe dit nu zo’n veertig jaar, dan hoor je meer dan de gemiddelde luisteraar. En ik geef alles, bij ieder optreden. Als ze René Froger willen, dan krijgen ze die ook.” “Dat deed ik vanaf het begin, ik voelde dat ik dat moest doen, ik kan niet uitleggen waarom. Ik lette op mijn uitspraak, die moest goed zijn, geen steenkolenengels. Later werkte ik met Engelsen die dachten dat ik uit Manchester kwam. Op mijn 12de haalde ik buiten school wat diploma’s voor de Engelse taal. Dat zijn mijn enige diploma’s, behalve een zwemdiploma en een van de horecavakschool.” “Mijn eerste singles waren dubbeltalig. Van die ouderwetse plaatjes, op de ene kant stond het liedje in het Engels, op de andere in het Nederlands. Motown, daar was ik ook gek op. Just say hello, een van mijn eerste hits, dat is echt Motown.” “Marcel Schimscheimer en mijn manager John van Katwijk. Zelf was ik in die tijd nog niet zover. John kwam met liedjes, die waren elke keer raak. Ik nam wel zelfgeschreven liedjes mee naar de studio, maar als ik hoorde wat hij had geschreven, stopte ik het maar weer in mijn zak. John had echt een doel met mij, die kwam binnen met een groot boek waarin stond hoe mijn carrière er over vijf jaar uit moest zien.” “Ik zorgde dat ik die liedjes van mezelf maakte. De muziek werd gespeeld zoals ik het wilde. Ik was bij het hele proces in de studio.” “Na een paar jaar loopt het niet meer zo, er komen kleine irritaties en meningsverschillen. Hij ging ook schrijven voor andere artiesten. Na een paar jaar moet je vernieuwen, je moet bijtijds de etalage schilderen.” “Natuurlijk. Maar je krijgt nieuwe inzichten, het kon niet anders.” “Nee. Een volkszanger zingt volkse muziek. Ik weet hoe dat moet, maar ik beheers ook andere stijlen. Bij iedere muzieksoort voel ik me lekker. Power ballads, chansons, kleine liefdesliedjes.” In november, vlak voor het WK voetbal begint, zal voor het eerst sinds 2019 weer een concertreeks plaatsvinden van De Toppers, het door Froger opgezette ‘Meezingfeest van het jaar’. “Het begon in 2004. Ik had vier soloconcerten in De Arena. Gerard Joling kende ik al heel lang, sinds 1982, Gordon was later opgekomen. Die twee hadden bonje met elkaar. Ik was fan van de Rat Pack, die Amerikaanse groep zangers met Frank Sinatra, Dean Martin en Sammy Davis jr. Samen zingen en met elkaar geinen op het podium.” “Zoiets wilde ik ook. In die shows wilde ik dat we elkaars liedjes gingen zingen, gelukkig heb ik genoeg hits. Ik vroeg Gerard en Gordon en allebei zeiden ze: als híj meedoet, ben ik weg. Uiteindelijk deden ze mee, in die tijd was dat een groot moment. Zoiets als: alleen met echte boter krijg je ze weer aan tafel. Die show was zo goed en leuk, we wilden het vaker doen. Een jaar later begonnen we met De Toppers, we moesten alleen nog een locatie vinden. Ahoy was teveel Rotterdam, Carré was te klein, we kwamen uit op De Arena.” “Mijn zakenpartner Benno de Leeuw kwam met die naam.” “Nee. Of ja. Tongue in cheek. Misschien was het wel ironisch, ja. Het was ook niet eerder vertoond, drie artiesten van naam die zo’n grote show neerzetten. Het zou één avond worden, dat werden er drie. Met die drie dagen en 65.000 mensen per avond is het gewoon een festival geworden.” “Ik ben de eigenaar hè, het is hier aan de keukentafel bedacht.” “Dat moet je aan Gerard en Gordon vragen, daar heb ik me nooit in verdiept.” “In het begin wel. Later hebben we een poging gedaan. In Nederland ging het zo hard – Carré, Ahoy, weet ik veel wat, overal uitverkochte zalen. In België is het dan wel gelukt. In Duitsland heb ik veel opgetreden, alleen moest je daar een week heen voor één tv-show. Het was het niet waard. Als ik geen jonge kinderen had, of een huwelijk, was ik er misschien meer voor gegaan.” “Mijn vader en moeder waren 49 jaar bij elkaar. En verder? Je overvalt me. Leen, Lee Towers, is al jaren met zijn vrouw. Een ander voorbeeld kan ik zo snel niet bedenken. Het is een hectisch bestaan.” “Natas en ik zijn dertig jaar getrouwd. Je moet elkaars beste vriend blijven en dat zijn wij. En je moet de mazzel hebben dat je dezelfde interesses deelt. Wij houden van reizen, zijn sportief en gek op voetbal. We kunnen met z’n tweeën op een bankje zitten, naar de Westertoren kijken en tegen elkaar zeggen: Amsterdam is de mooiste stad van de wereld.” “Ik ging bij Natasja wonen in Amstelveen, op een flatje van 25 vierkante meter. Mijn pakken, de spullen voor mijn optredens: het paste niet in dat huisje. Haar ouders wonen hier in Blaricum om de hoek en haar moeder zei dat vlakbij een huis te koop stond. “De omgeving is prachtig en binnen vijf liedjes op de radio zit ik in Amsterdam, ik doe er achttien minuten over. Ik ben er ook drie of vier keer per week. Als je van Amsterdam-Oost naar West wil rijden doe je er zo een half uur over. Als je in de stad woont, ga je naar buiten om de rust te zoeken. Wij hebben dat omgedraaid. Willen we drukte, dan kunnen we dat opzoeken.” “Daar ben ik totaal niet mee bezig. Ik kom uit een heel modaal gezin met ouders die keihard werkten, zelf doe ik dat ook nog steeds.” “Daar hebben we nooit een probleem mee gehad. Blijf gewoon jezelf en het komt altijd goed. Ik blijf altijd mezelf, als ik nep was, had het publiek er allang doorheen geprikt. Ik ben zakelijk wel goed ingericht, ik hou van ondernemen, ben altijd bezig met nieuwe ideeën.” “Ik heb twee erepenningen van de stad, hè? Al die mensen die zijn verhuisd naar Hoorn, Lelystad of Almere: dat blijven toch ook Amsterdammers?” “Mijn hele familie komt ervandaan, alles wat ik heb. Ik ben er opgegroeid, in Amsterdam ben ik gevormd. Zet mij blind neer op een gracht en ik vertel je welke het is.” De concerten die René Froger op 5 augustus in het Olympisch stadion geeft, als onderdeel van De Amsterdamse Zomer, hebben een speciale betekenis. Door de locatie. “Ik heb lang bij DWS gevoetbald, later speelde die club betaald voetbal onder de naam FC Amsterdam. In het Olympisch stadion. Nico Jansen liep daar in de spits, hij was getrouwd met de dochter van de oudste zus van mijn moeder. De held van de familie. Als jongetje van twaalf stond ik al in dat stadion.” “Vanaf mijn 35ste was ik al half wit. Ik werd het zat om iedere twee, drie weken naar de kapper te moeten voor een pot verf. Nu ben ik 61, ik ben blij dat ik nog haar héb.” “Het ging niet meer. Als ik niet op tijd verfde, stond ik op een foto met halve uitgroei. Ik vind dat je trouw moet blijven aan je leeftijd. Het zou raar zijn als je 61 bent en pikzwart haar hebt. Al zijn er genoeg die wel blijven verven. Mijn vader bleef er ook mee doorgaan, ik zei al tegen hem: pap, dat moet je niet meer doen, hoor.” “Ik heb met geen enkele leeftijd problemen gehad. Dertig, vijfendertig: dat vond ik het lekkerste, denk ik. Je begint het leven een beetje te begrijpen en je kunt nog net meedoen met voetballen. Op de leeftijd die ik nu heb, krijg je last van dingen waarvan je altijd dacht: dat zal mij niet gebeuren. Ineens schiet het in je hamstring.” “Het enige nadeel is dat sommige dingen nooit meer terugkomen. Zoveel wordt nu voor je bepaald, overal zijn regeltjes voor. Ik herinner me het Amsterdam van de jaren 60 en 70. Van de vorige eeuw, ja. In Amsterdam had je op iedere hoek van de straat wel een café waarin accordeon werd gespeeld en gezongen. Dat bestaat niet meer.” “Vroeger werd ik elke vrijdag wakker met de gedachte: op welke plek sta ik in de Top 40? Het was mijn bijbel. Dat gaat eraf. Ik maakte ook ieder jaar een nieuw album. Nu maak ik er een als ik er klaar voor ben. De naamsbekendheid heb ik toch wel.” “Je gaat andere dingen doen, zoeken naar nieuwe uitdagingen, zoals De Toppers. Een groot deel van het jaar ben ik bezig met de planning daarvoor. En ik heb altijd veel naar buitenlandse artiesten gekeken. Hoe doen zij het? Het niveau is zoveel hoger. In Amerika staat op iedere hoek van de straat een René Froger. Of tenminste, een zanger die hetzelfde kan als René Froger.”||https://www.parool.nl/ps/rene-froger-als-ik-nep-was-had-het-publiek-er-allang-doorheen-geprikt~beb535b6/
2022-07-30||Ook in Brazilië waait een antiabortuswind door het Congres||Abortus is, bij enkele zeer nauw omschreven omstandigheden, toegestaan in Brazilië. Maar van harte gaat het niet. Dat ondervond een elfjarig meisje uit de zuidelijke deelstaat Santa Catarina deze zomer. Ze was na een verkrachting zwanger geworden. Toen de moeder de zwangerschap ontdekte, na 22 weken, zocht ze de hulp van een arts om die af te breken. Het ziekenhuis was van mening dat een rechter toestemming moest geven. De beelden van die rechtszaak deden in Brazilië veel stof opwaaien. Rechter Joana Ribeiro probeerde het meisje ervan te overtuigen om ‘nog even vol te houden’: om van haar kind te bevallen en het daarna in adoptie te geven. De rechter zette het elfjarige meisje niet alleen onder druk om van de ingreep af te zien, ze plaatste haar ook in een tehuis. Volgens haar zou een abortus na zo’n vergevorderde zwangerschap moord zijn. Uiteindelijk greep de landelijke justitie in. Die gaf het meisje en haar moeder toestemming om de ingreep alsnog te laten uitvoeren. Aldus geschiedde. Volgens de Braziliaanse wet was de abortus in dit geval toegestaan, omdat de zwangerschap het gevolg was van verkrachting. In uitsluitend nog twee gevallen is abortus een optie: indien het leven van de vrouw door de zwangerschap in gevaar is of indien het ongeboren kind lijdt aan anencefalie − een aandoening waarbij de hersenen nauwelijks tot ontwikkeling komen. Het onderwerp is politiek beladen. Hoewel de abortus van het elfjarige meisje legaal was, wil het ministerie voor Familiezaken en Mensenrechten alsnog dat er een gerechtelijk onderzoek wordt gedaan naar de handelwijze van de uitvoerende artsen. Het ministerie wil ook dat er een onderzoek wordt geopend naar de nieuwssite The Intercept, die videobeelden publiceerde van de rechter die het meisje onder druk zette. Begin juli vlogen twee vrouwelijke congresleden elkaar in hoofdstad Brasilia al verbaal in de haren over de zaak. De conservatieve Chris Tonietto wilde dat de rechter een eerbetoon zou krijgen. De progressieve Sâmia Bomfim, die ijvert voor vrije abortus, was mordicus tegen. Het is niet het enige voorstel over abortus dat in het parlement circuleert. Zeker sinds in mei de conceptuitspraak uitlekte van het Amerikaanse Hooggerechtshof, dat in juni inderdaad een einde maakte aan het landelijke recht op abortus in de VS, voelen tegenstanders van abortus zich gesterkt. Het regent initiatieven in de Braziliaanse volksvertegenwoordiging. Het zijn soms symbolische voorstellen, zoals de ‘motie van applaus’, die werd ingediend om conservatieve Braziliaanse juristen toe te juichen. In andere voorstellen herken je de Amerikaanse trend om steeds draconischer straffen op te leggen. Congreslid Carla Zambelli, een van de felste tegenstanders van abortus, wil het ‘aanzetten tot abortus’ tot een misdaad maken. Daar zou volgens haar een half jaar celstraf op moeten staan. In Brazilië zijn politici conservatiever dan het volk als het om abortus gaat. Net als in andere Latijns-Amerikaanse landen waar abortus niet of slechts beperkt is toegestaan, bestaat er in Brazilië een progressieve stroming die vindt dat een zwangere vrouw zelf moet beslissen of ze haar kind wil houden of niet. Onder de bevolking houden die voorstanders van vrije abortus, de aanhangers van de huidige wetgeving en de tegenstanders van abortus in alle mogelijke gevallen, elkaar wat aantallen betreft in evenwicht. In het Congres is de stemming anders. Daar hebben sinds de laatste verkiezingen in 2018 de conservatieven de meerderheid. Zelfs onder de vrouwelijke congresleden is er geen meerderheid voor vrije abortus te vinden. Slechts een kwart van hen wil de huidige beperkingen in de wet ongedaan maken, volgens een inventarisatie van de krant O Globo. President Jair Bolsonaro, conservatief en van extreemrechtse snit, gaf de tegenstanders van abortus halverwege juli zijn onvoorwaardelijke steun. Tijdens de evangelische Mars voor Jezus in São Paulo zei Bolsonaro dat de komende verkiezingen in oktober een strijd zijn van het goede tegen het kwade. Oftewel: een strijd tegen alles waar vrijzinnig links voor staat. Abortus is voor hem onderdeel van die bredere strijd, zo verkondigde hij, staande op een van de geluidswagens in de stoet: “We zijn tegen abortus, tegen de genderideologie en tegen het vrijgeven van drugs. We zijn de verdedigers van de Braziliaanse familie.”||https://www.parool.nl/wereld/ook-in-brazilie-waait-een-antiabortuswind-door-het-congres~bff93568/
2022-07-30||Zangeres Lakshmi Persaud woonde op haar veertiende al in een kraakpand: ‘Ik voelde me daar veilig’||Het zijn drukke tijden voor zangeres Lakshmi Swami Persaud (29). Het afgelopen jaar deed ze mee aan Wie is de Mol?, bracht ze twee singles uit, rondde ze haar voorjaarstour af, hield ze een TedTalk over consumentisme en maakte ze een mini-horrorfilm. Nu werkt ze aan haar theatertour Droom die in september begint, en is haar nieuwe single net uit. Sun into Colour heet het nummer, een dromerig liedje waarin ze zingt over hoe ze uit haar hoofd, terug haar lijf in gaat. Want in dat hoofd, daar zit ze vaak. En ze is niet te beroerd een buitenstaander mee te laten kijken. Als ze praat zet ze als het ware de motorkap van haar brein open en wijst ze aan: dit doet ze uit schuldgevoel, dit streven komt voort uit bewijsdrang, dit hier is allemaal onzekerheid. En soms blijft die vinger boven de kap zweven, en weet ze het even niet. Veel van haar analyses leiden terug naar haar jeugd in Wijchen. Geen leuke tijd. Als dochter van een Surinaams-Hindoestaanse vader en een fulltime werkende moeder was ze een bijzonderheid in het overwegend witte stadje. “Ik viel volledig buiten de boot. Ik had heel lang, zwart, pluizig haar, was klein en megagevoelig. Het totaalpakket voor een slechte ervaring. In mijn herinnering werd ik elke dag gepest, maar toch kan ik me dat niet voorstellen. Wel hing er altijd een bepaalde sfeer, dat alienachtige gevoel dat je er echt niet bij hoort.” “Die scheiding was een opluchting, want toen was het eindelijk rustig. Daarvóór was er vaak die spanning van twee mensen die om elkaar heen draaien om maar niets te triggeren bij elkaar. Ik liep daardoor altijd op mijn tenen: niet te veel lawaai maken, geen speelgoed pakken dat geluid maakt.” Op haar veertiende mocht Lakshmi naar ‘Eigenwijs’, een speciale middelbare school. ‘Voor probleemjongeren,’ zo vertelt ze, met aanhalingstekens in de lucht. “Mijn ouders vermoedden dat ik depressief was: ik was neerslachtig, at slecht.” “Op Eigenwijs kreeg ik mijn eerste vriendje, die half bij zijn vader woonde en half kraakte. En zo ben ik heel geleidelijk uit huis gegaan op mijn veertiende, en gaan kraken. Als ik nu iemand van veertien zie, denk ik: wat een baby! Maar voor mij was het goed. Je moet me gewoon laten, nog steeds. Mijn ouders wisten ook dat het niet hielp als ze er bovenop zouden zitten.” “Ja, veel veiliger dan hoe ik me daarvóór voelde. De meeste mensen daar waren iets ouder en ontfermden zich een beetje over mij. Natuurlijk waren er daar ook de klassieke gevallen van krakers die tachtig uur achter elkaar aan het feesten waren, maar daar bleef ik van weg. Ik wist: dat wil ik niet. Ik ben heus ook weleens een paar dagen naar de klote gegaan. Ik wilde op mijn achttiende naar de Herman Brood Academie, dus het leek me beter als ik dan nog een goede conditie had.” “Eigenlijk wilde ik ballerina worden, ik heb heel lang gedanst. Maar al snel wist ik dat ik dat niet zou trekken, omdat je daar ook veel met autoriteit te maken hebt. En ik mocht daar niks zelf maken, en dat wilde ik juist. Mijn vader had me wat akkoorden op de gitaar geleerd, toen ben ik liedjes gaan schrijven en covers van Nirvana en Radiohead gaan doen. Muziek leek me beter, al dacht ik dat ik niet echt kon zingen.” “Toen ik werd aangenomen op de Herman Brood Academie was ik nog wel heel erg een puber. Alles vond ik stom: de roosters, en dat je met onbekende muzikanten in een band moest zitten, en dat ik covers moest doen. Een paar leraren zeiden na een week al dat ze spijt hadden dat ze me hadden aangenomen.” “Op een of andere manier heeft dat me gevoed. ‘O ja, jullie hebben spijt? Kom, ik zal eens wat laten zien!’ Pas na mijn afstuderen kreeg ik de vrijheid om te doen wat ik wilde. Ik ging naar de Kamer van Koophandel, schreef mijn eigen label in en dacht: nu ben ik Lakshmi Music en jullie kunnen allemaal de tering krijgen!” “Er moest gewoon veel verwerkt worden denk ik, van de afgelopen twintig jaar. Na die eerste high na mijn afstuderen merkte ik dat ik steeds vlakker werd. Met mijn werk ging het goed en ik haalde wel kicks uit optredens, maar ik voelde me verder superwaardeloos. Als ik met vriendinnen zat te praten deed ik wel mee, maar ik was ook helemaal weg. Ik voelde niks. Ik ben naar een psycholoog gegaan en die concludeerde dat ik een chronische milde depressie had. Dan functioneer je wel en je komt je bed wel uit, maar verder is het... vlak. Een soort hulsje.” “Vroeger dacht ik: joh, ik ben gepest, wie niet, boeien. Die attitude, dat helpt echt niet. Ik heb geleerd mijn gevoel serieus te nemen. Dat is heel oncomfortabel, want ik kwam op een plek waar het fokking veel pijn doet. Daar moest ik doorheen, en dat kon ik pas een paar jaar geleden. En het is niet zo dat ik nu klaar ben. Ik moet er steeds weer doorheen, constant weer. Dat gebeurt nu allemaal.” “Ja dat doe ik nog steeds.” ‘Geen idee! Het is niet lekker of zo. Of nou, misschien ook wel, op een vieze manier. Ik kan gewoon niet slapen voordat ik dat heb gecheckt, bijvoorbeeld na een tv-optreden. Ik ben zelfs in staat om uit bed op te staan en aan het aanrecht in het donker al die tweets te lezen. Ik probeer nog steeds te bedenken waar dat vandaan komt.’ Zelfdestructie? ‘Misschien, of misschien is het ook wel aandachtsgeilheid. Zo van: in ieder geval praten ze over me. Of iets rebels, om bepaalde mensen op te fokken. Word maar even boos op me! Dat heeft iets heel lekkers.’||https://www.parool.nl/kunst-media/zangeres-lakshmi-persaud-woonde-op-haar-veertiende-al-in-een-kraakpand-ik-voelde-me-daar-veilig~b61702d2/
2022-07-30||Natuurjournalist Kirsten Dorrestijn: ‘Ik nomineer mezelf als kleinebeestjes-ambassadeur in Nederland’||Het duurde even voordat Kirsten ­Dorre­stijn er eerlijk voor uit durfde te komen. Wat zouden mensen wel niet van haar denken? Wat zegt het eigenlijk over haar en waar komt het vandaan? Hoe het ook zit, het is zo, en tegenwoordig schaamt ze zich er niet meer voor, durft ze het hardop te zeggen en mag iedereen het weten: ze houdt van hommels, maar echt heel erg veel. Ze vindt ze zo aaibaar met hun zachte vachtje, en dat zoemen vindt ze zo schattig. Kortom: ze vindt ze vooral heel lief. “Ik durf nu gewoon op mijn knieën te gaan als ik een hommel zie bij een bloem, ook al weet ik dat mensen kijken. Hoewel ik het nog steeds het liefst in mijn eigen tuin doe, als ik alleen ben, of met mijn man en kinderen. Want oké, misschien schaam ik me nog een beetje.” Nu is schaamte toch al een thema in het leven van Dorrestijn, die onlangs haar eerste boek uitbracht: Het boek van de kleine dieren (en de wat grotere). Heel lang worstelde ze met hoe ze gezien werd, met er mogen zijn. En wat je er dan gratis bij krijgt: opkijken tegen anderen, jezelf te min vinden – heel belemmerend allemaal. Komen we zo nog op terug, nu vliegt er net een kolibrievlinder langs en dan kun je van alles proberen, maar de aandacht gaat naar het beestje. “Ken je die?” vraagt Dorrestijn. “Best bijzonder deze, hoor! Kijk, daar gaat ie weer. Ja, je ziet hem steeds meer in Nederland. En steeds noordelijker. Dat komt door klimaatverandering, daardoor schuift z’n leefgebied steeds meer omhoog. Altijd heel indrukwekkend om er eentje te zien, laatst zag ik er ook een in m’n tuin.” Die tuin is in Zutphen, waar Dorrestijn vorig jaar naartoe verhuisde, moe als ze was van het Amsterdamse verkeer, met elke dag wel een schreeuwende fietser of automobilist. De duw die ze – zwanger en wel – kreeg van een fietser die erlangs wilde, was de druppel. Weg wilde ze uit de stenen jungle, oostwaarts: Zutphen dus. Daar hebben ze ook stenen, maar het leven is er anders. Getuige de exodus die ernaartoe plaatsvond de afgelopen jaren, hebben steeds meer Randstedelingen dat in de gaten. Ze komen af op de charmante oude stad, maar ook op de natuur eromheen. Zo mooi, zegt Dorrestijn, de IJssel, de uiterwaarden, de rust, de ruimte. Maar vandaag is ze weer in Amsterdam. Park Frankendael, waar óók een beetje natuur te vinden is in het aangenaam verwilderde deel van het park. Een goeie plek voor een kleinedierensafari is het, met Dorrestijn in de rol van gids. Dat is normaal anders. Als natuurjournalist maakt ze sinds tien jaar reportages waarbij ze met experts op pad gaat. Op zoek naar slakken met een hoogleraar die alles over die dieren weet, of op uilentoer met een deskundige. Elke keer kijkend door de ogen van de ander, met de aangename verwondering en nieuwsgierigheid die horen bij die rol. Maar nu is ze zelf een keer de expert, ook al is ze – dat benadrukt ze nog maar eens – géén bioloog en geen deskundige, maar vooral een liefhebber. 23 reportages heeft ze verzameld in haar boek, over vooral kleine dieren dus. “Volgens mij bestaat er nog niet zoiets als een kleinebeestjesambassadeur in Nederland. Dus ik wil mezelf wel nomineren voor die rol.” En daar zit ze, de kleinebeestjesambassadeur, tussen de klaprozen, voor de foto. Ze vindt de aandacht leuk hoor, maar ook wennen. “Hoe wil je dat ik zit? Moet ik m’n handen een beetje zo houden? Hé jongens, kijk, kijk, kijk: libellen! Een stelletje, ze zijn aan het paren. Moet je de kleuren zien. Knalblauw. Zie je? Je hoeft dus helemaal niet naar de tropen voor zoiets.” Een hoofdstuk in haar boek gaat over hoe ze op pad is met Jan Katsman, die in eigen beheer de fotogids Libellen van Nederland uitbracht met 71 soorten libellen, het opgeschaalde vervolg op zijn boek Libellen van Utrecht – ook in eigen beheer. Het gaat om de dieren bij Dorrestijn, maar door haar aanpak krijgt ze er vanzelf ook mensen bij. Leuke mensen, gepassioneerde mensen. Want vind ze maar eens: de Jan Katsmannen van de wereld, die jaren in Nederlandse weilanden liggen met hun telelens, zoekend naar net die ene libelle. Kijk, zegt de fotograaf, een vlinder! “Hoe heet deze?” Dorrestijn kijkt, en nog eens, en zegt dan: “Ik weet het niet. Hij is in ieder geval oranje.” Ze heeft het niet van een vreemde, die liefde voor de natuur. Haar vader is Hans Dorrestijn, bekend schrijver, cabaretier én natuurliefhebber. Beroemd zijn zijn vogelgids en het vogelspotprogramma Baardmannetjes. “Ik heb heel veel van hem geleerd. Over langzaam lopen als je vogels wilt zien, bijvoorbeeld. Over kijken naar natuur, maar later ook over schrijven erover. Jarenlang heb ik elk verhaal dat ik schreef aan hem voorgelezen over de telefoon, hij wist het altijd net iets beter te maken. Zelf was ik er heel lang onzeker over. Pas na jaren schrijven voor kranten en tijdschriften durfde ik mezelf journalist te noemen.” Haar vader vond rust in de natuur, na rommelige jaren vol drank, depressie en het gedoe dat daarbij hoort. Natuurlijk heeft haar dat gevormd, zegt ze. “Sterker nog, nadat mijn vader de natuur had ontdekt, ben ik zelf dat donkere pad op gegaan. Veel op zoek naar aandacht van jongens, naar erkenning bij anderen, terwijl ik er eigenlijk nooit helemaal bij hoorde voor m’n gevoel. Dat heeft lang geduurd. Het begon op de middelbare school en ging door in m’n studententijd. Als het niet goed ging, sliep ik bij m’n vader.” Dan spot Dorrestijn een zweefvlieg. “Zo lief zijn die. Als je goed kijkt, lijkt het net alsof hij een pyjama aan heeft. Of een klein wespenpakje. Hij doet eigenlijk net alsof hij een wesp is, maar hij kan helemaal niet steken. Zo aandoenlijk.” Even later: “Toen ik kinderen kreeg, merkte ik dat ik als ik naar hen kijk dezelfde stofjes in mijn hoofd aanmaak als die ik bij dieren kan voelen. Het is een diepe liefde, vertedering en misschien iets van bezorgdheid om hoe kwetsbaar ze zijn.” De kinderen, die horen bij haar nieuwe leven. Het goede leven. Het leven dat elf jaar geleden begon toen ze een vriendin ontmoette die haar liefde voor de natuur had omarmd en Dorrestijn deed beseffen: dat mag, dat kan, ik ga alleen nog maar over de natuur schrijven. In datzelfde jaar kwam ze de latere vader van haar kinderen tegen en ging ze nu eens echt met iemand praten over die onzekerheden die haar zo tegenhielden in het leven. “Achteraf denk ik vaak: had ik maar eerder mensen ontmoet – behalve mijn vader – die me het gevoel hadden gegeven dat ik er mocht zijn, inclusief mijn liefde voor de natuur,” zegt Dorrestijn. “Maar nu is het er en durf ik er helemaal voor uit te komen. Voor het schrijven erover, voor wie ik ben en wat ik wil. Eigenlijk gaat het net zoals bij mijn vader: we hebben allebei de natuur nodig gehad om uit het donker te komen.” Niet dat ze nu zorgeloos is. Ze ligt nog weleens wakker, juist om de natuur en de staat daarvan. Zo erg zelfs, dat ze er aan dacht om op zoek te gaan naar een gespecialiseerde klimaatpsycholoog. Het nadeel van schrijven over de natuur: je ontkomt niet aan de harde cijfers. Over de egel­populatie in Nederland bijvoorbeeld: in tien jaar tijd gehalveerd. In elk hoofdstuk van haar boek staat daarom hoe het besproken dier geholpen kan worden en hoe het ermee gaat. “Ik zou het zo erg vinden als mijn kinderen straks in een wereld leven zonder vlinders en bijen. En die kant gaat het op. Terwijl wíj de natuur nodig hebben, niet andersom.” En dan, eindelijk, een hommel: haar favoriet. Alles eromheen vergeet ze. Haar kinderen weten het ook. Als die er eentje zien, gaat het van: ‘Mama, mama, hommel, hommel.’ Zoals ze nu ook weleens naast haar vader staat, kijkend uit zijn keukenraam naar de voederbak waar vogels af en aan vliegen. Dan werpt ze soms even een blik naast zich en denkt ze: ja, daar zijn we toch allebei maar mooi uitgekomen. Dat donkere, dat onzekere. “Nu is er alleen nog het lichte,” zegt ze. “Ik ben niet meer bang om depressief te worden. In Zutphen heb ik zulke leuke mensen om me heen verzameld, en mijn kinderen, mijn man, en de natuur natuurlijk. Die is er altijd. En ik weet wat ik daaraan heb.”||https://www.parool.nl/ps/natuurjournalist-kirsten-dorrestijn-ik-nomineer-mezelf-als-kleinebeestjes-ambassadeur-in-nederland~b50ee5b6/
2022-07-30||Zuinig leven en toch niet rondkomen: ook Amsterdammers met middeninkomen in de knel||Goede restaurants op elke straathoek, lunchtentjes, cultuur en recreatie in overvloed. Voor de 37-jarige Mike zijn het verleidingen die opeens buiten bereik zijn komen te liggen. “Een colaatje op het terras?” verzucht hij. “Veel te duur.” Anderhalf jaar geleden verloor hij zijn baan als pakketbezorger en vrijwel meteen kwam hij in de problemen. “Huur, boodschappen, alimentatie die ik moet overmaken. Binnen een jaar was al mijn spaargeld op. Nu red ik het einde van de maand gewoon niet meer.” Wie het goed gaat, merkt al hoe het dagelijks leven rap duurder wordt, maar wie financieel al niet ruim zat, kan direct in financiële problemen komen. Zeker in de stad. Voor Mike is het duidelijk: met een kleine beurs is Amsterdam meedogenloos. Ga maar na. Over moeilijke koffies van 4,80 euro struikel je, maar wie binnen de Ring onder de 10 euro een hapje wil eten moet de weg kennen. Ondertussen blijven de prijzen stijgen en het einde is nog niet in zicht. Niet alleen de energiekosten zijn ongekend hoog. De dagelijkse boodschappen zijn, afgezet tegen vorig jaar, ruim 11 procent duurder, zo berekende het Centraal Bureau voor de Statistiek. Zuivel steeg de afgelopen maand 14 procent in prijs. Deze kostenstapeling brengt ook een nieuwe groep in de problemen: ‘gewone’ werkenden, met wie het tot een jaar geleden best oké ging, maar die nu het financiële plaatje niet meer krijgen rondgebreid. Zo krijgen voedselbanken sinds begin dit jaar 15 procent meer aanvragen. Het betreft veelal mensen die ze daar nooit eerder zagen. Dat gaat verder dan alleen minder koopkracht, het gaat om bestaanszekerheid. Volgens de FNV wordt de pijn met name gevoeld door mensen die werken in distributiecentra, de schoonmaak, Schiphol en de beveiliging. Ook zzp’ers en mensen met een tijdelijk contract hebben het zwaar te verduren. Het aantal ‘werkende armen’ in Nederland groeit al langer. Het gaat dan om mensen die tot 120 procent van het wettelijk sociaal minimum verdienen, wat zo’n 1519 euro is voor een alleenstaande. Maar in Amsterdam, waar het leven duur is, is het voor een nog grotere en groeiende groep moeilijk zich staande te houden. De stad is een magneet voor toeristen, expats én yuppen en daarmee in toenemende mate gericht op hoge inkomens. Dat wordt niet minder; de komende dertien jaar komen er naar verwachting 175.000 inwoners bij, veelal hoogopgeleiden en expats. Dat is te zien in het straatbeeld. De groenteboer om de hoek is een groentejuwelier geworden en de warme bakker doet tegenwoordig aan ambachtelijk brood. Dat komt met bijbehorend prijskaartje. Om nog maar te zwijgen over de hoge huren en woningprijzen. In Zuidoost kwam de huurprijs per vierkante meter onlangs boven de 20 euro, wat betekent dat je voor een woning van 80 vierkante meter gemiddeld 1600 euro betaalt. In andere stadsdelen ligt de huurprijs nog hoger. Dat is het bedrag dat Marie-José (34) gemiddeld bruto per maand verdient. Ze werkt als zelfstandige en daarnaast parttime in loondienst voor een onderwijsstichting. Daarmee kan ze nu redelijk rondkomen, al komt dat vooral omdat ze een woning tijdelijk kan huren via de vader van een vriendin. Daar betaalt ze zo’n 600 euro inclusief voor. “Puur op netwerk dus, ik sta al twaalf jaar op de wachtlijst voor een sociale huurwoning.” Ze verdient meer dan een paar jaar eerder, toen ze met gemiddeld 1000 euro per maand echt op het randje zat. “Maar de kosten zie ik wel weer oplopen. Gelukkig ben ik door de wol geverfd om zuinig te leven. Ik koop vrijwel alles tweedehands bijvoorbeeld.” Maar ze ziet ook hoe vrienden, zeker die met opgroeiende kinderen, aan het ‘stressen’ zijn. Want het is niet alleen de huur, of eten en drinken, het is ook de gestegen contributie van de voetbalclub van de kinderen, de almaar duurder wordende luiers of dat familie-uitje in het weekend. De hoogte van een inkomen geeft dan ook een vertekend beeld, vindt voormalig lector armoede-interventies Roeland van Geuns. “Het gaat om besteedbaar inkomen. En dan zie je een groeiende groep mensen die na aftrek van de lasten amper iets overhoudt om uit te geven aan kleding of eten. Als de wasmachine stukgaat, of er gebeurt iets anders onverwacht, zit je meteen met flinke problemen.” Zo ook Mike, die zijn leven had ingericht zodat hij de hoge huur van zijn vrijesectorhuurwoning kon betalen, maar na het verliezen van zijn baan meteen in de problemen kwam. Zijn lasten daalden niet, en zo ging hij pijlsnel van redelijk welvarend naar financieel in de problemen. Elke maand komt er 1280 euro binnen via de WW, zijn huur: 950 euro. “De overheid laat je in zekere zin alleen,” zegt Mike. “Die richt zich met de huurtoeslag nu alleen op sociale huur. Wie vangt mij op?” Deze maand kwam budgetvoorlichtingsbureau Nibud met de verontrustende berekening naar buiten dat maar liefst een derde van de huishoudens worstelt met rondkomen. De vaste lasten waren de afgelopen jaren al gestegen, maar nu ook de kosten van de boodschappen zijn toegenomen, zijn er steeds meer mensen die het einde van de maand niet halen met het beschikbare budget – óók veel middeninkomens, stelt het Nibud. In een gezonde situatie is een huishouden niet meer dan de helft kwijt aan vaste lasten (wonen, vervoer en boodschappen). Als meer dan 70 procent naar de vaste lasten gaat, dan blijft er te weinig buffer over. Ook onder hogere inkomensgroepen wordt de pijn gevoeld, zeker met het grote aandeel eenpersoonshuishoudens in de stad die de kosten niet kunnen delen. Nibud ziet dat Nederlanders verschillende tactieken toepassen om het toch te bolwerken. De eerste stap is vaak de kaasschaafmethode: zoveel mogelijk hetzelfde blijven doen, maar dan goedkoper. Vaak teren ze tegelijkertijd in op hun spaargeld. En als mensen dan nog steeds krap zitten, dan schrappen ze abonnementen zoals Netflix en gaan ze minder vaak en minder duur uit. Dit is een groep die nooit financiële problemen had. “Deze mensen raadpleegden de Nibudsite hooguit voor onze zakgeldpagina’s,” zegt Arjan Vliegenthart, directeur van Nibud en tot 2018 wethouder Sociale Zaken in Amsterdam. Het zijn mensen die de weg niet kennen in het woud aan initiatieven voor mensen met een smalle beurs én een drempel voelen om er gebruik van te maken. Voorlopig zal deze groep zich met dergelijke bezuinigingen wel staande houden, verwacht Vliegenthart. Dat geldt niet voor de groep die echt in armoede leeft. Volgens het CBS zijn dat 1,2 miljoen huishoudens. “Dat gaat om mensen die, al zouden ze hun geld perfect besteden, nog steeds tekortkomen.” Deze groep zit kort gezegd aan de grond, zegt Vliegenthart. En dat is een groot probleem – zeker ook in een stad in Amsterdam waar veel mensen zich een dure levensstijl hebben aangemeten, en waar het rijke culturele, culinaire en horeca-aanbod je uitnodigt om goed te leven en goed te spenderen. Meer mensen in krapte, dat heeft grote gevolgen, ook voor de stad. “Over mensen met financiële stress weten we dat ze minder productief zijn op hun werk, dat ze vaker ziek zijn en dat ze vaker financieel onverantwoorde keuzes maken. Ze hebben niet de ruimte in hun hoofd om op een goede manier keuzes te maken. Dat raakt op allerlei manieren het leven van die mensen en daarmee raakt het ook het leven van de stad. Alleen: heel veel hiervan is onzichtbaar.” Tijd om meer te gaan werken dus? Een andere, beter betaalde baan zoeken? Dat is vaak de reactie wanneer werkenden niet rondkomen, zeker nu door de krappe arbeidsmarkt werkgevers staan te springen om personeel. Maar zomaar even overstappen naar een andere baan is volgens armoede-expert Van Geuns te makkelijk gedacht. “Er is nu veel vraag in de bouw en techniek, dat vraagt heel veel omscholing.” Ook constateert hij dat voor veel mensen meer werken geen optie is. Dat geldt met name voor de kwetsbaarste groep werkenden, de alleenstaande vader of moeder die naast het werk ook een gezin te runnen heeft en niet een veertigurige werkweek kan draaien. Er is nog een dynamiek die voor problemen zorgt, ziet Van Geuns. Van pak ’m beet 1970 tot 2000 was er een suburbanisatie van armoede. Mensen die het minder breed hadden vertrokken naar Purmerend, Hoorn, Almere, waar het goedkoper was om te wonen. “Maar dat gaat steeds minder, want mensen zitten vast in hun woning. Waar moeten ze naartoe?” aldus Van Geuns. “Je raakt dan ingeklemd tussen dure voorzieningen die uitstralen dat ze niet voor jou bedoeld zijn.” Vliegenthart hoorde dat ook op straat terug in zijn tijd als Amsterdamse wethouder en ziet dat het nu nog erger is. “Ik sprak iemand die in de schuldhulpverlening zat. Hij zei: ‘Ik kan op elke hoek van de straat een flat white kopen, maar die gaan vanaf 2,50 euro. En dat heb ik niet.’ Veel horeca speelt in op de mensen die het goed hebben. En dat betekent ook dat een deel van de Amsterdammers niet meer volwaardig mee kan doen.” Er zijn gelukkig nog een paar plekken waar het nog wél betaalbaar is, en waar een tomaten-groentesoepje van 3,50 euro gewoon een optie is. Vijf mannen, werkenden en gepensioneerden in de leeftijd tussen 66 en 86 jaar, zitten aan een lange tafel in Hap-Hmm in de Eerste Helmersstraat – een restaurant met een hoog huiskamergehalte. Sommigen komen hier al decennia lang, en dat een paar keer in de week. Begin hier over de prijzen van tegenwoordig en de voorbeelden vliegen over tafel. “Broodje paling!? 6 euro!” zegt Ruud Buijs (74) in hawaihemd met grote verontwaardiging. Uurtje parkeren? Zelfde verhaal. “Bijna 6 euro!” zegt Hennie Bagmeijer (81) in camouflageshirt. Jimmy Cellisten (66, zorgmedewerker en enquêteur): “4 euro voor een ons salade. Belachelijk. Nee, ik koop wel kritischer in, en ga voortaan naar de goedkopere supermarkten, zoals de Lidl en de Vomar.” De vijf mannen van Hap-Hmm zien de veranderingen met lede ogen aan. Waar de prijsstijgingen stoppen, dat weten ze ook niet. “Vroeger was er op elke straathoek een betaalbaar restaurantje,” zegt Buijs. Ze willen niet melancholisch zijn, maar ze worden het vanzelf, constateren ze. “Amsterdam was altijd al wel duur, maar het slaat de laatste jaren echt door.” Natuurlijk, er zijn voorzieningen, zoals een stadspas waarmee je goedkoop op allerlei plekken gebruik kan maken van voorzieningen. Maar Marie-José valt met haar 1600 euro per maand net buiten zulke voordelige regelingen. En dan is een dagje Artis in plaats van 12,50 euro opeens 25 euro. Een deel van de stad is rijk en dát straalt de stad uit, zegt Vliegenthart. “De politiek én de ondernemers voeden het beeld dat de stad succesvol moet zijn. Dat Amsterdam moet bloeien. Daarmee wordt dus ook de kloof tussen hen met wie het goed gaat en zij die worstelen groter.” Dat ziet ook Marie-José. Ze werkt ook op een taalschool, waar ze kinderen ziet van wie de ouders van soms 12 euro per week moeten rondkomen. “Als je rookt, ben je dan al binnen een dag door je weektarief heen. Twee keer met het ov en je geld is op.” De kloof groeit in de stad, vindt zij. Bubbels, aldus Van Geuns. “Arm en rijk komt elkaar in afnemende mate tegen, daar draagt dit aan bij.” Van Geuns, zelf woonachtig in Zuid: “Ik woon nu nog in het reservaat, maar als je ziet wie daar nu steeds meer wonen... Ik durf te beweren dat slechts een enkeling enig besef heeft van wat er in Geuzenveld of in Noord speelt rond armoede.” Want naast de rapporten die laten zien dat steeds meer mensen moeilijk rondkomen, kwam onlangs nog een rapport uit dat econoom Laura van Geest op verzoek van het kabinet schreef. Daarin staat dat de welvaart in Nederland schever is verdeeld dan werd aangenomen. De meeste Nederlanders halen hun inkomen uit arbeid, maar rijke mensen steeds meer uit huizen, beleggingen en bedrijven. De waarde van arbeid neemt af, ook in Amsterdam. Vermogende mensen dragen dan ook verantwoordelijkheid, vindt Mike. “Mensen moeten niet denken: ik heb het goed, zoek het maar uit.” Hij vindt het wrang dat het consumptiegedrag van andere Amsterdammers er mede toe heeft geleid dat hij in de problemen is gekomen. Mike kwam namelijk in de ziektewet toen zijn werk als pakketbezorger te zwaar werd. Een pakketje laten bezorgen is goedkoop, maar werknemers betalen vaak de rekening. Eerst moest Mike zo’n zestien leveringen per dag bezorgen, later steeg dat naar meer dan veertig. “Gekkenwerk. En maar kopen met zijn allen, iedereen laat pakketjes bezorgen.” Dat lijkt op ontwikkelingen in Amerika. Een groeiende groep mensen die steeds harder moet werken om het consumptiegedrag van een welvarender groep te faciliteren, maar zelf niet rond weet te komen. In 2005 schreef de Amerikaanse journalist Barbara Ehrenreich het boek De achterkant van de Amerikaanse droom. Daarin ontkrachtte Ehrenreich het idee dat werken loont, en liet ze zien hoe Amerikanen twee banen moesten combineren om rond te komen; en dat het zelfs dan nog niet lukte. In het boek probeerde ze zelf rond te komen in de horeca of schoonmaakbranche, maar constateerde ze tot haar schrik hoe snel je in de problemen kunt komen. Eerst lijkt het allemaal net te lukken, maar langzaam maar zeker eten de lasten het inkomen op tot je van baantje naar baantje rent om alle gaten te dichten. Ook Amsterdam is kwetsbaar voor deze situatie, constateert Van Geuns, zeker ook omdat Amsterdam veel zzp’ers kent. Hun inkomen kan per maand flink verschillen. Amerikaanse toestanden met dubbele banen ziet hij nog niet terug in de statistieken. “Al zie je het wel steeds meer bij de mensen die bijvoorbeeld voor flitsbezorgers werken.” Juist dit soort banen zijn kwetsbaar, omdat ze direct afhankelijk zijn van het consumentengedrag van een groep die met de stijgende prijzen nu ook af en toe pas op de plaats maakt. “Bij een crisis vliegt deze groep werkenden er als eerste uit.” Mike hoopt dat de politiek flexibeler wordt in hun steun en leert begrijpen dat bij iedereen de situatie anders is waardoor ze in de problemen komen. “Ik val in geen enkele regeling. Wat moet ik dan?” De alimentatie betaalt hij niet meer, de dreigbrieven van zijn huurbaas liggen op de mat omdat hij niet meer de volledige huur kan overmaken. Hij heeft – tevergeefs – zijn pensioenfonds aangeschreven in de hoop alvast een paar duizend euro te kunnen krijgen. Hoe nu verder? “Ik heb even geen idee.” Terug naar restaurant Hap-Hmm, waar de stamgasten zichzelf uiteindelijk ‘enorme mazzelaars’ vinden. Dat zij het wel redden in de stad, in tegenstelling tot veel mensen uit de generaties na hun, is mede dankzij hun honkvastheid. De meesten wonen al decennia in hetzelfde huurhuis en dat scheelt enorm in de kosten. Han Calis (86, gepensioneerd bankmedewerker) heeft een prima pensioen, geen vrouw, nul kinderen en nooit een auto gehad. “Dat scheelt. En ik woon in een vierkante confectieflat in de Bijlmermeer voor een kale huur van 565 euro.” Ruud Buijs zit zelfs voor maar 345 euro per maand. Verder is het een kwestie van aanpassen. Onno Aalten (67, schaakleraar) houdt wel van een biertje, maar komt nooit meer in de kroeg. “Veels te duur. Ik drink het hier wel.” Maar voor hoe lang nog? De stijgende prijzen maken een plek zoals Hap-Hmm, dat onder deze omstandigheden elke dag een betaalbare Hollandse pot op tafel moet toveren, even uniek als kwetsbaar. Hap-Hmm is een familiebedrijf, maar de kinderen van de huidige eigenaren willen er niet mee door. Onno Aalten snapt dat wel. “Je kan wel hard werken, maar hard werken is geen garantie dat je rondkomt. Zeker niet als anderen gratis het geld naar zich toe trekken, bijvoorbeeld al die Russen in de stad met hun pandjes.” Hij pakt ondertussen zijn halve bal gehakt en stopt die in een doosje. “Heb ik morgen nog wat. Lekker toch.” Maar toch, een blik op de menukaart leert dat ook bij Hap-Hmm een hoofdgerecht zo’n 15 euro kost. Het is moeilijk voor te stellen dat deze mannen elke dag hier zitten en dat kunnen betalen. Wat blijkt: ingeklemd tussen de toeristen is stamtafel 11 een eilandje op een eilandje geworden, met bijbehorende privileges. De stamgasten mogen als enigen een ouderwetse knipkaart kopen met tien maaltijden voor 90 euro. Hap-Hmm koestert de oude garde, óók als de portemonnee minder gevuld is. Want, zo zegt de serveerster: “Zonder hen is het zóveel minder leuk.”||https://www.parool.nl/amsterdam/zuinig-leven-en-toch-niet-rondkomen-ook-amsterdammers-met-middeninkomen-in-de-knel~be1fc9b2/
2022-07-30||Zorgen groene daken voor droge voeten als hoosbuien straks uit de hand lopen?||In een fraai aangelegde daktuin vijftien meter boven de Mauritskade en de Wibautstraat wijst HvA-onderzoeker Dante Föllmi op ‘De klep’. Voor wie een adembenemend valluik voor regenwater had verwacht, is het een kleine teleurstelling. Het lijkt eigenlijk meer op een putje. Computergestuurd, dat dan weer wel. Precies daarin schuilt het spektakel achter de kleppen waarmee het dak van het Benno Premselahuis van de HvA is uitgerust. Via weersvoorspellingen ziet het dak een hoosbui ruim van tevoren aankomen. Op het moment dat het riool dit nog prima kan behappen, loopt het waterreservoir onder de planten van de daktuin alvast leeg. Dat bassin – 28.000 liter – is dan weer helemaal beschikbaar voor de bui die in de lucht hangt. Dit type dak is daarmee de volgende stap in de opvang van regenwater in Amsterdam. Sinds 2014 zijn er al ‘blauw-groene daken’ met uit kunststof opgebouwde kratten die op het dak een reservoir van regenwater vormen. Dat wordt meteen gebruikt voor de beplanting op het dak, die daardoor minder snel verdort. Door de kleppen automatisch te laten anticiperen op hoosbuien hebben dit soort daken de stad nóg meer te bieden. Ze worden als het ware een spons die regenwater vasthoudt op momenten dat het met bakken uit de hemel valt. “Wat je eigenlijk wil is dat de afvoer van regenwater wordt vertraagd zodat het niet allemaal tegelijk op één punt samenkomt,” zegt Föllmi. Door klimaatverandering krijgt de stad meer en meer stortregens te verwerken. In de zomer van 2014 stond de Rivierenbuurt al eens korte tijd blank. Gevreesd wordt dat dit vaker gaat gebeuren in volgebouwde buurten, met miljoenen- of zelfs miljardenschade. De stad is ingesteld op het verwerken van 20 millimeter regen per uur en dat moet tot 2050 overal worden opgekrikt naar 70 millimeter. Voor nieuwbouw verplicht de gemeente daarom sinds vorig jaar via de ‘Hemelwaterverordening’ dat panden 60 millimeter per uur op eigen terrein kunnen vasthouden. Dat kan op een groen dak, maar ook in een regenton in de tuin, als de neerslag maar niet meteen in het riool terechtkomt. Die verplichting geldt overigens ook voor gebouwen die ingrijpend verbouwd worden. Het is een grote stimulans voor groene of blauw-groene daken. Als je regenwater toch langer moet vasthouden, lijkt het een kleine moeite om het dak meteen vol te leggen met groen. Blauw-groene daken worden nog meer voordelen toegedicht. Nu wordt het dak gebruikt voor onderzoek, maar dankzij de daktuin is het later een fijne lunchplek voor studenten. De daken bewateren verder zelf de planten − al is er soms toch een irrigatiesysteem voor de droogste periodes van het jaar. Belangrijker is dat ze inheemse plantensoorten kunnen herbergen – niet alleen een sedum vetplant, maar ook grassen, kruiden of zelfs bloemen en boompjes. Die gewassen ontlokken meer biodiversiteit en zorgen bovendien voor meer verdamping bij hitte. Meer verdamping betekent meer verkoeling. Dat lijkt een uitkomst voor steden waar het tot 7 graden warmer kan worden dan op het platteland do ordat beton, asfalt en steen warmte vasthouden – het zogeheten ‘urban heat island-effect’. Daken, groen of groen-blauw, lijken daarmee het duizenddingendoekje en de haarlemmerolie van de klimaatadaptatie, de aanpassing van de stad aan de opwarming van de aarde. Alle hoop wordt gevestigd op het dak, ook bij gebrek aan beter, want het valt eenvoudigweg niet mee om een dichtbevolkte, historisch volgebouwde stad aan te passen aan een wereld die warmer wordt en – afwisselend – droger en natter. Punt is wel dat de praktijk nog moet uitwijzen hoe groot de impact van de groene en blauw-groene daken precies is. Daarvoor heeft de afgelopen vier jaar een grootscheeps onderzoeksprogramma gedraaid in Amsterdam. Met Europees subsidiegeld is 10.000 vierkante meter aan blauw-groene daken aangelegd op sociale huurwoningen in de Oosterparkbuurt, Slotermeer, Kattenburg en de Indische Buurt. Bovenop het ‘innovatielab’ van het Benno Premselahuis werden bijvoorbeeld stukjes groen en groen-blauw dak vergeleken met zwart bitumen. Het stukje bitumen, waarmee de meeste platte daken in Amsterdam bekleed zijn, werd op een hete dag warmer dan 55 graden. Op het blauw-groene dak kwam het kwik niet eens boven de 30 graden. Op het groene dak net wel. Maar: toen de onderzoekers zich bogen over de hittebestrijding kwamen ze helaas tot ontnuchterende conclusies. In een model stelden ze vast dat groen-blauwe daken de hele stad 0,4 tot 1 graad kunnen koelen, maar alleen als álle daken bedekt zijn met een laag groen en een waterreservoir. Met alleen de daken waar dat eventueel mogelijk is, wordt het effect als ‘zeer gering’ beschouwd: de temperatuur daalt dan hooguit zo’n 0,3 graden. ‘Op het niveau van wijken en de stad als geheel is het potentiële effect van blauw-groene daken op het Amsterdamse stadsklimaat verwaarloosbaar,’ schreven de onderzoekers. Föllmi concludeert: “Het urban heat island gaan we niet oplossen met blauw-groene daken.” Voor individuele gebouwen ligt het wel voor de hand dat het binnen minder heet wordt door een blauw-groen dak. Uit verder onderzoek moet blijken wat het effect precies is, maar volgens Föllmi valt te vrezen dat het niet al te groot zal zijn. Hoe dan ook moet een groen dak worden ingezet in samenhang met andere maatregelen tegen de hitte, zoals zonwering. “Er is niet één steen der wijzen,” zegt Föllmi. Hoofdschuddend hoort hij politici aan die groene daken bepleiten als dé oplossing voor de hele stad. Elke situatie en elk gebouw is weer anders. Aan de andere kant: er zijn genoeg andere redenen voor een groen of groen-blauw dak – het opvangen van regenwater of de biodiversiteit bijvoorbeeld. Dat het ietsje minder heet wordt is dan mooi meegenomen. Op groene daken vindt zo’n 30 procent van de neerslag een plek, bleek uit onderzoek. Op blauw-groene daken is dat al 50 procent. Als de daken dan ook nog eens zo’n slimme klep hebben die het reservoir leegt als een stortbui dreigt, kunnen ze 90 procent van de neerslag opvangen. De onderzoekers hebben ook gekeken naar de geschiktheid van daken in de hele stad. Het blijkt dat 11 tot 19 procent van het water dat na extreme buien op straat blijft staan kan worden opgevangen op daken. Ook hier geldt dus dat blauw-groene daken niet het enige antwoord zijn op de hoosbuien die vaker voorkomen door klimaatverandering. “Voor een deel moet het ook op de grond gebeuren,” zegt Föllmi. “Net als bij dreigende hitte moet je heel specifiek kijken: wat moet ik voor een bepaalde locatie doen om wateroverlast te voorkomen. Als iemand beweert dat iets voor 100 procent werkt en dat het enige oplossing is, dan geloof ik daar niks van. Tegelijk zijn de risico’s die op ons afkomen heel groot. Daarom moeten we alles aangrijpen om de stad op tijd klimaatbestendig te maken.”||https://www.parool.nl/amsterdam/zorgen-groene-daken-voor-droge-voeten-als-hoosbuien-straks-uit-de-hand-lopen~bedb273b/
2022-07-30||De vieze motmug: als je ze ziet mankeert er iets aan de hygiëne in of om het huis||Het ding heet de motmug, en daar begint het al. Van dichtbij lijken ze op hele kleine vlinders (vandaar: mot), maar vlinders zijn het niet. Het zijn muggen. Alleen zijn het muggen die niet kunnen steken. Vliegjes zijn het ook niet. Toch worden ze ook wel rioolvliegjes, latrinevliegjes of drekvliegjes genoemd. Dat komt dan weer door de plek waar ze zich graag ophouden. Vooral daar waar het schmutzig is. Overigens worden ze ook aalputmotjes genoemd, maar dat is vooral om de chaos compleet te maken. Motmuggen (Psychodidae) zijn notoir luie beesten. In één vliegbeurt overbruggen ze maar een halve meter, maximaal een, en meestal ook nog van boven naar beneden. Stadsbioloog Remco Daalder: “Een meter. Dat is niet heel veel.” Bovendien kunnen ze niet zo goed sturen. Vandaar dat ze nogal eens tegen de plassende mens willen botsen. De motmug heeft baat bij vochtige omstandigheden. Ook zijn ze dol op organisch afval. Drab, rotzooi, viezigheid. Daalder: “Er zijn vele soorten, maar wat ze gemeen hebben: slecht functionerende riolen, verstopte wc’s, goten of gewoon vieze bende.” Maar ook platte daken of dakgoten met stilstaand water zijn ideaal voor de motmug. Het kan ook een regenton zijn, of een vochtige kruipruimte. Overal waar drab ligt. In huis zullen motmuggen dus vooral te vinden zijn bij het toilet, de wasbak of badkuip, en buitenshuis in de dakgoot, regenpijp of composthoop. Daalder: “Ze zitten ergens te zitten. Ze bijten niet, ze zijn alleen maar vies. Het is lang niet zo dat alle beesten mooi zijn, een wonder der natuur en zo. Sommige beesten zijn gewoon heel erg smerig om te zien.” Ze zijn niet groot: 1 tot 5 millimeter. Vette, kleine dingetjes, driehoekig en harig. Ze zijn zo klein dat ze makkelijk door muggengaas kunnen kruipen. En ze groeien snel uit tot een plaag. Een motmug legt tot wel honderd eitjes – per keer. Die eitjes komen al binnen twee dagen uit, en de larven verpoppen dan weer binnen twintig tot veertig uur tot een volwassen motmug. Na negen uur is die al geslachtsrijp. Een volwassen exemplaar blijft ongeveer drie weken in leven. Per jaar kunnen wel acht generaties motmuggen voorkomen. Van oorsprong is de motmug – er zijn wereldwijd ruim 2800 soorten beschreven – een tropische soort, maar in de vorige eeuw heeft hij zich razendsnel over de hele wereld verspreid. De eerste motmug in Nederland is in 2008 door een biologiestudent ontdekt op de Universiteit van Amsterdam – uiteraard op de herentoiletten. Motmuggen zijn vooral ’s avonds actief. Dan lopen of springen ze een beetje in het rond. In de buitenlucht laten ze zich vooruit blazen door de wind. Overdag zitten ze bij elkaar. De vleugels hebben ze dan dakpansgewijs over elkaar geslagen. Van een afstandje lijken ze dan op een stoffig driehoekje. In principe zijn motmuggen onschadelijk, al dragen ze wel bacteriën met zich mee. Die kunnen ze in theorie overbrengen op de mens. Niet door te steken uiteraard, want dat doen ze niet, maar wel eventueel via hun behaarde lichaam. Maar als ze in grote aantallen voorkomen is dat wel een teken aan de wand dat er iets mis is met de hygiëne, bijvoorbeeld in de badkamer. Verder zijn ze vooral hinderlijk. Ze kunnen wel leiden tot stress en een verminderd woongenot. Bioloog Geert-Jan Roebers zou geen bioloog zijn als hij niet toch iets aardigs over de motmug zou kunnen zeggen. “Eigenlijk zijn ze niet zo erg. Ze dwarrelen rond en drinken sappen. Larfjes zitten een beetje in het riool. En ze steken niet, dus dat is wel fijn.” Bovendien voeden motmuggen zich met algen, bacteriën en schimmels en zo dragen ze een steentje bij aan de afbraak van organisch materiaal. En ze hebben wel degelijk ook nut voor de mens. De larven verminderen de geur van het organisch materiaal waarin ze zitten. En omdat verschillende muggensoorten nooit bij elkaar in de buurt leven, zul je geen steekmuggen in de buurt van motmuggen aantreffen. Dus wie ’s nachts wordt lekgeprikt door de muggen, kan altijd nog overwegen in een badkamer vol motmuggen te gaan slapen.||https://www.parool.nl/amsterdam/de-vieze-motmug-als-je-ze-ziet-mankeert-er-iets-aan-de-hygiene-in-of-om-het-huis~b5818f41/
2022-07-30||De invloed van de liefde op idealisme||Al mijn helden keurden op zeker moment geweld goed. Sartre, Dick Bos, Camus, Kuifje, Che Guevara, Pietje Bell, maar ook leraren op school, docenten op de universiteit, vrienden van mijn ouders die in het verzet hadden gezeten, buren die uit Bergen Belsen waren teruggekeerd. Ik stond alleen en bleef mijn pacifistisch-socialistische idealen hardnekkig volhouden, droeg met trots mijn gebroken geweertje en wilde domweg niet begrijpen waarom het doden van andere mensen noodzakelijk was. “Maar Theodor, je was ook voor een communistische revolutie, hoe zat dat dan?” “Volgende vraag alstublieft.” Waarom was ik pacifist? Omdat het meisje van wie ik hield pacifiste was. “En wat nu als dat meisje fasciste was?” “Volgende vraag, alstublieft.” Het meisje van wie ik hield werd van pacifiste communiste en ik volgde haar. Maar waarom verliet ik uiteindelijk dat geloof der kameraden? Omdat zij verliefd werd op een Echte Communist. Zo een die veel vrouwenharten kon breken. En mijn meisje was zijn uitverkorene. Ze liepen zelfs hand in hand door de stad en kusten elkaar, waar ik bij was! Toen ik dat zag veranderde mijn visie op geweld binnen een fractie van een seconde... Ik weet niet of ooit is uitgezocht hoe verliefdheid van invloed is op je idealisme. Maar ik denk dat die invloed groot is. Maar hoe het dan precies zit met die verliefdheid, weet ik ook niet. Wel is mij bekend dat je mensen alles kunt laten denken en alles kunt laten doen mits je ze op de juiste manier beïnvloedt. Of ze nu Sartre heten, Camus of Che Guevara. Poetin zou ook anders kunnen denken. Ik geloof dat hij laatstelijk nog verliefd is geworden op een turnmeisje, maar ik geloof niet dat die vol Russische Orthodoxe Idealen zat over een groot Rusland. Ik las ooit dat er honderdduizenden vrouwen waren die verliefd waren op de Führer. Reden waarom Eva Braun op de achtergrond werd gehouden. Die vrouwen inspireerden mannen een voorbeeld aan Adolf te nemen. Waar haal ik nu mijn opvattingen vandaan? Mode? Studie? Vrienden? Vrouwen? Boeken? Radio en tv? Films? Maar waarom dan dat ene boek, die ene film, die ene vriend, die ene vriendin? Geen idee. Ik blader nog wel eens door Het Communistische Manifest en vind het nog steeds prachtig geschreven, terwijl ik alles afwijs. Maar wat als ik straks bijvoorbeeld verliefd word op Esther Ouwehand of Eva Vlaardingerbroek? Ik sta dan niet voor mezelf in. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl||https://www.parool.nl/columns-opinie/de-invloed-van-de-liefde-op-idealisme~b06dd98b/
2022-07-30||Schervenstad: over een tweeling die elkaar hervindt na de explosie in Beiroet||Mijn laatste gesprek met Isaac was zeven maanden geleden. Hij stuurde me om één over elf ’s avonds een foto van een taart met vijfentwintig kaarsjes. Nu moet ik een paar keer knipperen om zeker te weten dat de notificatie waardoor mijn telefoon oplicht Isaacs naam bovenaan heeft staan, Isaac met een klavertje vier. Zo had mijn moeder hem in haar telefoon gezet: ik heb de emoticon laten staan nadat ze zijn nummer had doorgestuurd. Isaac 🍀 dina 17:28 de haven is ontploft 17:28 Wat? 17:29 De video die hij stuurt duurt 35 seconden. Mijn vinger blijft boven de playknop op mijn scherm hangen en ik durf pas te drukken als het niet meer voelt of mijn keel wordt dichtgeknepen. Op het scherm verschijnt een rij flatgebouwen. Aan de horizon staat een rookwolk, die steeds groter wordt, het lijkt op een grote bol watten of een schapenvacht of een wolk waar een klein kind in een sprookje een dutje in zou doen. Dan knalt de wolk uit elkaar. Het scherm kleurt feloranje, bijna goud, er schiet een vloedgolf van lucht naar de camera toe. De rollende lucht slaat tegen de flatgebouwen aan, een hand schuift voor het beeld, ik probeer de video net op dat moment te pauzeren om te zien of er een litteken dwars over de pink loopt, het litteken dat Isaac kreeg toen ik in een kwade bui de deur van onze slaapkamer dichtgooide, maar het beeld is te wazig om het vast te kunnen stellen. De camera zakt, alles wordt zwart en er klinkt gerinkel: gerinkel als de deur van de sigarettenwinkel waar opa zijn sigaretten haalde, maar dan harder. Honderd sigarettenwinkeldeuren die tegelijkertijd openslaan. Het beeld blijft zwart, het gerinkel stopt. Een vrouw gilt maar ik versta haar niet. De doffe zenuw die van mijn cupidoboog naar het tussenschotje van mijn neus loopt, prikt. Ben je oké? 17:32 De lucht in de keuken benauwt me en mijn handpalmen voelen klam aan. Ik laat de wasbak vollopen met koud water en steek mijn handen er langzaam in, eerst tot mijn nagels en dan vingerkootje voor vingerkootje, tot ze tot aan mijn pols verdwenen zijn. Op het wateroppervlak drijft een geblakerd stukje prei. Isaac en ik hadden een computerlimiet: we mochten allebei maximaal een kwartier per dag achter de pc, een halfuur als we een werkstuk moesten maken, en alleen vóórdat het avondeten op tafel stond. Mama zei dat het was omdat haar hele kant van de familie sterk verziend was en te veel tijd achter het beeldscherm onze ogen zou verpesten, maar al gauw ontdekten we dat papa niet wilde dat we de telefoonlijn bezet hielden. ‘Alsof je een kriebelende neus hebt, maar niet weet wanneer je gaat niezen,’ legde hij uit. ‘Zo voelt het om niet bij je familie in de buurt te zijn. Je aandacht is altijd ergens anders.’ Ik schaam me als ik denk aan zijn uitspraak. Er zijn weken dat ik lijk te vergeten dat Isaac bestaat, en onze gesprekken zijn niet veel meer dan verkapte verjaardagswensen aan onszelf. Tijdens de babyshower van Reyna moest iedereen een babyfoto meenemen – pas toen me werd gevraagd wie het kindje naast me in de couveuse was, realiseerde ik me dat ik nog nooit had verteld over Isaac. Wat had ik moeten zeggen? Dat is Isaac, mijn tweelingbroer. Als kleuters drukten we onze navels tegen elkaar aan omdat we ervan overtuigd waren dat we zo ter wereld waren gekomen. Ik heb hem al tien jaar niet gezien. Hallo? 17:40 Mijn vingers laten waterdruppels achter op mijn telefoonscherm en ik veeg ze weg met de onderkant van mijn shirt. ja ben ok 17:48 Weet mama het al? 17:49 ▶︎ ----------------- ○ 17:50 Hij stuurt me een spraakbericht. ‘Mama zei dat ze het aan voelde komen,’ zegt hij. ‘Alles thuis was al dagen aan het rotten. Zelfs de uien.’ Het klinkt gehaast. Ik weet niet wanneer ik zijn stem voor het laatst heb gehoord, zelfs op onze verjaardag sturen we elkaar alleen maar foto’s van taarten, memes over hoe oud we worden of een aaneenschakeling van emoji’s. Ik denk dat ik hem voor het laatst heb horen praten via een omweg – via een video op mama’s telefoon vorig jaar, waarin hij haar een fijne zestigste verjaardag wenst. Het voelt als een uitdaging, alsof Isaac zegt: ‘Ik heb iets van mezelf gegeven, nu is het jouw beurt.’ Ik druk op mijn scherm om mijn stem op te nemen, gooi de opname dan weg en probeer het opnieuw, klem mijn kiezen eerst stevig op elkaar, adem in door mijn neus. ‘Moeten we komen?’ vraag ik. Pas nadat ik het bericht een paar keer heb teruggeluisterd, durf ik het te versturen. ▶︎ ----------------- ○ 17:52 we kijken morgen ff 17:53 Ga je naar papa? 17:53 Ik vis het stukje prei uit de wasbak en rol het tussen mijn vingers. Tijdens een van de ruzies tussen onze ouders, die ene die ik me herinner omdat hij begon tijdens de finale van het Junior Songfestival en Isaac en ik net nadat de stemlijnen gesloten waren naar boven werden gestuurd, hoorden we mama zeggen dat het niet normaal was om een kind mee te nemen naar zo’n plek. Het was het jaar dat Tess won met Stupid, ondanks de vijf sms-stemmen voor De Smilies die ik via papa’s telefoon had gestuurd. ‘Het staat daar op springen, Abed,’ zei ze. We snapten niet wat ze bedoelde. Op onze kamer klom Isaac op het bovenste bed van ons stapelbed. Hij hurkte op het matras, leunde over de rand van het bed en sprong eraf, besloot het nog een keer te doen, en nog een keer. Als een video die we opnieuw en opnieuw afspeelden bleef hij in hoog tempo de ladder op klimmen om zich vervolgens van het bed af te werpen, tot mama de deur opengooide, ons een boze blik toewierp en de deur weer sloot. Het staat daar op springen. Had ze net zo’n scène als die in het filmpje voor zich gezien? Een golf van lucht die zich tegen de gebouwen aan kapotslaat? Ik trek de stop uit de wasbak en kijk hoe het water met een slurpend geluid de gootsteen in verdwijnt. In het halfuur daarna belt mijn moeder me elke vijf minuten, maar telkens wacht ik tot ze mijn voicemail krijgt en vanzelf ophangt. Na haar vierde poging stuur ik haar een bericht. Erg, hè? Daarna: Ik kom vanavond langs. Ze stuurt een huilende smiley, zonnebloem en lieveheersbeestje, en dan reageert Isaac. Weet het nog niet. bel je morgen 18:41 Soms vraag ik me af of Isaac en ik toen hij vertrok een onuitgesproken pact hebben opgesteld. Spraken we die ochtend af elkaar vanaf dat moment alleen nog maar te zien als het van levensbelang was? En zouden we dan in alle andere situaties, als in een perfect ingestudeerde dans, om elkaar heen bewegen en elkaar niet confronteren met ons bestaan?||https://www.parool.nl/kunst-media/schervenstad-over-een-tweeling-die-elkaar-hervindt-na-de-explosie-in-beiroet~b3dd334c/
2022-07-30||Opinie: ‘Ouders van leden Amsterdams studentencorps zijn erin geslaagd akelige, respectloze meelopers voort te brengen’||Het zoveelste voorbeeld van brallerig, seksistisch wangedrag binnen het corps was mij er deze week uiteindelijk één te veel. Op een krantenfoto zie ik lange tafels met mannen in hetzelfde uniform: witte overhemden en aanstellerige bretels. Wie zijn deze jongens die zichzelf als zo bijzonder, verheven en uitverkoren beschouwen? En vooral: wie zijn hun vaders en moeders? Het lijken in ieder geval mensen te zijn die erin zijn geslaagd akelige, respectloze meelopers voort te brengen. Want wat er op dit lustrumfeest gezegd werd, liegt er niet om. Hopelijk wordt Amalia dit lot bespaard. Misschien komt ze nog op tijd tot het inzicht dat ze niet bij deze club moet willen horen. Terecht werd in een artikel door de communicatiestrateeg van het corps opgemerkt dat deze jongens niet lijken te beseffen dat dit gedrag tegenwoordig voor altijd en iedereen zichtbaar blijft. En dat dat hun carrières heel nadelig zal beïnvloeden, zo niet onmogelijk maakt. Jammer jongens, jullie hebben je vleugels aan jullie vurig betoog verbrand. Op het gymnasium ook al niet goed opgelet! Exit masters of the universe. We kunnen jullie missen als kiespijn.Irene van Dantzig, Rotterdam Laten we spreken van ‘vrouwvijandige uitspraken’ in de berichtgeving over het ‘herendiner’ afgelopen week van het Amsterdams studentencorps ASC/AVSV in plaats van eufemistische termen als ‘vrouwonvriendelijke’ of ‘grensoverschrijdende uitspraken’ te gebruiken. Dit lijkt me duidelijker en meer de lading dekkend van wat er is uitgekraamd. Ik vermoed maar zo dat veel vrouwen het hiermee grondig eens zijn!Berber Pellicaan-Bouwkamp Al jaren stellen gezondheidswetenschappers dat het menselijk brein pas rond het 24ste levensjaar voltooid is. Daar kwam de NIX18-campagne uit voort. Ook criminologen, advocaten en rechters (er)kennen dit uitgangspunt. Vaak zijn foute gedragingen het gevolg van het puberale onvolgroeide brein. Blijkbaar geldt dat niet voor brallende studenten die met hun nog kinderlijke, door alcohol benevelde brein de ene na de andere walgelijke, vrouwonvriendelijke uitlating uitbraken. Waar vroeger het studentengebral beoordeeld werd met ‘ach, het hoort er een beetje bij’, komt nu de woke-meetlat uit de kast. De hele politiek correcte grachtengordel buitelt over elkaar heen om de meest zware straffen op te leggen. Het is dat radbraken verboden is, want anders... Zouden de protesterende boeren iets begrijpen van deze hele hoax?Ronald Nijenhuis, Zaandam Prinses Amalia gaat komend studiejaar studeren in Amsterdam en heeft te kennen gegeven lid te willen worden van ASC/AVSV, een club die vrouwen hoeren en sperma-emmers noemt. Misschien moet ze daar nog eens goed over nadenken of misschien haar eigen studentenvereniging starten. Aan belangstelling waarschijnlijk geen gebrek.Ilona Dekker, Nieuwegein||https://www.parool.nl/columns-opinie/opinie-ouders-van-leden-amsterdams-studentencorps-zijn-erin-geslaagd-akelige-respectloze-meelopers-voort-te-brengen~b029decf/
2022-07-30||Gronings gas is misschien toch niet zo’n slecht idee||Europa kampt met een enorm gasprobleem door de oorlog in Oekraïne, maar wat kunnen we eraan doen? Dr. Roland Kupers, onafhankelijk VN-adviseur op het gebied van klimaatverandering en complexiteitwetenschapper, stelt dat we het niet gaan redden met alleen maar een beetje besparen op ons gasverbruik. Hij betoogt dat Nederland de Groningse gaskraan zo wijd mogelijk moet heropenen, want alleen daarmee kunnen we voor de komende drie jaar het Europese gastekort oplossen, onafhankelijk zijn van Poetin en tijd kopen om groenere oplossingen te bedenken voor de lange termijn. De aardbevingsrisico’s zijn daarbij beperkt en overzichtelijk, meent hij. Ik vind het een verrassend, tegendraads en daarom moedig standpunt van de heer Kupers. Zelf was ik tegen de heropening van het Groningse gasveld vanwege het risico op de aardbevingen en omdat het geen vorm van groene energie is, maar nu worden er wel hele grote risico’s genomen door de EU met betrekking tot onze energievoorziening. Er bestaat een kans dat we in de winter zonder gas zitten, dat mensen verplicht worden minder te gebruiken of dat de armeren het niet meer kunnen betalen. De EU-lidstaten spraken deze week af dat ze 15 procent gaan besparen op hun gasvraag, omdat Rusland de energievoorziening voortdurend als wapen gebruikt. Hoe ze dat willen bereiken, is niet duidelijk. Nu denken veel lidstaten erover na om op grote schaal vloeibaar aardgas te importeren vanuit Qatar, Amerika en Nigeria. De NOS berichtte recent nog dat allerhande Europese delegaties de afgelopen maanden op bezoek kwam in Qatar om zo levering van het zogeheten lng, vloeibaar aardgas, veilig te stellen. Oftewel: we gaan van de ene schurkstaat naar de andere. Daarbij: “Als je dit doet moet je je 20 jaar vastleggen in contracten en dat druist in tegen onze wens om onze fossiele afhankelijkheid af te bouwen. Bovendien is het duurder dan in diezelfde tijd zon- en windenergie bouwen. We zijn een dief van onze eigen portemonnee,” betoogt Kupers. Ik wist niet dat het Nederlandse gasveld toen het ontdekt werd het grootste gasveld ter wereld was. Nu is het blijkbaar nog steeds het grootste gasveld in Europa en kun je volgens deskundigen de komende 10 jaar nog makkelijk maximaal gas produceren. Door het dichtdraaien van die kraan zijn wij medeverantwoordelijk voor de vraag- en prijsstijging van het Russische gas en de tekorten die de rest van Europa de komende winter zal hebben. De druk van de rest van Europa op Nederland zal dan ook waarschijnlijk enorm toenemen. Bovendien heeft Nederland nog lopende contracten met België, Duitsland en Frankrijk en moeten die landen nog verplicht van gas worden voorzien tot 2030. Politici hebben zichzelf klemgezet op dit onderwerp door te roepen dat de gaskraan absoluut dichtgaat. We moeten inzien dat de omstandigheden zijn veranderd en dat het plan dat Kupers voorstaat noodzakelijk is voor een fatsoenlijk energie- en klimaatbeleid. Ik hoop dat politici ook moedig genoeg zijn om dat te onderkennen. Rob Jetten moest al terugkomen op de D66-standpunten over kolencentrales. Misschien moeten politici ook niet al te resoluut zijn als het over het Groningse gas gaat. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/gronings-gas-is-misschien-toch-niet-zo-n-slecht-idee~bcc64af1/
2022-07-30||Nienke Bosschaart: ‘Op een congres over borstvoeding in Florence beleefde ik een aha-moment’||“In de biomedische optica gebruiken we licht om in het lichaam kijken. Zoals wij het doen, gebeurt dat van buiten het lichaam. We schijnen bijvoorbeeld licht op de huid en kijken naar het licht dat wordt verstrooid en teruggekaatst door de diepere huidlagen. Dit is een methode met veel voordelen. Je hoeft bijvoorbeeld het lichaam niet open te maken, en beschadigt het daardoor ook niet.” “Op deze manier kunnen we bijvoorbeeld meten wat er in het bloed zit, of in moedermelk. Een aantal jaar terug had een goede vriendin net een kindje gekregen, maar de borstvoeding kwam niet op gang. Daardoor had ze geen fijne kraamtijd, omdat er bij haar de angst heerste dat het kind niet genoeg voeding kreeg. Door die gebeurtenis kwam ik op het idee dat het mogelijk zou moeten zijn om te meten hoeveel een kind precies binnenkrijgt. Ik besloot hiervoor een subsidieaanvraag te doen.” “In 2017 bezocht ik een congres over borstvoeding in Florence. Daar in Italië beleefde ik een heus aha-moment. Talloze aspecten van de borstvoeding werden belicht, topsprekers wisselden elkaar af en het was ongekend inspirerend. Maar daar ter plekke werd gezamenlijk geconstateerd dat we eigenlijk maar bitter weinig weten over de moedermelk en over de borst zelf als die voeding geeft. Ik zag ineens heel veel mogelijkheden om hier vanuit de biomedische optica verandering in te brengen.” “Meteen toen ik thuiskwam heb ik een aantal testjes met licht gedaan, met mijn eigen moedermelk, want ik gaf toen nog borstvoeding aan ons tweede kind. Ik keek naar de interactie tussen licht en moedermelk en hoe we dat kunnen relateren aan de samenstelling van de melk. We zijn nu vijf jaar verder. Voor dit onderzoek heb ik inmiddels een Vidi-subsidie en een ERC Starting Grant toegewezen gekregen. Ik kan vijf jaar vooruit. Het uiteindelijke doel is om een sensor te ontwikkelen die kan meten wat het kindje exact drinkt.”||https://www.parool.nl/wereld/nienke-bosschaart-op-een-congres-over-borstvoeding-in-florence-beleefde-ik-een-aha-moment~b2ddfd86/
2022-07-30||Kloof tussen stad en platteland? Niet in het Amsterdam van de achttiende eeuw||Amsterdammers die het zich konden permitteren vluchtten vroeger in de zomer de stad uit. Bij oplopende temperaturen was de stad geen fijne plek om te verblijven. Rond 1640 werd daardoor de bouw van buitenplaatsen langs de Amstel, het Gein, de Waver of de Holendrecht razend populair. Op haar zomer­verblijven ontsnapte de stedelijke elite niet alleen aan de ondraaglijke stank en besmettelijke ziekten, maar kon ze op de bijhorende pachtboerderijen ook het ideaal nastreven van een zorgeloos landelijk bestaan in een utopisch boerenlandschap. De zomerse trek naar het platteland en de negatieve aspecten van het ­leven in de stinkende en ongezonde stad, worden volgens landschapshistoricus en boerenzoon Gerrit van Oosterom (1975) vaak te makkelijk met elkaar in verband gebracht. Het was namelijk vooral de economische bloei van Amsterdam, stelt hij in zijn proefschrift, die leidde tot een stortvloed aan beleggingen in landerijen en boerderijen rondom de stad. Voor zijn promotie-onderzoek bestudeerde hij ruim honderdzestig buitenplaatsen in het Amstelland. De geschiedenissen van de buitenplaatsen en de landbouw zijn voorheen vooral los van elkaar bestudeerd. Kunsthistorici waren met name geïnter­esseerd in de stilistische aspecten van het fenomeen, maar zelden in de rurale tradities. Onbegrijpelijk, vindt Van Oosterom. ‘We kunnen niets zeggen over de reden waarom buitenplaatsen ook boerderijen en landerijen bevatten als we alleen kijken naar hofdichten en tuintraktaten, maar niet naar kasboeken en pachtcontracten,’ stelt Van Oosterom in zijn proefschrift waarvan onlangs een schitterend geïllustreerde handelseditie is verschenen ‘De gewoonte van den Zomer op het Land door te brengen, moet ons, natuurlijk, den aandagt op den Landbouw doen vestigen; en dien als een allergeschiktste en den mensch allerwaardigste uitspatting, zo wel als nuttige oefening, doen beschouwen.’ Met deze woorden verantwoordde secretaris Jeronimus de Bosch in 1788 de oprichting in Amsterdam van de Maatschappij ter Bevordering van den Landbouw. Woorden die volgens Van Oosterom veel vertellen over hoe de Amsterdamse elite, buitenleven en landbouw zich tot elkaar verhielden: ‘Voor deze families waren Amsterdam en het omliggende platteland geen tegenstelling, maar één groot economisch, sociaal en cultureel speelveld.’ ‘Zo veel als we weten over de eigenaren van de buitenplaatsen, zo weinig weten we door een chronisch gebrek aan bronnen over de pachtboeren,’ aldus Van Oosterom. Uit de pachtcontracten blijkt wel dat veel boeren uit de directe omgeving afkomstig waren. Ook over de financiële welstand van de buitenplaatsboeren is weinig bekend. Maar arm kunnen ze volgens hem niet zijn geweest ‘want ze waren in staat om relatief grote boerderijen voor soms stevige pachtprijzen te pachten en een eigen veestapel te onderhouden.’ De manier waarop de stadsbewoners naar het platteland en zijn bewoners keken werd gekenmerkt door tegenstrijdigheden. Het beeld van de boer als koddig, dom of sluw en doortrapt werd in de Renaissance herzien: landbouw werd opeens iets nobels. Het leidde tot kunstzinnige verheerlijking van het boerenbestaan, in gedichten, op schilderijen en zelfs op behang. Tijdens de Verlichting zag de stedelijke elite voor zichzelf een gidsrol weggelegd bij verheffing van de in hun ogen onderontwikkelde boeren. Daarbij bleek ‘onse boer’ op de buitenplaats een handig instrument. De tekst loopt door onder de foto De pachtboer werd nadrukkelijk niet gezien als personeel, zoals huishoudsters en kindermeisjes die vaak meeverhuisden tussen Amsterdam en de buitenplaats. Sommige Amsterdamse landeigenaren voelden zich ook betrokken bij de dorpsgemeenschap en sommigen betaalden mee aan inzamelingsacties voor kerken. Koopman Johannes de la Croix (1685-1730) liet tot veertig jaar na zijn dood jaarlijks tien gulden na aan het dorpsschooltje in Stokkelaarsbrug. De voorkeur voor een buitenverblijf in de achtertuin van Amsterdam had alles te maken met de bereikbaarheid. De Amsterdamse eigenaren wilden maximaal ‘een dag gaans’ van de stad verkeren. Goede bereikbaarheid was een must, omdat ze vaak voor zaken aan de stad waren gebonden. Jacob Poppen (1638-1694) bijvoorbeeld, reisde dagelijks met zijn koets van zijn buitenplaats Over-Holland aan de Vecht naar Amsterdam en terug. Koopman Quirijn Brants (1668-1741), die graag dagen buiten de stad verbleef, werd bij zijn mogelijke aanstelling bij handelshuis De Geer duidelijk gemaakt dat hij en zijn gezin ‘geen hele weeck buyten dienen te blijven’. Het idee dat de gekoesterde buitenplaats van generatie op generatie werd doorgegeven, zoals in Oost-Nederland, gaat niet op voor het Amstelland. Veel polderbezit werd hier na gemiddeld twee decennia weer van de hand gedaan. Toch waren er ook families die hun buitenplaats langer in bezit wensten te houden. Zeepzieder en koopman Anthony van der Giessen (1684-1757) verbood het zijn erfgenamen bijvoorbeeld het buiten Zorgvliet binnen veertig jaar na zijn overlijden te verkopen. Ook doopsgezinde en katholieke Amsterdammers waren als religieuze minderheden meer gehecht aan hun polderbezit. Zo bleef Beek en Hof aan het Gein door een gerichte huwelijkspolitiek ruim honderdvijftig jaar in bezit de doopsgezinde families Block, Van Beeck en De Clercq. Toch werd het merendeel van de buitens uiteindelijk in het kader van de vooruitgang gesplitst of gesloopt. Langs de Amstel en in de dorpsranden was de kans groot dat er direct naast of tegenover het eigen buiten een herberg, een fabriek of andere onwelgevallige constructie verrrees, die de zorgvuldig geconstrueerde landelijke iylle bruut zou verstoren. Gerrit van Oosterom: Boeren op de buitenplaats. Uitgeverij Noordboek, € 49,90.||https://www.parool.nl/wereld/kloof-tussen-stad-en-platteland-niet-in-het-amsterdam-van-de-achttiende-eeuw~bc78a7ae/
2022-07-30||Bonne Suits opent nieuwe winkel/galerie, midden op de Warmoesstraat: ‘Er is hier een te gekke combinatie van spanning’||Als het aan Bonne Reijn (31) ligt zou ­iedereen die voor het eerst een belastingbiljet invult een Bonne Suit moeten krijgen. En dan, als een hele generatie langzamerhand in hetzelfde uniform loopt, kan de lol beginnen. Geen klassenverschil en statuskleding voor de jeugd, maar ­status op basis van bijvoorbeeld sociaal gedrag. Zeedijk 60, Reijns eerste winkel met diverse merken, barst uit zijn voegen en zijn merk ­Bonne Suits verdient inmiddels een eigen plek: het pand waarin tot tien jaar geleden 150 jaar lang koffiebranderij Geels & Co huisde. “Ik hoop het. Deze straat is heftig, complete toeristengekte, maar ik zie groot potentieel: een alternatieve route voor kwaliteitstoerisme. ­Diegenen die niet voor de hasj komen, maar voor cultuur en om te shoppen. Ik dacht altijd dat toeristen vanaf CS via de Zeedijk het centrum binnenkwamen, maar dat klopt niet. Hordes toeristen lopen juist vanaf CS over het Damrak, halverwege gaan ze met hun versufte hoofd googelen wat er leuk is in de buurt.” “Perfect, precies bij de Oude Brugsteeg, die slaan ze in en dan lopen ze pal tegen mijn ­pand aan. Er is geen ontsnappen aan, de grote etalageramen fungeren als een soort fuik. Als ze eenmaal hier zijn, dan is er in een radius van 300 meter een te gekke combinatie van spanning: sekstoerisme, gekke barretjes en entertainment, en winkels als POP Trading, Patta, TNO, Stüssy, en Zeedijk 60 natuurlijk. Laat ik vooral ook niet de NV Zeedijk vergeten, en al het goeds dat ze doen voor de binnenstad.” “We verkopen in België en in een paar winkels in Japan, de webshop bedient een groot deel van Amerika, en Engeland is ook een grote afnemer. We shippen wereldwijd, daarom is het zo goed om een flagshipstore te hebben. Mensen ­kunnen hier passen. Omdat we zo weinig plek hadden, 50 vierkante meter voor drie merken, zónder stockroom, moesten we op de Zeedijk vaak nee verkopen. Hier hangt alles.” “Thank God. Na het weekeinde liep het storm met precies de toeristen die we graag willen. Nederlanders geven nog steeds weinig geld uit aan kleding, daarbij is mijn fanbase jong. Het wordt een onwijs spannende periode, Zeedijk 60 was een groepsding. Ik woonde met vrienden op de Oude Schans in een huis dat ik van mijn moeder heb geërfd. Ik kon geen personeel betalen en vroeg ze in de winkel te staan, in ruil mochten ze er ook hun eigen merk verkopen.” “In de Warmoesstraat zijn we voor het eerst met personeel en een heuse storemanager gestart. Een bizarre stap, we doen het nog steeds met ­eigen geld. Justus Cohen Tervaert is mijn businesspartner, ik zit barstensvol ideeën en energie, te veel soms. Hij is de rem, ik ben het gas.” “Ik ben hier opgegroeid en wil met culturele initiatieven een positieve draai geven aan deze plek. Buurthuizen zijn wegbezuinigd, er is hier geen cohesie voor jonge mensen. In Oost, West en met name in Noord gebeuren veel ­leuke dingen, dat wil ik hier ook. Elke twee maanden gaan we daarom shows cureren, in september met jong talent van de Rijksakademie en twee lokale kunstenaars. De kickoff is de tentoonstelling De Schans hier en nu, een voortzetting van de kunstshows die ik sinds mijn achttiende organiseer in mijn woonkamer.” “Veel vrienden en ook hun ouders vonden het een verademing om van werken te genieten, zonder dat er een galeriehouder staat in te schatten hoeveel geld je in je portemonnee hebt. De kunstverzameling die ik heb opgebouwd hangt nu hier, aangevuld met werk van diezelfde kunstenaars voor de verkoop.” “In de kelder komt een muziekstudio, een testcase voor Aanpak Binnenstad, een subsidieplatform van de gemeente, die voor een interessante dynamiek gaat zorgen. Buurtkids mogen hier muziek maken, afgewisseld door profartiesten. Er slaapt op dit moment een punkband uit New York bij mij thuis, die wil hier een EP opnemen.” “Je hebt natuurlijk De Kindertelefoon, dit is een mildere versie, althans zo voelt het, want voor mij was dat een te grote stap. Alsof ik dan toegaf echt een nutcase te zijn met een groot probleem. Hier kan vanaf 30 augustus iedereen tussen de 12 en 25 jaar op dinsdag van 3 tot 6 binnenlopen als hij zich niet goed voelt. Je hart luchten in een vertrouwd gesprek met een vrijwilliger kan al flink opluchten, maar we kunnen ze ook doorverwijzen. Ik hoop dat kids zich hier op hun gemak voelen.” “Klopt, mijn moeder is overleden toen ik acht was, daarvoor woonde ik in Dedemsvaart op kwekerij Moerheim bij de familie van mijn moeder én bij mijn vader en zijn gezin op de Oude Schans in Amsterdam. Ik kwam fulltime bij mijn vader terecht, ik neem het hem niet kwalijk, maar dat was een ingewikkelde gezinssituatie.” “Op mijn veertiende ben ik van huis weggelopen. Gelukkig zijn er mensen geweest die me hebben geholpen een weg te vinden. Toen ik na vele omzwervingen terugkwam in het huis op de Oude Schans lag er een briefje van vijftig op tafel met de woorden: ‘Bonne we zijn naar Beverwijk verhuisd, succes’.” “Ik heb het huis leeg getrokken en ben er met mijn vriendin gaan wonen. Om financieel overeind te blijven ben ik kamers gaan verhuren. Ik zocht een baan en gaf mijn cv af bij de hele Rozengracht, de pizzeria, de kebabzaak, de avondwinkel. Én bij SPRMRKT, waar ze te gekke kleren verkochten: Damir Doma, Margiela, Rick Owens, merken waar ik nog nooit van had gehoord. Ik droeg een stomme jas, maar alleen zíj belden terug en waren superlief voor me, terwijl ik een ongelooflijke adhd-puber was.” “Daarna werd ik stylist voor rapduo The Opposites en pop-rockband Go Back to the Zoo, en werkte ik als stylist en casting director voor Patta. Daar raakte ik bevriend met mede-eigenaar Guillaume Schmidt, hij werd mijn mentor en zei dat ik alle energie die ik in anderen stopte moest gebruiken om iets voor mezelf te doen.” “Op de kwekerij droeg ik als kind vaak een kobaltblauwe overall. Ik kocht er drie bij de Mof op de Haarlemmerdijk, droeg ze in het uitgaans­leven en kreeg veel complimenten. Toen begon het te borrelen. Ik wilde een merk opzetten dat toegankelijk was voor iedereen, gebaseerd op werkmanskleding, makkelijk te produceren en uniseks.” “Ik las in die tijd veel over communisme en constructivisme. De utopische gedachte erachter vind ik interessant, voor oplossingen moeten we met z’n allen samenwerken. Aan het initiële idee voor Bonne Suits ligt communisme ten grondslag.” Nee, want ieder zal zich toch proberen te onderscheiden, versiering is een oerinstinct van de mens. Je willen voortplanten, bovenaan in de groepsrang komen, dat heeft te maken met sterk zijn en zorgen voor, maar ook met opvallen, je onderscheiden. Ik zou het te gek vinden als iedereen in een Bonne Suit loopt, maar zijn persoonlijkheid laat spreken, bijvoorbeeld door omgangsvormen. Onze laatste regel in marketingslogans is altijd no class.” “Ik hoop dat klasse in de toekomst niets meer te maken heeft met je dure Nike Dunks van 380 euro, maar dat je even heel simpel teruggaat naar de basis en een omaatje helpt oversteken. Kijk om je heen waar je kan helpen, dat dát je waarde geeft. Waar veel klanten op aanhaken bij het merk: als je de Bonne Suit draagt, dan gaat het juist weer om jou, om wie je bent.” “We zijn net maar liefst vier jaar bezig geweest om katoen met mineralen te verven, waarvoor 70 procent minder water nodig is. Dat heeft geresulteerd in een speciale collectie. Eerder maakten we al een tussencollectie van koffieresidu, daar willen we graag mee verder. Duurzaamheid is naast inclusiviteit de tweede pijler van BS. De komende collectie heet Bonne Suits Full Circle, en is een samenwerking met Full Circle. Zij maken kleding van half ecokatoen half petfles, alle onderdelen recyclebaar. Lever je een kledingstuk weer in, dan krijg je de borg terug of korting. Zij gaan die collectie ook voor ons recyclen.”||https://www.parool.nl/amsterdam/bonne-suits-opent-nieuwe-winkel-galerie-midden-op-de-warmoesstraat-er-is-hier-een-te-gekke-combinatie-van-spanning~b8633c40/
2022-07-30||Opinie: ‘Ik ben zelf ook zo’n ongeduldige en asociale weggebruiker’||Ik geef op feestjes en partijen graag af op yuppen met hun VanMoofs en bellende bakfietsouders. Zo van: ‘Ze rijden onnodig hard op kleine stukken en denken dat de Amsterdamse fietspaden van hen zijn.’ Ik word ook chagrijnig van vrouwen van middelbare leeftijd die me glimlachend met 35 km/u en een ontspannen rechte rug inhalen en wier banden in slow motion lijken rond te draaien. De grootste hekel heb ik nog aan influencers, op rare elektrische futuristische fietsen met zulke brede wielen dat een trekker er niet tegenop kan. Ondertussen wordt het steeds onveiliger in het verkeer. Vanaf mijn Swapfiets moet ik echter bekennen: ik ben zelf ook een asociale weggebruiker. Gevaar en andermans irritatie schuw ik niet. Vaak fiets ik door rood en als dat niet kan, sluit ik vooraan aan bij het groepje wachtenden – desnoods op de stoep. Soms pak ik toch even snel de telefoon erbij, om van afspeellijst te wisselen of toch even ‘ja, ik ben er bijna’ terug te appen. Ik ben zo nobel geweest mezelf de verantwoordelijkheid te geven toeristen op te voeden, door een dusdanig dominante houding aan te nemen waardoor ze ‘begrijpen’ dat ze niet lukraak op straat kunnen lopen. Ik rijd ze niet van de sokken, maar ik maak wel duidelijk: tot hier en niet verder. Alleen in de buurt van kinderen geef ik het goede voorbeeld. Ik wil niet op m’n geweten hebben dat ze opgroeien tot de asociale Swapfietser die ik zelf ben geworden. Een paar weken geleden heb ik het straatbeeld van de andere kant bekeken, toen ik op mijn racefiets noodgedwongen over het Singel reed. Geloof me, als racefietser probeer je het centrum te allen tijde te vermijden en is voorzichtigheid onherroepelijk. Brug op, brug af, in slakkengang. Een groepje jongens stak plots zonder te kijken over. Met een zwier gooide ik mijn stuur om, de hielen van een gepensioneerde lange man kon ik niet ontwijken – ik leerde hem later kennen als Wim. Hij viel voorover met z’n hoofd en een elleboog op het asfalt. Wim buiten bewustzijn, zijn vrouw Gerrie in paniek. Wims hart is ook niet meer wat het is geweest. De 112-medewerker verzekerde me dat ze er snel zouden zijn, al hielpen de vele wegwerkzaamheden niet mee. Wim en Gerrie lopen al jaren door hun stad Amsterdam. Het wordt er steeds drukker. Hadden ze nou maar niet het centrum genomen. Ik dacht hetzelfde. Vijftien minuten later zat Wim in de ambulance en stond ik onder verhoor van de politie. Ik kwam niet veel verder dan dat ik mensen probeerde te ontwijken, ‘vermoedelijk een groepje toeristen van wie twee met een zwarte capuchon’. Hoe ik wist dat het toeristen waren? Ze keken niet om toen ze overstaken en waren zichtbaar niet getraind op geluidloze fietsers. Geroezemoes in de ambulance, de deur ging open. Wim gaf me een boks vanaf de brancard. Ik keek de ambulance na toen die wegreed. Ik klikte mijn fietsschoen op het pedaal en bekeek mijn geschaafde benen. Op de terugweg zag ik de stad door de ogen van Wim en Gerrie: hectisch, druk en onoverzichtelijk. Een aantal weken later informeerde ik hoe het met Wim gaat. Gerrie kwam met het nare bericht: ‘Het ongelukje heeft toch nog een staartje… blijkt nu dat botsplinter is afgebroken en dat zwerft rond. Wordt behandeld.’ Ik ben sindsdien voorzichtiger geworden, maar door rood fietsen blijft lonken. Soms kan ik het goedpraten, want dan vertrekt de trein over 5 minuten en ik kon écht niet eerder weg van huis. Bij wijze van steekproef heb ik mezelf de afgelopen weken twee keer getimed. De ene keer reed ik zoals altijd: liefst doorfietsen bij rood; de tweede keer rustig, zen: even niet nog net voorlangs. Het scheelde me op 20 minuten precies 2 minuten, en in beide gevallen haalde ik de trein. Het is heerlijk om af te geven op de irritante VanMoofs, influencers op brede banden, middelbare elektrische rijders, bakfietsouders en fietskoeriers, maar een beetje zelfreflectie op z’n tijd kan ook geen kwaad. Ik heb me de laatste jaren ontwikkeld tot een asociale en ongeduldige weggebruiker. Ik zou bij wijze van spreken mijn eigen ouders nog aanrijden – ware het niet dat ze veilig in de Achterhoek wonen. Hoogste tijd dat ik mezelf een halt toeroep en stop voor dat rode fietslicht. Die Swapfiets ruil ik in voor een derdehands Gazelle van Marktplaats. Op een oude fiets moet je het tenslotte leren.||https://www.parool.nl/columns-opinie/opinie-ik-ben-zelf-ook-zo-n-ongeduldige-en-asociale-weggebruiker~b83a13fa/
2022-07-30||Opinie:  ‘Er is te weinig oog voor het Nederlandse slavernijverleden in Azië’||De bewustwording over het Nederlandse slavernijverleden is de laatste jaren sterk toegenomen. Dat was ook merkbaar tijdens de afgelopen Nationale Herdenking Slavernijverleden en de viering van Keti Koti op 1 juli. Deze ontwikkeling stemt hoopvol. Zeker ook omdat er nog steeds mensen zijn, onder wie VVD’er Yola Hopmans (‘we moeten niet vergeten dat de slavernij ons ook veel welvaart heeft gebracht’) en de omstreden emeritus hoogleraar Piet Emmer (‘een Afrikaan die gebrandmerkt werd, kreeg het gevoel: ik hoor ergens bij’), die op even abjecte als bespottelijke wijze het Nederlandse slavernijverleden trachten wit te wassen. Onze collectieve herinnering aan het Nederlandse slavernijverleden is echter vrij eenzijdig. Deze is grotendeels gebaseerd op kennis over Afrikaanse slaafgemaakten die werden vervoerd naar Noord- en Zuid-Amerika en daar op plantages werkten, de zogeheten trans-Atlantische slavenhandel. Dat dit centraal staat tijdens Keti Koti is terecht en logisch. Immers, op 1 juli 1863 werd de slavernij in Suriname en op de Nederlandse Antillen afgeschaft. Nazaten van die slaafgemaakten strijden al jaren voor Nederlandse erkenning van deze slavernijgeschiedenis. Nederland heeft zich echter ook schuldig gemaakt aan slavernij en slavenhandel in Azië. Daar wordt nauwelijks over gesproken in media, cultuur, onderwijs en de politiek. Ook in de veelbesproken tentoonstelling Slavernij in het Rijksmuseum was vorig jaar te weinig aandacht voor het Nederlandse slavernijverleden in Azië. Dat is opmerkelijk, aangezien de Nederlandse betrokkenheid bij slavernij in ‘de Oost’ eerder begon, langer duurde en omvangrijker was dan in ‘de West’. Vorige maand schreef onderzoeksjournalist Leendert van der Valk in De Groene Amsterdammer over het begin van de Nederlandse slavernij. Wat blijkt? Al op de eerste Nederlandse handelsreis naar Azië in 1595 maakten Nederlanders op Madagaskar twee jongens tot slaaf en namen hen mee naar het huidige Indonesië – zo’n 40 jaar voordat Nederland begon aan de trans-Atlantische slavenhandel. Vervolgens was de Vereenigde Oostindische Compagnie sinds haar oprichting in 1602 structureel betrokken bij slavernij. De handelswaar aan boord van VOC-schepen bestond naast specerijen ook uit slaafgemaakte mannen, vrouwen en kinderen. Zij moesten onder meer forten bouwen en werken op plantages. Ook zuiverde de VOC verschillende gebieden van hun oorspronkelijke bewoners door deze te vermoorden of te deporteren. Daar zette zij dan plantages op die werden beheerd door Europese kolonisten en bewerkt door slaafgemaakten uit andere gebieden – een ultieme vorm van omvolking. Dat gebeurde in 1621 bijvoorbeeld ook op de Banda-eilanden, nadat Nederland genocide had gepleegd op de lokale bevolking. Gouverneur-generaal Jan Pieterszoon Coen wilde zo een monopolie op nootmuskaat veiligstellen. Het is daarom ook verwerpelijk – en tekenend – dat een stad als Hoorn Jan Pieterszoon Coen als held blijft vereren terwijl het een schurk was die zich schuldig had gemaakt aan slavernij, moord en genocide. In Daar werd wat gruwelijks verricht: Slavernij in Nederlands-Indië rekent schrijver Reggie Baay overtuigend af met het idee dat Nederlandse slavenhandel in Azië ‘minder erg’ was dan de trans-Atlantische slavenhandel. Hij beschrijft hoe slaafgemaakten op gruwelijke wijze werden ontmenselijkt, vervoerd, mishandeld, gemarteld en vermoord. Daarnaast was de slavernij in Azië onder Nederlands regime omvangrijk, het ging om 600.000 tot 1 miljoen slaafgemaakten – meer dan in ‘de West’. Veelzeggend is ook dat in Nederlands-Indië slavernij op 1 januari 1860 officieel werd afgeschaft, maar (al dan niet in verkapte vorm) tot in de 20ste eeuw geaccepteerde praktijk was. Inheemse arbeiders waren onvrij en werden uitgebuit en gemarteld door particuliere ondernemers. En het Nederlandse koloniale regime dwong de inheemse bevolking tot veel en zware onbetaalde arbeid, bijvoorbeeld bij de aanleg van wegen. Baay constateert dat in 1942, aan de vooravond van de Japanse invasie, nog sprake was van wijdverbreide gedwongen arbeid. Slavernij was een onmisbaar fundament van Nederlands kolonialisme in Azië. Zonder slavernij en slavenhandel zou de VOC nooit winstgevend zijn geweest en al na een paar jaar failliet zijn gegaan. De VOC was dus geen ‘normale’ handelsonderneming om trots op te zijn, maar een inherent immorele en criminele organisatie. Hetzelfde geldt voor het Nederlandse koloniale regime dat de VOC opvolgde. Dat vonden prominente critici destijds overigens ook al en is dus geen ‘nieuwerwetse’ of ‘politiekcorrecte’ zienswijze, zoals activistische kolonialen als schrijver Kester Freriks en voornoemde Piet Emmer graag beweren. Nieuwe wetenschappelijke inzichten en recente publicaties, waaronder De slavernij in Oost en West: Het Amsterdam-onderzoek, benadrukken het belang van het Nederlandse slavernijverleden in Azië. Door de verbanden met de trans-Atlantische slavenhandel te belichten, wordt duidelijker hoe wijdverbreid en diepgeworteld slavernij is in de Nederlandse geschiedenis; slavernij is een fundament geweest voor – en werkt nog steeds door in – onze moderne Nederlandse samenleving. Het is hoognodig dat in media, cultuur, onderwijs en de politiek voldoende aandacht wordt besteed aan die kennis over het Nederlandse slavernijverleden in Azië. Dat is nu geenszins het geval. Zelfs het nog op te richten Nationaal Slavernijmuseum lijkt daar vooralsnog onvoldoende in te voorzien. Dat museum heeft óók het trans-Atlantische slavernijverleden als vertrekpunt met slechts ‘ruimte voor het slavernijverleden als geheel’, aldus een persbericht van wethouder Rutger Groot Wassink dat onbedoeld zijn tunnelvisie in deze illustreert. Zolang er weinig aandacht is voor het Nederlandse slavernijverleden in Azië, is er geen compleet beeld van de Nederlandse betrokkenheid bij slavernij en slavenhandel. Dan is daadwerkelijk begrip en brede verwerking van ‘het’ Nederlandse slavernijverleden niet mogelijk.||https://www.parool.nl/columns-opinie/opinie-er-is-te-weinig-oog-voor-het-nederlandse-slavernijverleden-in-azie~babbe586/
2022-07-30||Tineke de Nooij: ‘Wat denkt zo’n vrouw nou dat zo’n bekende zanger wil? Scrabbelen?’||“Ik woon er inmiddels alweer 24 jaar, maar ben er ook geboren. In het tweede jaar van de oorlog. Mijn vader – hij was verloofd maar nog niet getrouwd met mijn moeder – was tewerkgesteld in Duitsland. Toen mijn moeder erachter kwam dat ze zwanger was, lukte het hem terug naar Nederland te komen. Op 19 april 1941 zijn ze getrouwd en acht dagen later ben ik geboren. Niet lang daarna moet mijn vader de onderduik in zijn gegaan. We hebben nadien eigenlijk nooit meer over die periode gesproken, maar van mijn eerste jaren heb ik alleen foto’s met mijn moeder of mijn opa.” “Haha. Nou, niet bepaald. Hoewel: tot ik op mijn 19de bij Veronica ging werken, deed ik alles volgens het boekje. Op mijn 14de had ik mijn eerste vriendje en met hem ben ik op mijn 18de getrouwd. Het was de tijd dat samenwonen zonder huwelijk volkomen onbestaanbaar was. En het pad voor een vrouw lag ook al zo goed als vast: ik zou nog een paar jaar werken als telefoniste, dan stoppen met werken en kinderen krijgen. Nou, dat was dus niets voor mij. Ik had het zo naar mijn zin bij de radio én ik werd verliefd op Tony Vos, die een jazzprogramma presenteerde bij Veronica. Dat veranderde alles. Ik ben gescheiden, kreeg ongehuwd een kind met Tony en moest daarna dus gewoon aan de bak voor mijn eigen geld. Ik heb altijd gewerkt, nu al meer dan 60 jaar bij elkaar.” “Ik had het geweldig naar mijn zin bij Omroep Max op NPO Radio 5, maar wilde niet meer vastzitten aan de live-uitzendingen. Dus ben ik afgelopen januari gestopt. Ik heb een prachtig georganiseerde afscheidsuitzending gehad, live vanuit Beeld & Geluid. En wat ook zo leuk was – even opscheppen, hoor – is dat ik honderden en honderden lieve berichtjes heb gekregen van luisteraars. Ik heb Max gevraagd ze voor me af te drukken. Met dat pak papier heb ik lekker een hele middag zitten egotrippen.” “Ik was van alles van plan: veel reizen, lekker eropuit. Maar ik heb mijn eigen mobiliteit onderschat. Ik loop slecht, heb voortdurend pijn, ben eigenlijk niet in staat in mijn eentje op reis te gaan. En trouwens: in je uppie is daar ook geen ene mallemoer aan. Je kunt niets delen.” “Ik had dus gewoon een compleet verkeerde beslissing genomen. Ik zat hier thuis en verveelde me kapot. Ik kan het niet goed uitleggen, maar het komt erop neer dat ik onnozel genoeg niet doorhad hoe oud ik eigenlijk ben. Ik denk dat ik mijn hoofd nog ergens tussen de 50 en 60 zat. Dat was ook zo’n geweldig leuke periode. Ik was net getrouwd met Peet (chirurg Peter IJkelenstam, red.), mijn derde man. Zulke fantastische jaren hebben we gehad, alles bezocht wat we wilden zien. Misschien hoopte ik die tijd weer terug te kunnen halen. Maar dat kan natuurlijk helemaal niet. Peet is nu vier jaar overleden. Ik ben gewoon alleen en dat moet ik accepteren. En daarbij miste ik de radio, het meedraaien in zo’n team met collega’s is het leukste dat er is.” “Het cirkeltje is rond. Terug bij Veronica. Ik was totaal verbaasd dat programmadirecteur Rob Stenders me vroeg, maar had wel meteen ideeën. In de late avond kan ik wat toevoegen. Overdag ligt het qua muziek redelijk vast daar, maar ik wilde juist draaien wat ik in de jaren zeventig en tachtig ook al bij Veronica deed: Led Zeppelin, Jethro Tull, Frank Zappa met z’n Mothers of Invention. Dat doe ik op zondagavond, op zaterdag draai ik dan Nederlandse groepen. En wat zo heerlijk is: ik kan die uitzendingen opnemen wanneer ik wil. Doe ik niet thuis, nee. In Hilversum hebben ze alle computertoestanden die ik nodig heb. Ik ben zelf nog van de pick-up en de slipmat.” “Draaide ik in mijn eerste programma voor de publieke omroep, nadat Veronica in 1974 tot het bestel was toegetreden. Twee uurtjes op Radio 4. Violist Theo Olof begon al snel een actie om me weg te krijgen. Veel te jolig op zo’n statige zender, vond hij. Terwijl: ik ben dol op opera, heb zelf altijd klassiek piano gespeeld en ik dacht: misschien kan ik helpen die klassieke muziek aan een wat breder publiek te helpen. Gelukkig ging zo’n protestactie toen nog met briefkaartjes. Tegenwoordig ben je met die sociale media zo weggepest.” “Ik was gewoon een werkende moeder, hoor. Ik deed wat ik moest doen om m’n gezin te onderhouden. Maar ik zat in de jaren 70 wel bij de actiegroep ‘Wij vrouwen eisen’. Het ging ons toen onder meer om abortus uit het wetboek van strafrecht te halen. Ik heb nog met zo’n spandoek bij de abortuskliniek Bloemenhove gestaan. Premier Van Agt wilde die laten sluiten. Nou, mooi niet. Daarom begrijp ik de woede in de Verenigde Staten nu ook zo goed. Die gekken die die wetten terugdraaien! Zijn we potverdorie ineens 50 jaar terug in de tijd. Er is er maar één de baas over je lichaam en dat ben je zelf.” “De radio bedoel je? Valt best mee, hoor. Er werken nog steeds hartstikke veel vrouwen bij de radio. Alleen helaas wel vaak in ondersteunende functies. Die diskjockeys zijn nog steeds bijna allemaal mannen. Ook bij Veronica, ja. Maar ik ben niet van de school die vindt dat radiozenders op zoek moeten naar meer vrouwen achter de microfoon. Het is omgekeerd. Die vrouwen moeten op zoek. Kom op, zorg dat je er tussenkomt! Ik zat ook niet thuis te wachten tot ik gevraagd werd.” “En ik moet ook eerlijk zeggen: niet alle vrouwen hebben een fijne, onderhoudende toon. Die hoge stemmetjes zijn gewoon niet prettig om naar te luisteren. Zeker wanneer ze, zoals tegenwoordig vereist is, tempo moeten maken tussen de muziek door. Die toon hebben mannen van nature gewoon wat makkelijker te pakken.” “Heb ik geen enkele ervaring mee. Komt denk ik doordat ik me niets onprettigs laat zeggen. Laatst nog op Facebook, een oud-collega. Die had het over het EK Voetbal voor ‘mensen met een vagina’. Nou ja, zeg! Dan reageer ik meteen, hè. We hebben het toch ook niet over voetbal voor lullebakken?” “Wat een onzin, zeg. Maar je moet er dus wel wat van zeggen. Als ik ze vroeger bij Veronica allemaal had moeten aanklagen voor dat soort taal, was ik nu nog bezig geweest. Iemand die z’n handen niet thuis kon houden? Is me nooit gebeurd, maar zo’n man had een ontzettende lel van me gekregen.” “Dat gedoe bij The Voice of Holland heb ik met verbazing gevolgd. Wat denkt een volwassen vrouw dat zo’n bekende zanger van plan is wanneer hij je vanuit zijn hotelkamer belt en een taxi wil sturen om je op te halen? Zo’n man wil echt niet met je scrabbelen, hoor. Ik vind het niet alleen naïef, maar ook gewoon dom. Waarom stel je je zo afhankelijk op? Natuurlijk moet die kerel zoiets niet doen, maar je kunt als vrouw toch ook voor jezelf opkomen? Dat moet iedereen in dit leven, want een ander doet het niet voor je.” “Ik draag hem vandaag niet, maar dat is puur omdat ik ook weleens een andere ketting om wil. Ik geloof nog steeds in de geneeskracht van natuurstenen. Niet als vervanging van de dokter, wel als waardevolle aanvulling. De Biostabil, een magneetsteen, was een vinding van Bruno Santanera, een Italiaan uit het Groningse Godlinze. Ik maakte voor RTL4 een documentaire over hem. Een paar jaar later was ik van plan was via Tel Sell Zuid-Afrikaanse wijn te gaan verkopen. Die wijnimport ging op het laatste moment niet door, maar ik had al wel de zendtijd. Ik belde Santanera en haalde hem over met Tel Sell in zee te gaan. Mijn zusje interviewde fans van de Biostabil, mijn zoon deed de belichting en mijn stiefzoon het geluid. Toch had ik het allemaal financieel wat handiger met die meneer moeten afspreken, want al na vier dagen tv-spotjes werd ik gebeld: er was nog nooit zoveel verkocht. Uiteindelijk draaide Tel Sell die jaren 25 miljoen gulden omzet.” “Dat is er dus niet gekomen! Leek me een goed idee tijdens de coronaperiode. Je moet toch in beweging blijven, hè? En wandelen lukt me niet goed meer. Ik heb had hier in de tuin plek gemaakt voor een bad van zeven bij zeven meter, besteld bij bol.com. Maar, ik zeg het maar eerlijk, ik had me niet goed voorbereid. Toen dat ding hier eenmaal stond bleek er 69.000 liter water in te moeten. Een nacht lang heb ik de kraan laten lopen, maar toen was ik nog niet eens halverwege. Tot mijn geluk bleek dat ding ook te lekken. Ik kon hem gratis terugsturen, maar zat wel met een kale plek in de tuin. Nu heb ik fijne wilde planten, een terrasje en een vijver met twee schildpadden. Ook prima.” “Ik vind er geen moer aan alleen, maar zit niet te wachten op een nieuwe meneer. Je moet reëel zijn: mensen van mijn leeftijd hebben allemaal wat. Voor je het weet loop je elkaars rolstoel te duwen.” “Peet kreeg in 2004 zijn eerste hersenbloeding. Hij is daarna nooit meer de man geweest die hij was. We zijn 30 jaar samen geweest, maar de tweede helft daarvan heb ik hem moeten verzorgen. Toen hij er nog een hersenbloeding overheen kreeg, moest hij zijn laatste jaren slijten in zo’n vreselijk tehuis. Vreselijk, ja. Want dat wil ik dus never nooit niet. Ik heb mijn wensen over die laatste jaren allemaal tot in detail op papier staan. Maar ja, wat heb je eraan als je straks dement wordt? Ik hoop dat ik sterk genoeg ben om de spullen in huis te halen en zelf te bepalen wanneer het klaar is.” “Op het Mediapark. Ik lig naast Joop van den Ende. Die heeft er een plein. Goed gezelschap dus, maar ik vind het een beetje een saai plantsoen. Heel veel grote planten, weinig kleur. Een aantal collega’s van Omroep MAX heeft er laatst een hele bus bloemenzaadjes gestrooid. Zo schattig vond ik dat. En nu wachten we dus op de regen.” Tineke de Nooij is vanaf 13 augustus elke zaterdag en zondag van 23.00 tot 24.00 uur te horen op Veronica.||https://www.parool.nl/kunst-media/tineke-de-nooij-wat-denkt-zo-n-vrouw-nou-dat-zo-n-bekende-zanger-wil-scrabbelen~b0ab4164/
2022-07-30||Hoe gierig zijn die Nederlanders eigenlijk?||Hoewel wantrouwende wappies en confuse complotdenkers hem zien als een monster dat slinks gemonteerde coronavirussen over de wereld verspreidt en ons via vaccinatie wil injecteren met microchips, heeft Bill Gates inmiddels ongeveer 70 miljard dollar weggegeven aan goede doelen. Deze maand nog voegden Bill en zijn ex-vrouw Melinda 20 miljard toe aan hun foundation die in afgelopen jaren effectief bijdroeg aan de bestrijding van extreme armoede, mondiale gezondheidsproblemen, voedseltekorten en wereldwijde ongelijkheid tussen mannen en vrouwen. De miljardairs zijn van plan ruim 95 procent van hun vermogen weg te schenken en inspireren daarbij andere puissant rijken hetzelfde te doen. Het past goed in een traditie waarin welvarende Amerikanen (onder wie staalmagnaat Andrew Carnegie of oliebaron John D. Rockefeller) grote hoeveelheden geld doneren aan goede doelen. Vaak wordt gezegd dat in Nederland een dergelijke cultuur van geld schenken aan goede doelen niet bestaat. Toch is dat een misverstand. Ook in Nederland wordt steeds meer geld van rijke families gedoneerd aan onder andere scholen en universiteiten, sportclubs, musea en onderzoeksfondsen. Inmiddels gaat dat om vele miljarden per jaar. Grote en bekende donateurs zijn bijvoorbeeld de Bernard van Leer Foundation, de Hartwig Foundation van de bescheiden miljardair Rob Defares, de Goldschmeding Foundation van de oprichter van uitzendbureau Randstad en de VandenEnde Foundation. Dan zijn er nog grote vermogensfondsen, zoals het Prins Bernard Cultuurfonds of het Oranjefonds, die jaarlijks voor miljoenen aan subsidies voor jong academisch talent, sociale initiatieven, kunst en cultuur uitgeven. De lijst van gulle gevers is echter nog eindeloos veel langer en draagt bij aan een stevig financieel fundament onder talloze maatschappelijke, wetenschappelijke en sociale projecten in Nederland. Daar komt jaarlijks nog eens een dikke 2,5 miljard bij die 80 procent van de Nederlandse burgers gezamenlijk schenkt aan goede doelen en collectebusfondsen. Ondanks ons ‘gierige Nederlander’-imago behoort de Nederlandse vrijgevigheid tot de top van de wereld. Waar in de Verenigde Staten donateurs graag hun naam verbinden aan het goede doel, een leerstoel of een gebouw, zijn gulle gevers in Nederland liever wat meer in de luwte of blijven ze zelfs helemaal anoniem. Misschien door onze calvinistische achtergrond met bijbehorende tegeltjeswijsheid ‘goede werken verricht een mens in stilte’. Des te opmerkelijker zijn recente acties van de ING en Rabobank, die ruim adverteren op televisie met hun steun voor voetbalclubcontributie of sportkleding aan jongeren uit minder bedeelde families. Een fantastisch initiatief natuurlijk, maar uiteindelijk gaat het om weinig geld voor banken die jaarlijks miljarden winst maken. De televisiezendtijd is waarschijnlijk duurder. De spotjes suggereren dan toch dat het vooral gaat om een beetje ordinaire reclamestunt om het imago van de banken op te vijzelen. Dat geeft dan weer een beetje rare smaak in de bek van dit gegeven paard. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/hoe-gierig-zijn-die-nederlanders-eigenlijk~b842e7e5/
2022-07-30||De Russen stemmen met hun voeten: sinds de oorlog zijn bijna een half miljoen uit Rusland vertrokken||Volgens Rosstat – het officiële statistiekbureau – zijn sinds het begin van de oorlog 430.000 mensen uit Rusland vertrokken. Dat is een absoluut record en toont aan dat veel Russen met hun voeten stemmen. Zij zijn tegen de oorlog en zien geen toekomst meer voor zichzelf en hun kinderen. ‘Hoe verlaat ik Rusland,’ staat al maanden bovenaan de lijst van de Russische Google Search, een sterke indicatie dat we pas aan het begin staan van deze exodus. Een cijfer springt eruit: 17.000 Joodse Russen namen in de afgelopen maanden de benen. Dat is 10 procent van de Joodse gemeenschap in Rusland. Volgens opperrabbijn van Moskou Pinchas Goldschmidt hangen er ‘zeer donkere wolken’ boven zijn gemeenschap. Goldschmidt ontvluchtte zelf Rusland omdat de autoriteiten grote druk op hem uitoefenden zich voor de oorlog uit te spreken. ‘De Joodse gemeenschap in Rusland is tegen de oorlog maar in Rusland kon ik dat onmogelijk hardop zeggen.’ Wie in het huidige Rusland niet ‘voor’ is schaart zich automatisch in de rangen van de ‘landverraders’. Dat dit nu juist de Joodse gemeenschap raakt is opmerkelijk. De Sovjet-Unie was berucht om haar geïnstitutionaliseerde antisemitisme. Hele beroepsgroepen waren afgesloten voor Russische joden. Maar onder Jeltsin en zeker ook onder Poetin leefde het Joodse leven op en leek antisemitisme tot het verleden te horen. In ons dorp Zjoekovka ging niet lang geleden een Joods cultureel centrum open. Het Joodse Museum in Moskou behoort tot de mooiste in de wereld. De oorlog veranderde alles. In zijn ‘voor wat, hoort wat’-denken verwachtte Poetin de ondubbelzinnige steun van Russische Joden en Israël. Komt nog bij dat Rusland ervoor zorgt dat Israël ongestraft op kan treden tegen terreurgroepen die vanuit bondgenoot Syrië opereren. Israël hield zich de eerste maanden dan ook op de vlakte, maar steeds meer Russische Joden zagen de invasie – waar ook Joodse Oekraïners het slachtoffer werden – met lede ogen aan. Temeer omdat de oorlog werd gevoerd onder het mom de ‘Oekraïense Nazi’s’ te verslaan. Met de Joodse president Zelenski aan het hoofd in Oekraïne is dat een bizar verhaal. “De fanatiekste antisemieten in de WO2 waren zelf Joden,” beweerde de Russische buitenlandminister Lavrov onlangs zonder blikken of blozen Met zulke teksten jagen Poetin cum suis veel Russische joden in de gordijnen. En nu het Kremlin het Joods Agentschap ook nog wil verbieden – een organisatie die sinds de stichting van de staat Israël Joden over de hele wereld bijstaat om te emigreren – staat de relatie helemaal op springen. In Israël wonen nu al een miljoen mensen met een Russische achtergrond, het gevolg van eerdere emigratie golven. Dat worden er snel veel meer. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/de-russen-stemmen-met-hun-voeten-sinds-de-oorlog-zijn-bijna-een-half-miljoen-uit-rusland-vertrokken~b62936bd/
2022-07-30||De Damesbende van Buiksloot: ‘Het stadsdeel vindt ons heel vervelend’||Een geheim genootschap? Welnee, de Damesbende van Buiksloot is hooguit ‘een beetje Robin Hoodachtig’, zegt Guda Oly. Ineke Grosmann, Annet Visser en Oly zijn de openlijk bekende leden van de groep Noorderlingen die zich al sinds 2006 hard maakt voor het oude dorp Buiksloot, het Noorderpark en de omliggende buurten. Nog eens tien tot twaalf ‘stille leden’ maken de bende compleet, onder wie ook een enkele heer. Al zestien jaar beschrijven ze in huis-aan-huis verspreide nieuwsbrieven welke bedreigingen ze in hun buurt zien opdoemen of wat ze gewoonweg ontsierend vinden in de openbare ruimte. De teller staat op 252 uitbundig geïllustreerde pamfletten, die tegenwoordig ook digitaal worden gepubliceerd. De drie zijn de zestig gepasseerd. Dat heeft zijn voordelen als je iets grondig wilt uitzoeken: “Oude mensen hebben tijd,” zegt Oly. Hun leeftijden willen ze dan weer niet in de krant. Ze worden al te vaak voor oude zeurpieten versleten, zeggen ze. Hoe ze destijds begonnen typeert de Damesbende. Visser reed op een middag uit haar werk door het Noorderpark toen daar midden op het fietspad ineens een lantaarnpaal bleek te zijn geplaatst. Verontwaardigd luchtte ze haar hart op de stoep bij Oly op de Buiksloterdijk. Oly: “We kenden elkaar nog niet.” Visser: “Alleen van het voorbijgaan op de dijk. Als je wegrijdt, dan zwaai je. Dat is hier gebruikelijk.” Visser had met haar mobieltje een foto gemaakt van de lantaarnpaal. “Met zo’n camera van twee pixels.” Oly: “Die foto hebben we nog steeds.” Waar de lantaarnpaal vandaan kwam? “We zeiden: als wij het niet uitzoeken, doet niemand het.” Ze kwamen bij de planners van de Noord/Zuidlijn uit. “Bleek dat ze op het stadsdeelkantoor hadden gezegd dat het fietspad gerust weg kon omdat het toch niet werd gebruikt,” zegt Oly. Grosmann: “Maar wij fietsten daar!” Oly: “Wij zeiden toen: als je geen ruzie met de buurt wilt, moet je dat fietspad houden.” Zo loopt de Damesbende als vanzelf steeds tegen nieuwe onderwerpen aan, in stadsdeelplannen of gewoon tijdens een ommetje. Eerder keerden ze zich, onder meer, tegen het kappen van bomen voor de bouw van nieuwbouwwijk Elzenhagen-Zuid, het schrappen van een fietspad op de Nieuwe Purmerweg en het sluiten van fietstunnels onder de Nieuwe Leeuwarderweg. Ze zijn nog maar een paar stappen op weg voor een korte wandeling door het Noorderpark als ze stuiten op iets wat ze geen gezicht vinden. Toevallig heeft het opnieuw met de straatverlichting te maken. Als je erop gaat letten, blijkt elke lamp in het park weer net even anders – van ouderwetse lantaarns tot zakelijke ledarmaturen. Even verderop bij de nieuwe fietsbrug over het Noordhollandsch Kanaal staat dan weer een heel ander modern design met een kapje. En die verschillende lantaarns komen allemaal samen op een kruispunt van fietspaden. Of neem het speelbos dat wordt aangelegd achter de roze tanker in het middelste deel van het Noorderpark. Prima, maar de Damesbende laat graag aantekenen dat het bos er allang niet meer had gestaan als het aan de plannenmakers van het stadsdeel en landschapsarchitect West8 had gelegen. In dat deel van het park was een open evenemententerrein voorzien, waarvoor de ene na de andere kapvergunning werd aangevraagd. Oly: “Expres opgesplitst in stukjes, zodat we er geen erg in zouden hebben.” “Als wij er niet waren waren geweest, was het nu een evenemententerrein geweest met hoempapa, retteketet en een hele rits horeca,” zegt Visser. Er volgde een demonstratie om de festivals uit het park te houden en de Buiksloterdijk bracht via een crowdfunding geld bijeen voor een dure advocaat om de bomenkap tegen te houden. “Na de verschijning van de nieuwsbrief ontstond lichtelijke paniek op de dijk.” In Buiksloot hebben ze toch al slechte herinneringen aan twee festivals die in 2012 werden gehouden in het Noorderpark. Visser: “We hadden 105 decibel op de gevel. Mijn buurvrouw leefde toen nog, die was tegen de negentig. Haar kinderen hebben haar toen geëvacueerd, want ze zat te trillen op een stoel. Ook nog in een periode dat kinderen eindexamen moesten doen.” “Toen zijn we ernaartoe gegaan: mag het een beetje minder?” zegt Oly. “Daar zeiden ze: die bassen, daar komen de mensen voor.” Visser: “Je kunt het een succesje van ons noemen dat die festivals er niet meer zijn. Ik heb stadsdeelvoorzitter Rob Post erop aangesproken. Ik zei: als je me dat nog eens flikt, ga ik met een gettoblaster voor je huis staan van 6 uur ’s morgens tot 11 uur ’s avonds.” De Damesbende begon als onderdeel van de bewonersvereniging op de Buiksloterdijk. Oly: “Die vonden ons vervelend en zo komen we ook aan onze naam: die bende dames.” Grosmann: “Een geuzennaam.” Hun succesformule is dat ze grondig uitzoeken wat er misgaat en dat rijkelijk illustreren met foto’s en tekeningen. Oly: “Wij zijn van de plaatjes en de beelden.” Ze hebben dan weer nooit overwogen om mee te doen aan de deelraadsverkiezingen, wat best had gekund met een lijst-Damesbende. Visser: “Daar zijn wij niet geschikt voor.” Oly: “We weten al heel lang dat we helemaal niet bij de bestuurscommissie moeten zijn. Bij de gemeenteraad ook niet.” De irritatie over de manier waarop bewoners in Noord worden betrokken bij besluiten over hun buurt zit diep. Dat is een open zenuw, waar bewonersbeweging Red Noord vorig jaar ook tegen te hoop liep, maar als je het de Damesbende vraagt, wordt er al zestien jaar niet geluisterd naar wat burgers willen. “Er worden plannen bedacht achter bureaus en daarna worden ze bij de burgers onder de neus geschoven: wat vind je ervan?” zegt Visser. “De inspraak bestaat uit de voorlichtingsbijeenkomst die erop volgt,” zegt Oly. “Want wij zijn dom, weet je...” zegt Grosmann. “Ze moeten de bekwaamheid hebben en de moed hebben om op het moment dat ze het ontwerp maken te gaan praten met de mensen die het aangaat,” zegt Oly. “Dat durven ze niet en ze kunnen het niet.” “Wij vinden het heel zorgelijk dat je mensen niet meer in beweging krijgt. We horen altijd hetzelfde antwoord: ze doen toch wat ze willen,” zegt Oly. “Het ligt toch al vast,” zegt Visser. “En dat is ook zo,” zegt Oly. De Damesbende maakt zich bij het stadsdeel en zo’n landschapsarchitect niet geliefd. “Ze vinden ons héél vervelend.” Gaat het dan niet goed met Noord? In veel opzichten gaat het Amsterdam voor de wind en Noord is onherkenbaar veranderd, maar als je het de Damesbende vraagt niet per se ten goede. “De Noord/Zuidlijn is gaan rijden, maar daarmee is het openbaar vervoer er vanuit de buurten verder weg van de metro niet op vooruitgegaan,” zegt Grosmann. “Daarvandaan kan je niet meer rechtstreeks naar het Centraal Station.” Veel nieuwbouw valt niet in de smaak. “Eenvormige blokkendozen in hoge dichtheid,” zegt Visser. “Van architecten die de Duploleeftijd nooit zijn ontgroeid. Bij de metro staan ze zo dicht op elkaar dat het altijd donker is. Daar woont alleen de familie mol met plezier.” De consequenties van de snelle groei leiden in Noord vaker tot protest. “We zitten al op 100.000 inwoners en dan moeten er nog 60.000 bij. Al het groen verdwijnt gewoon,” zegt Grosmann. “Het lijkt wel alsof ze bomen zien als decorstukken die je gerust weer kunt weghalen,” zegt Visser. “Dan krijg je dus van die luciferhoutjes met twee blaadjes eraan.” Zijn ze dan cynisch geworden? “Dat zijn we wel, hoor,” zegt Oly. Grosmann: “Dat is Amsterdammers ook eigen, hè.” Visser: “We zeggen geregeld tegen elkaar: zullen we maar stoppen? Wat heeft het voor zin? “Ze zien ons als die dames die overal tegen zijn. Terwijl we juist bezig zijn het goede te behouden voor Noord.” Eigenlijk was het plan om de Damesbende van Buiksloot op te heffen zodra de Noord/Zuidlijn ging rijden. Vier jaar later zijn ze er nog steeds. Ze willen de horeca graag naar de randen van het park verplaatsen en bij de Raad van State doen ze nog een ultieme poging om het fietspad op de Nieuwe Purmerweg terug te krijgen. “Als we niets doen, krijgen we daar spijt van,” zegt Visser. “We kunnen nu in ieder geval zeggen: we hebben het geprobeerd. Met hier en daar een klein succesje, als luis in de pels.” Volgende week in Buurtstrijders: Gilma Laurence uit Venserpolder||https://www.parool.nl/amsterdam/de-damesbende-van-buiksloot-het-stadsdeel-vindt-ons-heel-vervelend~b4a538b7/
