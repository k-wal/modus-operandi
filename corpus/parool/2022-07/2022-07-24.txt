2022-07-24||Lachgasverkoper onder bedreiging van mes beroofd in Zuid||De verkoper liep rond 22.30 uur door de Hoendiepstraat toen hij werd overvallen. Hij was vermoedelijk onderweg naar een klant. De overvaller bedreigde hem met een mes en beroofde hem vervolgens van zijn lachgastank. Volgens een politiewoordvoerder raakte daarbij niemand gewond. Wel is de lachgasverkoper behoorlijk geschrokken van het voorval. Van de dader ontbreekt elk spoor.||https://www.parool.nl/nederland/lachgasverkoper-onder-bedreiging-van-mes-beroofd-in-zuid~b3b55eaa/
2022-07-24||Aanhoudende droge hitte leidt tot hevige branden in Europa||Een brand die deze week op het Spaanse eiland Tenerife uitbrak en nog steeds woedt, heeft al meer dan 2150 hectare verwoest. Hulpdiensten op het bij toeristen populaire Canarische eiland hebben 585 inwoners van La Guancha en elders het noorden van het eiland in veiligheid gebracht. Wandelaars zijn gewaarschuwd om het nabijgelegen natuurgebied Teide te vermijden, aangezien de vlammen het gebied naderen. De verwachting is dat een hogere luchtvochtigheid en zwakkere wind spoedig verlichting zullen brengen. Naast Tenerife, moeten Spaanse brandweerlieden nog aan de bak in Yunquera de Henares, ten noordoosten van Madrid, en Olmeda del Rey, ten zuidoosten van de hoofdstad. Al met al hebben branden in de eerste zeven maanden van het jaar ongeveer 200.000 hectare, of 2000 vierkante kilometer, in Spanje verwoest. De meeste bosbranden in Spanje zijn echter grotendeels onder controle. Tegelijkertijd zijn grote branden in het nationale park Dadia in het noordoosten van Griekenland en op het Egeïsche eiland Lesbos uit de hand gelopen, omdat een schadelijke mix van hittegolven en droogte het moeilijk maakte de vlammen te doven. Het dorp Dadia werd geëvacueerd en militairen en arbeiders kwamen in de benen om zogeheten brandgangen te snijden in het eiken- en dennenbos. Zo’n 320 brandweerlieden zijn er ingezet om de brand te bestrijden. Aan de zuidkant van het eiland Lesbos, waar al twee dorpen zijn geëvacueerd, zijn verschillende huizen en auto’s zijn in brand geraakt. Het eiland kampt met harde wind, die de vlammen verder aanwakkert. Volgens de Griekse autoriteiten zijn momenteel vrijwel alle beschikbare blushelikopters en -vliegtuigen in heel Griekenland in gebruik. De afgelopen 24 uur werden volgens de brandweer 141 branden geregistreerd in het land. Voor sommige plaatsen worden temperaturen van 40 graden voorspeld, met weinig neerslag in de komende dagen. In de Sloveense regio Karst zijn al hele dorpen geëvacueerd, terwijl zo’n 2000 brandweerlieden, civiele beschermingswerkers en vrijwilligers bosbranden bestrijden die continu worden aangewakkerd door harde, droge winden. Een complicatie vormen niet-ontplofte bommen uit de Eerste Wereldoorlog, waardoor brandbestrijding in sommige gebieden alleen vanuit de lucht kan gebeuren. In buurland Italië zijn ongeveer 350 mensen in veiligheid gebracht bij Gorizia aan de grens met Slovenië, omdat het vuur door de harde wind naar Italië zou kunnen overslaan. Onder andere het dorp Savogna d’Isonzo werd getroffen. Ook in het Tsjechische nationale park Boheems Zwitserland, aan de grens met Duitsland, woedt een brand. Het vuur heeft zich verspreid over een gebied van ongeveer 7 hectare, niet ver van een pittoreske rotsformatie die populair is bij toeristen. De bluswerkzaamheden worden er bemoeilijkt door het moeilijk toegankelijke terrein. Het vermoeden bestaat dat de brand is ontstaan ​​door menselijke nalatigheid.||https://www.parool.nl/wereld/aanhoudende-droge-hitte-leidt-tot-hevige-branden-in-europa~bb82f574/
2022-07-24||Jonas Vingegaard wint Tour de France, slotrit prooi voor Jasper Philipsen||Danny van Poppel (Bora-hansgrohe) was op de zevende plaats de tweede Nederlander in de top-tien van de slotrit. Fabio Jakobsen (Quick-Step Alpha Vinyl) kwam er in de sprint niet aan te pas en eindigde als dertiende. De laatste etappe was iets meer dan 115 kilometer lang en onderweg was traditioneel tijd voor lol. Renners maakten een praatje en fotografen hadden alle tijd om mooie plaatjes te schieten van de renners. Zo vierde Jumbo-Visma de Tourzege met champagne. Pas op de Champs-Élysées ging het tempo omhoog. Meerdere renners probeerden een massasprint te ontlopen, maar zonder succes. Groenewegen zat uitstekend, maar werd nog voorbijgesneld door Philipsen, die zijn tweede dagsucces boekte deze Ronde van Frankrijk. Groenewegen en Jakobsen blijven op één ritzege staan. Achter Philipsen en Groenewegen legde de Noor Alexander Kristoff (Intermarché-Wanty-Gobert) beslag op de derde plaats in de massasprint. De eindzege van Vingegaard werd op de Champs-Élysées definitief bevestigd. De Deen van Jumbo-Visma moest in zijn gele trui alleen nog finishen in Parijs, nadat hij vanaf halverwege de Tour zijn marge op de Sloveen Tadej Pogacar had uitgebouwd naar een veilige drie minuten en 34 seconden. De 25-jarige Deen rijdt sinds 2019 bij Jumbo-Visma. Vorig jaar werd hij al tweede in de Tour, achter Pogacar, de kopman van UAE Team Emirates. Toen gold hij nog als een schaduwkopman totdat Primoz Roglic uitviel ten gevolge van een valpartij. Dit jaar haakte Roglic opnieuw voortijdig af, net als Steven Kruijswijk, eveneens een belangrijke helper. Vingegaard werd de tweede Deense Tourwinnaar na Bjarne Riis, die in 1996 de beste was maar elf jaar later toegaf dat hij niet zonder hulp van verboden middelen had rondgereden. Een Amerikaanse journaliste vroeg zaterdag of Vingegaard wel te vertrouwen was. “Niemand van ons doet iets dat verboden is,” zei de winnaar van de 109e Tour, die de prestaties van de ploeg verklaarde door te verwijzen naar de gerichte trainingsarbeid. “Het is de voorbereiding waardoor we hier zo goed waren. Op het gebied van training, voeding en materiaal behoort deze ploeg tot de beste van de wereld.” Zijn ploeggenoot Van Aert mopperde ondertussen over die “klotevraag”. De Belg was de smaakmaker met vrijwel dagelijkse aanvallen vanuit de start om met name in bergen later nog Vingegaard bij te staan. “Omdat we zo goed zijn moeten we ons verdedigen. Ik begrijp dat niet”, mopperde Van Aert. Voor Jumbo-Visma, ooit voortgekomen uit de Rabobankploeg, was het de eerste eindzege ooit in de Tour de France. De ploeg kende sowieso een geweldige Ronde van Frankrijk. De ploeg won zes etappes (drie met Wout van Aert, twee met Vingegaard en één met Christophe Laporte) en naast de gele trui ook de bolletjestrui (met Vingegaard) en de groene trui (met Van Aert).||https://www.parool.nl/sport/jonas-vingegaard-wint-tour-de-france-slotrit-prooi-voor-jasper-philipsen~b14f821b/
2022-07-24||Trump roemt verzet Nederlandse boeren: ‘Verschrikkelijk wat daar gebeurt’||De voormalig president speechte zaterdag twee uur lang voor conservatieve jongeren in Tampa, Florida, en haalde daarbij de Nederlandse boeren aan. “Op dit moment verzetten boeren in Nederland - of all places - zich moedig tegen de klimaattirannie van de Nederlandse overheid. Kun je dit geloven?” Volgens Trump ‘dreigt de hoax rond klimaatverandering te zorgen voor hongersnood’. “De regering daar wil de productie van Nederlandse boerderijen enorm verlagen, terwijl er mondiaal een voedseltekort is,” zei hij onder meer. “Ze zeggen dat je je land niet meer mag bewerken, dat ze je geen kunstmest meer gaan geven, dat je van je vee af moet,” zei Trump. “Ze willen van het vee af vanwege de impact op de wereld. De helft van je vee willen ze eruit, dan ben jij de volgende.” Hij liet weten de Nederlandse boeren te steunen. “We staan achter de vreedzame Nederlandse boeren die dapper strijden voor hun vrijheid. Het is verschrikkelijk wat daar gebeurt.” Trumps opmerkingen waren onderdeel van een tirade tegen ‘klimaatfanatici’, die hij bekritiseerde in een toespraak tijdens een door de uiterst rechtse organisatie Turning Point USA georganiseerd evenement in de staat Florida. Andere sprekers waren de Republikeinse senatoren Ted Cruz en Josh Hawley en de gouverneur van Florida, Ron DeSantis. De 76-jarige oud-president introduceerde zijn versie van de Nederlandse situatie na te hebben gesteld dat klimaatmaatregelen tot voedseltekort leiden. Volgens Trump mogen Nederlandse boeren hun land niet meer bewerken. Ook zouden ze geen kunstmest meer mogen kopen en hun vee moeten wegdoen. “Jullie weten waarom, dat hoef ik niet uit te leggen,” zei Trump, om het vervolgens toch uit te leggen: “Ze willen van het vee af vanwege wat het met de aarde doet. De helft van het vee moet weg.” Hij eindigde zijn referenties aan Nederland als volgt: “In onze beweging verzetten we ons tegen klimaatfanatici. Wij staan zij aan zij met de vreedzame Nederlandse boeren die op heldhaftige wijze voor hun vrijheid strijden. Het is afschuwelijk wat er gebeurt.” Mark van den Oever van boerenactiegroep Farmers Defence Force vindt het fantastisch. “Het is wel bijzonder dat aan de andere kant van de oceaan opgemerkt wordt wat hier gaande is. Het is mooi dat hij achter ons gaat staan.” Van den Oever wil nu proberen om in contact te komen met Trump. “Om te kijken wat we voor elkaar kunnen betekenen.” Minister Robbert Dijkgraaf (Onderwijs, Cultuur en Wetenschap) laat weten dat hij hoopt dat Nederland ‘nuchter genoeg is om zich niet te laten meeslepen in het Trumpiaanse universum van alternatieve feiten’. “With friends like these...,” reageert hij op de video. De reden dat Trump überhaupt weet van de boeren in Nederland is omdat alternatief rechtse ‘media’ in de Verenigde Staten en Canada er aandacht aan besteden. Ook was opiniemaakster en ex-Forum voor Democratielid Eva Vlaardingerbroek laatst op de Amerikaanse zender FOX, de favoriete zender van Trump. Zaterdag toonden actievoerders tijdens de ‘demonstratie van de eeuw’ voor Nederlandse boeren in Amsterdam ook een video van de Amerikaanse oud-generaal Michael Flynn, voormalig veiligheidsadviseur van oud-president Donald Trump, die ook zijn steun uitsprak aan Nederlandse boeren. “Nederlandse boeren, we staan achter jullie. Jullie problemen zijn onze problemen,” zei Flynn onder andere. Hij riep Amerikanen op om op sociale media Nederlandse vlaggen te plaatsen om zo hun steun te tonen. De boeren voeren al weken actie tegen het stikstofbeleid van het kabinet, waarvan zij vrezen dat het hun bedrijven hard zal raken. Het kabinet wil de hoeveelheid ammoniak en stikstofoxiden die in de natuur terechtkomen de komende jaren sterk verminderen. Minister Christianne van der Wal (Natuur en Stikstof) maakte de doelen voor het platteland, die waarschijnlijk vooral grote gevolgen hebben voor de veehouderij, onlangs bekend. Maatregelen voor andere sectoren, zoals verkeer en industrie, zijn nog niet opgesteld. Daar zegt het kabinet begin volgend jaar mee te komen. De boerenprotesten zijn inmiddels in veel meer landen opgepikt. “Ik had van de week de Spaanse televisie aan de lijn, maar ook in Japan en Tsjechië wordt er aandacht aan besteed,” stelt boerenvoorman Van den Oever, die hoopt dat de steun helpt om de overheid te overtuigen. “In Canada vond ook een demonstratie plaats, met Nederlandse vlaggen. Daar zit ook heel veel Nederlands bloed.” Trump liet tijdens zijn speech ook vallen dat hij een poging wil doen om in 2024 opnieuw president te worden. De 76-jarige Republikein ligt in eigen land onder vuur. Hij wordt op dit moment vervolgd voor de aanval op het Capitool. Daarbij bestormden zijn aanhangers vorig jaar het Amerikaanse parlement om te proberen hun favoriete president in het zadel te houden na een verkiezingsnederlaag. Trump wordt verweten dat hij drie uur lang niks deed om het geweld te stoppen.||https://www.parool.nl/wereld/trump-roemt-verzet-nederlandse-boeren-verschrikkelijk-wat-daar-gebeurt~b43fac07/
2022-07-24||Steeds meer zaken door politie geschrapt door personeelstekort||Dit bevestigt een woordvoerder van de korpsleiding zondag na berichtgeving van de NOS. In totaal zijn in 2021 62.293 zaken geschrapt. Drie jaar eerder in 2018 ging het nog om 25.700 zaken. Naast dat zaken terzijde zijn geschoven door capaciteitsgebrek, zijn vorig jaar ook 26.000 zaken niet behandeld omdat ze niet kansrijk genoeg waren om onderzoek naar in te stellen. Een deel van de zaken werd ook buiten de strafrechtelijke weg afgedaan, legt een woordvoerder uit. Het gaat hier bijvoorbeeld om zaken die verder verlopen via mediation. “De realiteit is dat we altijd meer zaken hebben dan we aankunnen,” zegt Hanneke Ekelmans, lid van de korpsleiding van de Nationale Politie. “Maar daarnaast zijn zaken de laatste jaren steeds complexer geworden.”||https://www.parool.nl/nederland/steeds-meer-zaken-door-politie-geschrapt-door-personeelstekort~ba000c0d/
2022-07-24||Vulkaan bij Japanse stad Kagoshima uitgebarsten||De vuurspuwende berg ligt, gescheiden door een smalle zeestraat, op amper acht kilometer van de grote stad Kagoshima op het zuidelijke eiland Kyushu. De politie liet de zender NHK weten nog geen berichten te hebben gekregen over schade. De Japanse meteorologische dienst (JMA) schaalde het waarschuwingsniveau voor Sakurajima op van 3 tot 5, de hoogste categorie. Dat betekent dat mensen die in de buurt van de vulkaan wonen, rekening moeten houden met evacuatie. Wie in het risicogebied verblijft, is aangeraden te vertrekken. Volgens NHK hebben tot dusver 51 mensen daaraan gehoor gegeven. Kagoshima, met een bevolking van ongeveer 600.000 mensen, loopt vooralsnog geen gevaar. De technische dienst van de kerncentrale van Satsuma-Sendai, ongeveer 50 kilometer ten noordwesten van de krater, liet weten geen onregelmatigheden te hebben geconstateerd. De JMA heeft voor maandag regen voorspeld maar niet in hoeveelheden die angst voor aardverschuivingen rond de vulkaan rechtvaardigen. Sakurajima is een van de actiefste stratovulkanen (kegelvormige vulkanen gevormd uit lava) ter wereld. Ruim honderd jaar geleden bezorgde een grote eruptie het vulkaaneiland in de baai van Kagoshima een natuurlijke verbinding met de provincie Osumi. De gevormde landbrug is niet te zien vanuit de stad Kagoshima, waar de inwoners wel regelmatig asregens zien neerdalen. Een JMA-waarnemer meldde zondag dat vulkanisch gesteente binnen een straal van 2,5 kilometer viel.||https://www.parool.nl/wereld/vulkaan-bij-japanse-stad-kagoshima-uitgebarsten~bd30dbab/
2022-07-24||Opinie: ‘Leg de voordelen uit van tbs, maar liever niet als er net iets ernstigs is gebeurd’||Berichtgeving rondom de recente ontsnapping uit de Pompestichting van de Amsterdamse Luciano D. en Sherwin W. − zoals onder andere in Het Parool van 22 juni en 14 juli − maar ook artikelen over de verdachte van de moord op de 9-jarige Gino in Limburg versterken het negatieve beeld van forensische psychiatrie en de tbs. De tbs is een groot goed binnen het Nederlandse rechtssysteem, maar kampt met een fors imagoprobleem. Instellingen zijn geneigd bij incidenten de poorten te sluiten en dicht te klappen als een oester. Ik pleit ervoor deze oester te openen. De rechter kan bij ernstige delicten tbs opleggen wanneer sprake is van een stoornis en daaruit voortkomend gevaar op recidive. Stoornissen die kunnen leiden tot oplegging van een tbs-maatregel lopen uiteen van psychoses tot persoonlijkheidsstoornissen. Dit betekent een grote diversiteit aan patiënten en behandel­trajecten. In de maatschappij wordt vaak generaliserend gesproken over deze gemêleerde groep, maar er bestaat niet zoiets als ‘de tbs’er’. De nuance in de maatschappelijke discussie over de tbs ontbreekt. Men zegt: “Geef hem tbs, sluit hem op en gooi de sleutel weg!” Tbs is echter uitdrukkelijk geen straf maar een behandelmaatregel, gericht op resocialisatie. Zorg en (maatschappelijke) veiligheid zijn de belangrijkste pijlers binnen de behandeling. Tbs-klinieken blijven voor veel mensen een ‘black box’. Burgers hebben geen idee wat er achter de kliniekmuren gebeurt. Informatie over de tbs wordt vaak reactief gegeven; naar aanleiding van nieuwe, ernstige delicten, ­incidenten in de kliniek of ontsnappingen. ­Professionals uit het werkveld zijn vaak terughoudend met het geven van reacties of deel­name aan de maatschappelijke discussie. Dat is enerzijds invoelbaar vanwege zaken als het beroepsgeheim en de angst voor klachtprocedures, maar anderzijds veelal onnodig. ­Algemene informatie verstrekken is namelijk geen probleem en juist genuanceerde informatie van professionals is op dergelijke momenten van groot belang. Die genuanceerde informatie laat onder andere zien dat er vorig jaar 68.052 verlofmomenten zijn geweest en slechts 21 onttrekkingen aan het verlof (te laat terugkeren van verlof meegeteld). Dit maakt het percentage onttrekkingen dus kleiner dan 0,1. In 2021 waren er geen ontsnappingen. Uit recidivecijfers in de periode 2011-2015 blijkt dat 19,2 procent van de ex-patiënten uit de tbs binnen twee jaar recidiveert (ook met kleinere delicten zoals winkeldiefstal of vernieling). Na reguliere detentie ligt dit percentage beduidend hoger: op 47. Het bespreken van deze feiten op het moment dat er net een incident rond tbs heeft plaats­gevonden, wordt door de maatschappij vaak ­ervaren als verkooppraatje. Dat moet dus ­gebeuren op minder beladen momenten. Wanneer sprake is van schokkende gebeurtenissen of ernstige incidenten zijn mensen begrijpelijkerwijs geëmotioneerd en dan kunnen primaire en ongenuanceerde reacties volgen. Dit doet het imago van de tbs geen goed en houdt de vicieuze cirkel in stand: professionals zijn door heftige reacties terughoudend en dat leidt tot nog meer onbegrip. Recentelijk bezocht ik het lustrumcongres van de Vereniging van tbs-advocaten. Hier sprak Patricia van Reekum, Hoofd Behandeling in een tbs-kliniek. Zij vertelde op deskundige en bevlogen wijze hoe behandelingen in de tbs worden vormgegeven en hoe er verandering wordt bewerkstelligd. Een ervaringsdeskundige vertelde over zijn behandeltraject en de door hem doorgemaakte verandering. De ­forensische sector moet wat dit betreft de vlucht voorwaarts nemen en het podium pakken, in plaats van angstig toekijken en pas ­reageren als er geen ontkomen meer aan is. Mijn oproep aan allen in de sector is dan ook: open de oester, laat zien wat er in de black box gebeurt, beantwoordt vragen en zoek een manier om je verhaal te delen. Dat verdient de maatschappij, maar dat verdienen ook de patiënten in de tbs.||https://www.parool.nl/columns-opinie/opinie-leg-de-voordelen-uit-van-tbs-maar-liever-niet-als-er-net-iets-ernstigs-is-gebeurd~bc07d3a1/
2022-07-24||Concert Pearl Jam in Ziggo Dome op laatste moment afgelast||Dat het concert van Pearl Jam in de Ziggo Dome op de tocht stond, was al even bekend. Aan een openluchtconcert op het Lollapalooza Festival in Parijs hield zanger Eddie Vedder (57) vorige week zondag keelproblemen over. Verschillende Europese shows werden als gevolg afgelopen week afgelast. Toch zei concertorganisator Mojo vrijdagmiddag nog er vertrouwen in te hebben dat de twee concerten in Amsterdam zouden doorgaan. Twee dagen later blijkt de situatie toch anders. ‘Ondanks een medische behandeling en inspanningen van iedereen heeft Eddie helaas nog steeds geen stem en is zodoende niet in staat om op te treden,’ aldus een Mojo-woordvoerder. Die zegt dat het concert van maandag vooralsnog nog steeds doorgaat, maar ook dat de situatie morgen opnieuw wordt bekeken. Een tweede afgelasting lijkt daardoor een reële optie. Omdat het de laatste twee shows van Pearl Jams Europese tournee betreft, wordt het concert niet ingehaald. De band, die in juni de tweede festivaldag van Pinkpop afsloot, vertrekt dinsdag terug naar de Verenigde Staten. Daar zou de tournee in september verder moeten gaan.||https://www.parool.nl/nieuws/concert-pearl-jam-in-ziggo-dome-op-laatste-moment-afgelast~b4196502/
2022-07-24||Max Verstappen profiteert optimaal van dramatische middag Ferrari en zet reuzenstap in WK||“NOOOOOOOO,” brulde Charles Leclerc over de boordradio. Zijn Ferrari met een spin geparkeerd in de boarding op Paul Ricard, een kans op een sloot WK-punten verdampt. Hij had alles in eigen hand, de koppositie, de snelheid om Max Verstappen af te houden, maar daar ging hij in rondje 18, net nadat Verstappen als eerste de pitstraat bezocht had. Antwoordend op die undercut van de Nederlander zette hij in zijn laatste ronde op de mediums nog wat gas bij, toen hij zomaar onbedreigd van achteren uit bocht 11 wapperde. Daarmee was de angel natuurlijk wel grotendeels uit de Franse GP, waar maar één gevecht telde. Verstappen had twee opponenten vooraf, Leclerc en de hitte. De een schakelde zichzelf uit, het gevecht met de zon werd daar voor de Limburger een stuk eenvoudiger van. Oké, na de safetycar kwam even zijn opponent van de laatste jaren op zijn staart rijden, maar Lewis Hamilton versus Verstappen is anno 2022 zo spannend niet meer. Onbedreigd stampte Verstappen richting horizon op de harde banden, naar de zege in Le Castellet. Zijn zevende van het seizoen en een belangrijke. Nul punten voor Leclerc, 25 voor Verstappen. Zo liep het verschil in het WK weer op naar 63 punten. Met zijn helm nog op zijn hoofd, de emoties verbergend, wandelde Leclerc na zijn crash terug naar de paddock, waar hij twintig minuten in zijn motorhome bleef zitten. Aanvankelijk dacht hij aan een haperend gaspedaal als reden voor de crash, hij had er de laatste race ook al hinder van. Maar eenmaal bij de media gaf hij aan dat het zijn eigen fout was. En over zijn WK-kansen was hij helder. “Als ik zo blijf rijden, verdien ik het niet om te winnen.” Vuurwerk was voorspeld door alle insiders, maar nog niet eens op de helft was de Franse race qua spanning zo wel gedaan. Een conclusie die je voorlopig ook op het kampioenschap kan loslaten, zo vlak voor het zomerreces. Ferrari was aardig bezig met zeges op Silverstone en de Red Bull Ring, maar had in Zuid-Frankrijk een behoorlijke off-day. Carlos Sainz werd na de safetycar ook nog eens te vroeg de pits uit gestuurd door zijn team, met bijna een aanrijding als gevolg en dus een logische straf van vijf seconden. Al moest de Spanjaard vervolgens aan zijn engineer over de radio uitleggen dat het een tijdstraf betrof en geen stop-and-go penalty. Vervolgens gingen ze ook nog eens lang in discussie over wat nou de beste optie was voor het einde, buiten blijven of nog eens nieuw rubber halen. Plan A, plan B, Plan C? Buiten blijven, zo klonk het devies. Dus opende Sainz, na een motorstraf gestart als 19de, na een knappe inhaalrace het gevecht met Sergio Pérez voor de derde plaats. Midden in dat gevecht kwam echter alsnog het commando: kom naar binnen. De Spanjaard werd er terecht horendol van en eindigde ver van het podium als vijfde met slechts één bonuspuntje voor de rapste ronde. Op dat ereschavot werd Verstappen voor het eerst dit jaar vergezeld door liefst twee Mercedes-coureurs. Hamilton als tweede en George Russell, die vlak voor het einde Sergio Pérez nog wist in te halen. De avond voor de dramatische middag voor Ferrari riep Verstappen al iets interessants in de mixed zone, waar hij het cliché behandelde dat je ook in Formule 1 zo goed bent als je laatste wedstrijd, toen het woord ‘momentum’ viel. “Momentum, daar geloof ik niet. Want klapt je motor, dan is het weg,” zei Verstappen. Dit keer klapte er geen Ferrari-motor, maar Leclerc bracht wel in de praktijk wat Verstappen precies bedoelde. Prima opgekrabbeld, de laatste races, de Scuderia. Maar in Frankrijk zette Ferrari weer een flinke stap terug. Verstappen boekte in de Grote Prijs van Frankrijk zijn 27e Formule 1-overwinning in zijn carrière en is daarmee gestegen naar de zevende plek op de ranglijst aller tijden. De 24-jarige wereldkampioen van Red Bull evenaart met dat aantal de Britse racelegende Sir Jackie Stewart, drievoudig wereldkampioen in de Formule 1 (1969, 1971 en 1973). Verstappen reed op Circuit Paul Ricard zijn 1500e rondje aan de leiding in de Formule 1 en werd de dertiende coureur in de geschiedenis die dat aantal haalde.||https://www.parool.nl/sport/max-verstappen-profiteert-optimaal-van-dramatische-middag-ferrari-en-zet-reuzenstap-in-wk~b15498dd/
2022-07-24||Lorena Wiebes sprint op Champs-Élysées naar historische zege en pakt eerste gele trui||Wiebes won al vele sprints in haar rijke carrière, maar juichen op een zonovergoten en afgeladen Champs-Élysées deed ze nog nooit. Net als de rest van het peloton. Want na mislukte pogingen in het verleden en een jarenlange moeizame lobby was vandaag de eerste etappe ooit van de nieuwe achtdaagse wielerkoers Tour de France Femmes. Zo werd het parcours van de traditionele laatste etappe van de mannen gebruikt als podium van het vrouwenwielrennen. En in die schijnwerpers was het de Nederlandse Nina Buysman die als eerste besloot te profiteren van de schijnwerpers. De 24-jarige renster van Parkhotel Valkenburg koos namelijk als eerste de aanval, en fietste solo in de schijnwerpers langs de Arc de Triomphe, door het tunneltje en stuiterend over de kasseien van Champs-Élysées. Even later was het landgenote en ploeggenoot Mischa Bredewold die samen met Emily Newsom de aanval koos. Maar net als elke aanval ooit in Parijs, kregen ook deze ontsnappingen geen kans. De sterke sprintploegen lieten niks over aan het toeval en wilden ook de tussensprints en bijbehorende punten binnenhengelen. Bij de eerste sprint was het Marianne Vos die als eerste over de streep kwam, en zo direct een waarschuwing gaf aan haar concurrentie. De tweede tussensprint lieten Vos, Balsamo en Wiebes echter schieten, om zich optimaal op te laden voor de eindsprint. Daar was het Lotte Kopecky die de punten pakte. De enige bergpunten gingen naar de Nederlandse Femke Markus, die net voor het peloton uit kon blijven. De 25-jarige renster kwam juichend 'boven’ en mag als eerste de bollentrui aantrekken. Vervolgens deed rasaanvaller Gladys Verhulst nog een poging de oude traditie te doorbreken met een indrukwekkende aanval. Maar de Franse renster werd op twee kilometer van de meet ingerekend. Enkele momenten later was het de beurt aan de beste sprinters. In de zinderende en nerveuze sprint was Wiebes de snelste, na goed voorbereidend werk van haar ploeg. De zege van Wiebes moet het startpunt zijn van een rijke historie van het vrouwen wielrennen in Frankrijk. Of dat ditmaal ook gaat lukken, is nog maar de vraag. Tussen 1984 en 2009 is namelijk meerdere malen geprobeerd iets van de grond te krijgen, maar een blijvertje werd het nooit. Toch geeft de editie van 2022 nu al hoop. Er werd een uitdagende achtdaagse koers uitgestippeld, wat resulteerde in een ijzersterke startlijst. Vrijwel alle rensters van naam - Annemiek van Vleuten is topfavoriet - meldden zich vanochtend in Parijs. Door de slotrit bij de mannen was het mediacircus sowieso al aanwezig in Parijs, en ging maar al te graag mee in het enthousiasme van de organisatie. De paar uur durende etappe werd op meerdere nationale televisiezenders integraal uitgezonden, waardoor miljoenen kijkers het vrouwenpeloton konden zien op misschien wel het meest iconische wielerpodium ter wereld. De Tour de France Femmes eindigt volgende week zondag op de Planche des Belles Filles. De wielrensters van de ploeg SD Worx droegen in de eerste etappe shirts die zijn ontworpen door hun ploeggenote Amy Pieters. ‘Op die manier tonen we dat de wielrenster die door een zwaar trainingsongeluk een lang revalidatietraject afwerkt nog altijd bij de ploeg hoort’, meldt het team op sociale media. Pieters lag na een zwaar trainingsongeval in december in Spanje maanden in coma. Sinds eind april is ze bij bewustzijn en werkt ze aan haar revalidatie waarbij ze, zo meldt de ploeg, ‘mondjesmaat’ vooruitgang boekt. Pieters was voor haar ongeval al bezig met het ontwerpen van een eigen wielerkledinglijn. “Het is voor ons als ploeg een eer dat we deze kleding tijdens de eerste rit van de Tour de France Femmes in Parijs kunnen presenteren. Onze dank richting de internationale wielerunie UCI, de diverse nationale bonden en Tourorganisator ASO om dit mogelijk te maken is groot,” zegt sportief manager Danny Stam.||https://www.parool.nl/sport/lorena-wiebes-sprint-op-champs-elysees-naar-historische-zege-en-pakt-eerste-gele-trui~b75bbbe1/
2022-07-24||Nieuwe generatie kunstgras wordt inderdaad veel minder heet, blijkt uit Amsterdams experiment||Steeds meer voetbal- en hockeyvelden in Amsterdam zijn van kunstgras omdat ze veel vaker bespeelbaar zijn en lagere onderhoudskosten hebben dan velden van gewoon gras. Nadeel is dat het ronduit onaangenaam wordt op zo’n veld zodra het zomers wordt. Omdat het kunstgras warmte vasthoudt, wordt sporten al snel een uitputtingsslag. Daarom zijn er ook kunstgrasvelden ontwikkeld met een ondergronds waterreservoir. Daar wordt regenwater opgevangen, waardoor het veld meteen beter bestand is tegen de stortbuien die vaker voorkomen vanwege klimaatverandering. Bijkomend voordeel is dat het regenwater via het zand in het kunstgras verdampt als de felle zon erop staat, wat verkoeling geeft in de zomer. Tot zover de theorie. Deze nieuwe combinatie van bestaand kunstgras met waterberging en tussenlagen die het water op een natuurlijke manier terugvoeren naar het veld werd de afgelopen drie jaar door onderzoekers van KWR en de gemeente uitgeprobeerd bij voetbalvereniging VVA/Spartaan in West en op het Marineterrein. De vroegere legerbasis bij Kattenburg wordt gebruikt als laboratorium voor experimenten die het leven in de stad ten goede komen. Met vier testveldjes vol sensoren bleek daar dat de verwachte verkoeling inderdaad geboden werd. Op het traditionele kunstgras liep de temperatuur op een van de heetste dagen van 2020 op naar ruim 62 graden, meldt het Marineterrein. Het nieuwerwetse kunstgras met ondergrondse waterlaag had op diezelfde dag een oppervlaktetemperatuur van 37 graden. Daarmee werd dit nieuwe kunstgras altijd nog warmer dan echt gras. Zoals de onderzoekers twee jaar terug al hadden voorspeld, is de verdamping en de koeling die uitgaat van natuurlijk gras onovertroffen. Een meevaller was dat de temperatuur op het nieuwe kunstgras die extreem warme dag in 2020 maar twee graden hoger was dan op het natuurgras. Een ander voordeel is dat het nieuwe kunstgras regenwater vasthoudt, waardoor het riool niet extra wordt belast tijdens hoosbuien. Ook dat bleek een succes bij dit experiment. Het nieuwerwetse kunstgras hield in de zomer van 2020 83 procent van de totale neerslag vast, terwijl dat bij het gewone kunstgras maar 13 procent was.||https://www.parool.nl/amsterdam/nieuwe-generatie-kunstgras-wordt-inderdaad-veel-minder-heet-blijkt-uit-amsterdams-experiment~bd874ec5/
2022-07-24||Studio Sport spreekt van leeuwen, maar bij Oranje noemen ze zichzelf gewoon leeuwinnen||Studio Sportpresentator Gert van ’t Hof liep op eieren toen hij zei dat Oranje had gevochten als leeuwen. Er klonk een aarzeling in zijn stem. Het was zo’n fractie van een seconde waarin elk woord gewogen werd. Zo van: zeg ik het nou goed? Het ligt allemaal zo gevoelig tegenwoordig en altijd voelt wel iemand zich tekortgedaan. Waren de Oranjevrouwen uitgeschakeld? Of gewoon: Oranje? Journaalpresentator Simone Weimans sprak even later nadrukkelijk van ‘Nederland’, maar ook van ‘de Oranjevrouwen’. Het onderscheid is olie op het vuur voor wie toch al vindt dat het allemaal maar oneerlijk verdeeld is. Zijn het nou leeuwen of leeuwinnen? Navelstaarderige media discussiëren hardop: Als we spreken van vrouwenvoetbal doen we net alsof het een andere sport is! En we hebben het toch ook niet over vrouwenhockey of vrouwenschaatsen? Maar of het nog zo oneerlijk verdeeld is? De kwartfinale op het EK, live uitgezonden op zaterdagavond met 2,3 miljoen kijkers, was van NPO3 naar hoofdpodium NPO1 verhuisd. De wedstrijd liep drie kwartier uit en werd desalniettemin uitvoerig nabeschouwd door twee deskundigen, onder wie de geweldig scherpe Leonne Stentler, die elke vrijdag de eredivisie doorlicht. Die voor mannen. De Avondetappe – over de Tour de France, toch ook geen kleine sport – werd uitgesteld tot na middernacht. Presentator Dione de Graaff reageerde begripvol: “Dat zijn we gewend van vorig jaar.” Bij het EK voetbal van de Oranjemannen dus. Intussen wordt de Tour de France voor vrouwen deze week elke middag rechtstreeks uitgezonden. Aan de voetballers zelf lijkt de goedbedoelde discussie voorbij te gaan. Dominique Janssen zei dat haar team had gevochten als leeuwinnen. Haar eigen fout noemde ze ‘gewoon kut’. Vond Lips dan weer oneerlijk. Als vroeger dat woord eruit rolde, kreeg hij het om de oren: “Moet dat nou? Smijt met je eigen vleeswaren!” Reageren? hanlips@parool.nl.||https://www.parool.nl/kunst-media/studio-sport-spreekt-van-leeuwen-maar-bij-oranje-noemen-ze-zichzelf-gewoon-leeuwinnen~bb7e1f7a/
2022-07-24||Parkeerplaatsen overvol bij stranden||‘Kom niet meer met de auto naar Zandvoort! Door het warme weer zijn er veel vertragingen op de wegen - en de parkeerplaatsen zijn overvol’, aldus de gemeente Zandvoort. ‘Ook elders in het dorp is geen parkeergelegenheid meer beschikbaar.’ Op meerdere wegen richting de stranden is het zondagmiddag druk, laat een woordvoerder van de ANWB weten. “Het gaat om wegen richting Zandvoort, Noordwijk en Scheveningen. Daar is al veel verkeer te zien.” Met de fiets of het openbaar vervoer zijn de stranden volgens de gemeenten nog wel te bereiken. In Den Haag is er nog de optie om te reserveren bij Park + Beach, waarbij mensen hun auto kunnen parkeren om vervolgens met de tram of fiets verder te reizen naar het strand van Scheveningen. Wie een plekje op het strand weet te bemachtigen, moet vervolgens opletten in het water. In Zandvoort en op het Haagse Zuiderstrand zijn gele vlaggen gehesen, wat betekent dat de zee gevaarlijk is en zwemmen wordt afgeraden. ‘Er is veel wind en er zijn flinke golven. Hierdoor ook meer stroming. Kun je niet zwemmen, ga niet dieper dan je knieën het water,’ aldus de Zandvoortse reddingsbrigade op Twitter. Ook ervaren zwemmers moeten volgens de brigade oppassen. ‘Ga nooit alleen het water in!’||https://www.parool.nl/nederland/parkeerplaatsen-overvol-bij-stranden~bdf361b3/
2022-07-24||Humans of Amsterdam: ‘Mijn ouders legden veel druk op ons om te presteren’||“Mijn grootste angst was altijd om mijn ouders teleur te stellen. Thuis ben ik de jongste. Ik heb nog vijf oudere broers en zussen. Mijn ouders komen allebei uit Maleisië. Zij hebben heel hard moeten werken en zijn de enigen van hun dorp die zijn gaan studeren. Ik denk dat ze daarom – goedbedoeld – van jongs af aan veel druk op ons legden om te presteren. Mijn broers en zussen ging het leren vrij gemakkelijk af, maar ik moest hard werken voor goede cijfers. Op school werd ik ook vaak vergeleken met hen, waardoor ik nog meer prestatiedruk ervoer. Net na mijn zestiende verjaardag ging ik naar een andere school waar ik niemand kende. Voor het eerst werd ik niet meer vergeleken met anderen en voelden mijn prestaties als die van mezelf. Daardoor kreeg ik meer zelfvertrouwen en haalde ik betere cijfers. In die periode heb ik veel over mezelf geleerd. Nu, wanneer ik een onvoldoende haal voor een toets, probeer ik daar eerst zelf iets bij te voelen, voordat ik mij zorgen maak dat ik mijn ouders teleurstel.”||https://www.parool.nl/ps/humans-of-amsterdam-mijn-ouders-legden-veel-druk-op-ons-om-te-presteren~ba028ec0/
2022-07-24||Graandeal wankelt na Russische raketaanval||Rusland had zaterdag nog ontkend dat het betrokken was bij de laatste raketaanvallen op de haven van Odessa. “De Russen vertelden ons dat ze absoluut niets met deze aanval te maken hadden en dat ze de kwestie zeer nauwkeurig bestudeerden,” verzekerde de Turkse minister Hulusi Akar (Defensie). Turkije heeft een bemiddelende rol gespeeld bij het graanexportakkoord tussen Rusland en Oekraïne. De aanval op Odessa leidde tot grote internationale verontwaardiging met name vanwege de timing van de aanval. Die kwam daags na een met grote moeite door Turkije en de Verenigde Naties tot stand gebrachte ‘graanovereenkomst’ tussen Rusland en Oekraïne. Dat akkoord moet het mogelijk maken vooral vanuit Odessa weer Oekraïens graan per schip naar het buitenland te vervoeren. Volgens Oekraïense woordvoerders heeft Vladimir Poetin met de aanval op Odessa de VN en Turkije in het ‘gezicht gespuugd’ en was uitvoering van het zo moeizaam gesloten graanakkoord nu mogelijk weer gecompromitteerd. De Oekraïense president Zelenski veroordeelde de Russische raketaanval meteen als ‘duidelijke Russische barbaarsheid’ en een lange neus van Poetin naar de onderhandelaars. Ook VN-baas António Guterres, die vrijdag in Istanboel aanwezig was bij de ondertekening van het akkoord, heeft de raketaanval scherp veroordeeld. Een woordvoerder zegt dat alle partijen toegezegd hebben de export van graan uit Oekraïense havens toe te staan. Ook is het graan hard nodig om wereldwijde voedseltekorten te lijf te gaan, aldus Guterres. “Volledige implementatie door de Russische Federatie, Oekraïne en Turkije is absoluut noodzakelijk.” Minister Wopke Hoekstra (Buitenlandse Zaken) heeft de raketaanval eveneens veroordeeld. ‘Schandalig en onaanvaardbaar: een raketaanval op de zeehaven van Odessa, slechts een dag na ondertekening van de overeenkomst in Istanboel,’ schrijft hij op Twitter. Volgens Hoekstra moet Rusland ter verantwoording worden geroepen. Volgens de Oekraïners zijn twee raketten ingeslagen in het havengebied van Odessa. Twee andere zouden zijn neergeschoten voordat ze hun doel hadden bereikt. Zondag bevestigde een Russische woordvoerder dat er raketten waren afgeschoten op Odessa. ‘Kalibrraketten vernietigden de militaire infrastructuur in de haven van Odessa, met een zeer nauwkeurige aanval,’ aldus woordvoerder Maria Zakharova op haar Telegramaccount. Ze gaf overigens geen toelichting of bewijs voor haar verhaal. In zijn videoboodschap van zaterdagavond zei Zelenski dat de aanval de noodzaak aantoont Oekraïne wapens te geven ‘die nodig zijn voor de overwinning’. Hij bedoelde met name op luchtafweer die tegen Russische raketten kan worden ingezet. Rusland en Oekraïne zijn samen goed voor ongeveer een derde van de graanproductie in de wereld. In Oekraïense havens ligt zeker 20 miljoen ton op verscheping te wachten. De oorlog in Oekraïne drijft de voedselprijzen op en veroorzaakt voedseltekorten. Miljoenen mensen in met name Afrikaanse landen zijn afhankelijk van dat graan. Het akkoord komt er in grote lijnen op neer dat vaarroutes naar de haven van Odessa moeten worden vrijgemaakt van mijnen en dat ladingen van vrachtschepen zullen worden geïnspecteerd. Rusland zal de veilige vaarroutes niet gebruiken voor oorlogsdoeleinden en de Europese Unie schrapt handelssancties tegen Rusland die een belemmering vormen voor de Russische export van vooral voedsel. Ook komt er een coördinatiecentrum voor de uitvoering van alle taken. Het coördinatiecentrum komt volgens Turkse media in de campus van de Nationale Defensieuniversiteit, even ten noorden van het centrum van Istanboel. Het centrum staat straks onder leiding van een Turkse admiraal. Er zouden in totaal twintig gedelegeerden komen te werken van wie een aantal al onderweg zou zijn naar Istanboel. Er zal alleen in noodsituaties contact nodig zijn tussen Oekraïners en Russen, die gescheiden van elkaar werken. Het centrum kan binnenkort operationeel zijn, meldt de Turkse krant Hurriyet.||https://www.parool.nl/wereld/graandeal-wankelt-na-russische-raketaanval~b997c02e/
2022-07-24||Uitgebluste Vivianne Miedema na onrustig EK met Oranje: ‘Ik heb mij heel slecht gevoeld’||Er is weinig onduidelijk aan het hoofd van Vivianne Miedema, zo’n uur na de wedstrijd. Sombere blik. Vochtige ogen. Ze baalt. Even staren naar de grond, dan weer omhoog, om het gesprek te beginnen met: “Ja, ik ben gewoon leeg. Ik wil naar huis.” Ze had zich er zoveel meer van voorgesteld: een EK in het land waar ze sinds 2017, sinds ze uitkomt voor Arsenal, woont. Als regerend kampioen bovendien. Met haar 26 jaar misschien wel in de vorm van haar leven. Al is Nederland niet dé topfavoriet van Europa, zij weet: er liggen altijd kansen. Maar nu, na het verlies in de kwartfinale van Frankrijk (0-1), moet ze uiteindelijk na een zucht zeggen: “Weet je, mijn hele toernooi was gewoon kut. Ik kan er ook niet omheen, ik kan het niet anders zeggen.” Miedema is de laatste van de Oranje-internationals die langskomt deze avond. De laatste op weg naar de bus. Ze was ook de laatste die dit toernooi wegviel en weer aanhaakte. Slechts twee wedstrijden speelde ze dit EK: de Nederlandse opening, en het Nederlandse slot, de avond waarop de regerend kampioen het toernooi moet verlaten. Terug naar huis. Zo’n twee weken geleden maakte ze zich op voor het aanvoerderschap, als vervanger van de geblesseerde Sari van Veenendaal. Om uiteindelijk een dag voor de tweede poulewedstrijd positief te testen op corona. Het gevolg: negen dagen opsluiting op haar kamer – al wist Miedema dat toen nog niet. Inclusief een eenzame viering van haar 26ste verjaardag. Afgelopen dinsdagavond testte ze negatief. Woensdag sloot ze weer bij de selectie aan. Drie gezamenlijke trainingen, dat was alles waarop ze het zaterdagavond in het New York Stadium van Rotherham moest doen. De aanvoerdersband nu daadwerkelijk om haar arm. Ze speelde de eerste helft, de tweede, ze stond er in de verlenging. “Ehm. Ik weet niet hoe ik vandaag 120 minuten op het veld heb gestaan,” zegt ze dan ook na afloop. Tijdens haar quarantaineperiode kwam er weinig informatie over Miedema naar buiten. Hoe ziek ze was, hoeveel ze eventueel kon trainen: het bleef onbekend. Vanaf haar terugkeer bij het nationale team gold hetzelfde. Bondscoach Mark Parsons hield het op de dag van haar rentree bij de selectie vaag en zei dat ze last had gehad van ‘wat klachten’, op een toon alsof het meeviel. Om direct toe te voegen: “Maar het was niet mijn lijf waar dit om ging.” Nu zegt Miedema: “Ik heb me gewoon echt heel slecht gevoeld. Anders was ik natuurlijk ten eerste zeker niet gaan testen én had ik eerder terug kunnen zijn. Ik heb natuurlijk gewoon negen dagen op mijn kamer gezeten. Ik heb drie keer meegetraind. En uiteindelijk is het hele EK klote verlopen voor mezelf. Ik heb vandaag alles proberen te geven voor het team. Dat het voetballend misschien niet altijd het beste was, nou ja, volgens mij eh, moeten we daar met twee vingers voor onze ogen langs kijken. En mag ik heel erg trots zijn dat ik in ieder geval iets aan het team heb kunnen geven. Maar het is nu gewoon balen.” Dat het ‘heel moeilijk’ zou worden zaterdag, had ze ingecalculeerd. “Frankrijk is gewoon een heel goede ploeg. Jammer dat je uiteindelijk net tekortkomt.” De Fransen domineerden de wedstrijd. Maar lange tijd maakten ze het niet af en dat kwam deels door spectaculaire reddingen van keeper Daphne van Domselaar en Stefanie van der Gragt. “Ik weet niet hoe Steef en Daphne de bal eruit hebben gehaald...”, zegt Miedema. En: “Ik weet niet hoe, maar Steef heeft de bal volgens mij wel 100.000 keer van de lijn gehaald. Daphne heeft geweldig gekeept. Ja, dan hoop je dat je een momentje krijgt en dat krijgen we net niet helemaal. Ja, dan is het gewoon zonde dat je via de penalty uiteindelijk eruit vliegt.” Dat is het positieve punt dat ze overhoudt, na een EK dat voor een van Nederlands beste voetbalsters, zo niet de beste, vooral waardeloos werd. “Ik ben trots op die jonge meiden. Ik denk dat we met heel veel goede moed en hoop richting de toekomst mogen kijken.” Vlak voordat ze haar route naar de teambus op de parkeerplaats in Rotherham vervolgt: “Volgens mij moeten we allemaal naar huis toe en bijkomen.”||https://www.parool.nl/sport/uitgebluste-vivianne-miedema-na-onrustig-ek-met-oranje-ik-heb-mij-heel-slecht-gevoeld~b24dbfdd/
2022-07-24||Geen WK-medaille voor Hassan op de 5000 meter, teleurstelling bij estafetteploegen||Hassan eindigde eerder op de WK als vierde op de 10.000 meter. Drie jaar geleden op de mondiale titelstrijd in Doha veroverde ze nog het goud op de 1500 en 10.000 meter. Vorig jaar won ze in Tokio olympisch goud op de 5000 en 10.000 meter en brons op de 1500 meter. De Nederlandse estafetteploeg op de 4x400 meter bij de vrouwen is op de WK in de series gediskwalificeerd. Cathelijn Peeters, de derde loopster van de ploeg, liet bij de wissel met Lieke Klaver het stokje vallen. Ze raapte het doorgerolde stokje op, maar vergat daarbij 20 centimeter terug te lopen naar de plek waar het als eerste de grond had geraakt. Daarmee overtrad ze de regels. “Estafette is al heel lastig, maar er zijn ook echt heel veel regels”, zei Klaver. “Cathelijn had 20 centimeter terug moeten lopen en dan verder moeten gaan met het stokje. Het zijn de regels en ze zijn streng, maar we moeten het accepteren. Ook al is het wel heel wrang.” De race verliep aanvankelijk volgens plan. Hanneke Oosterwegel gaf het stokje na de eerste ronde over aan Klaver, die oprukte van de achtste naar de derde positie. Bij de wissel ging het vervolgens fout. Peeters verloor veel tijd door het stokincident en viel terug naar de zevende plaats. Femke Bol, die vrijdag nog zilver won op de 400 meter horden, zette een hogere versnelling in om de zes loopsters voor haar bij te halen. Met ferme passen spurtte ze naar de derde plaats in een tijd van 3.28,58. Haar splittijd was 49,38. De derde plaats zou normaal gesproken goed zijn geweest voor een finaleplaats, maar de jury oordeelde kort na de finish dat Nederland uit de uitslag werd geschrapt. In het stadion werd omgeroepen dat er sprake was van hinderen door Peeters, maar dat was uiteindelijk niet de reden voor diskwalificatie. “We hebben goed gelopen, maar je koopt er niks voor. Ik heb het doorrollen van het stokje niet eens gezien”, zei Peeters. “Het stokje had niet moeten vallen, maar het ging allemaal zo snel.” Bol en Klaver namen Peeters in bescherming. “Dit is haar eerste WK, maar ze raakte niet in paniek en liep heel hard door. Ik ben trots op het team”, zei Bol. “Het is niet leuk maar het hoort erbij. We gaan nu met zijn allen straks een potje huilen en dan weer nieuwe doelen stellen, want dit is niet waarvoor we zo hard trainen”, aldus Klaver. De Nederlandse mannenploeg op de 4x400 meter estafette heeft zich net niet geplaatst voor de finale bij de WK. Isayah Boers, Terrence Agard, Nick Smidt en Ramsey Angela eindigden in hun serie als vijfde in een tijd van 3.03,14. Die klassering was niet goed genoeg, dus kwam het aan op de tijd. De twee tijdsnelsten in de twee heats kregen ook een finaleplek. Trinidad en Tobago en Frankrijk waren net iets rapper. De Franse ploeg klokte 3.03,13 en dat was een honderdste sneller dan de Nederlandse ploeg. Het missen van de finale is een grote tegenvaller. De estafettemannen stuntten vorig jaar met zilver op de Olympische Spelen in Tokio. Toen liepen Liemarvin Bonevacia, Tony van Diepen, Agard en Angela de finale. De estafetteploeg won vorig jaar ook voor het eerst de World Relays. “Het is zuur als je op een honderdste het niet haalt, maar we hebben ons best gedaan. Meer zat er niet in”, zei Boers na afloop. “Er was niks geks aan de splittijden, ook al waren we niet zo snel als vorig jaar in Tokio”, vulde Agard aan. “We moeten de beelden nog maar eens terugkijken en zien waar we iets hebben laten liggen. We presteren op wereldniveau en dan kun je soms winnen en soms verliezen. Dat is ‘part of the game”’. Bonevacia en Van Diepen, op papier de beste lopers in de ploeg, ontbraken in de serie. “Dat was de keuze van de coach”, zei slotloper Angela. “Dit was niet het team van de Olympische Spelen, maar wij hadden er vertrouwen in dat we het met deze vier konden doen. En ieder van ons denkt nu: had ik maar een honderdste sneller gelopen.”||https://www.parool.nl/nieuws/geen-wk-medaille-voor-hassan-op-de-5000-meter-teleurstelling-bij-estafetteploegen~bb1161f2/
