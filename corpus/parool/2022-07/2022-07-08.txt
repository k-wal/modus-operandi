2022-07-08||Zeer grote brand bij recyclebedrijf Westpoort geblust||Rond 19.45 uur kwamen de eerste meldingen binnen over de brand. Het vuur ontstond in een berg schroot van recyclebedrijf HKS Metals en recycling, meldde een woordvoerder van de brandweer. Volgens hem waren er geen mensen of omliggende panden in gevaar. De brandweer verwachtte rond 22.20 uur nog ‘een aantal uur’ bezig te zijn met blussen. Een NL Alert waarschuwde om 21.10 uur voor de rookontwikkeling die ontstond. ‘Als u last heeft van rook: ga naar binnen, sluit ramen en deuren, zet ventilatie uit,’ luidde het bericht. Ruim twee uur later stuurde NL Alert een nieuw bericht uit waarin stond dat het eerdere advies kwam te vervallen. ‘Lichte stankoverlast’ was volgens het bericht nog wel mogelijk. Op onderstaand kaartje van NL Alert is te zien tot waar de rookwolk vrijdagavond reikte. De wolk was zichtbaar van Amstelveen tot IJmuiden en de Vinkeveense Plassen. De brandweer rukte met veel materiaal en manschappen uit om het vuur te blussen. Ook brandweerlieden uit Badhoevedorp werden opgeroepen ter ondersteuning.||https://www.parool.nl/amsterdam/zeer-grote-brand-bij-recyclebedrijf-westpoort-geblust~b2eded5b/
2022-07-08||Diana Ross (78) windt North Sea Jazz moeiteloos om haar vinger||Woensdag imponeerde Tom Jones (82) in de Ziggo Dome, de dag erna walsten de Rolling Stones (75+) de Johan Cruijff Arena plat. Vrijdagavond is het de beurt aan Diana Ross (78) in Ahoy. De soul- en discozangeres maakt indruk en maakt haar naam als de ster van North Sea Jazz volledig waar. Wie opnames van het recente festival Glastonbury zag en vooral hoorde, hield zijn hart vast. Wat daar mis ging en wat Ross onzuiver liet klinken, bleek in Ahoy geen factor meer. Misschien mede dankzij haar zender, die op een opzichtige plek op haar jurk zat en waarop ze veelvuldig aan de knoppen draaide. Diana Ross wond de uitpuilende zaal moeiteloos om haar vinger. Net als de Rolling Stones is ook Ross een levende jukebox vol hits. Dat is ook precies wat ze moet zijn. Niet voor niets speelde ze nauwelijks iets van haar zeer teleurstellende laatste album. Dat korte blokje was meteen het minste punt van de show, zeker toen ze het liet volgen door Do you know where you’re going to, dat vocaal wel mis ging. Wat Ross verder deed, deed ze met verve. I’m coming out, Chain Reaction, You can’t hurry love, Upside Down en Stop! (In the name of love), het waren nog niet eens alle kneiters van hits waarmee ze de zaal plat kreeg. Zelf had de voormalige Supremes-zangeres ook last van de hitte. Ze had er wel een uit de kluiten waaier voor meegenomen, waarmee ze halverwege haar show de zaal koelte probeerde toe te wuiven. “I’m so hot,” verzuchtte ze tijdens een van de schaarse momenten waarop ze haar publiek toesprak. De ster van deze editie van North Sea Jazz had het zichtbaar naar haar zin, ondersteund door een veertienkoppige band, waarin alleen de bassist de hele tijd een mondkapje droeg. Ze bespeelde geregeld haar publiek, dat alleen maar kon antwoorden met gejuich. Ross mag tevreden zijn, ze maakte haar naam en faam deze avond volledig waar.||https://www.parool.nl/kunst-media/diana-ross-78-windt-north-sea-jazz-moeiteloos-om-haar-vinger~bcf7c928/
2022-07-08||Laatste poging financieel akkoord Vervoerregio Amsterdam en het Rijk mislukt||Donderdag werd al duidelijk dat de vervoerders en staatssecretaris Vivianne Heijnen (Infrastructuur) er waarschijnlijk niet uit zouden komen. Heijnen stelde een gezamenlijke garantstelling voor van maximaal 150 miljoen euro met aanvullende maatregelen, maar de vervoerders wilden samen 500 miljoen euro als vangnet. De staatssecretaris heeft daarom besloten voor maximaal 150 miljoen euro garant te staan voor mogelijke tekorten die de openbaar vervoersbedrijven in Nederland oplopen. Dat is voor de Vervoerregio Amsterdam, een samenwerkingsverband tussen Amsterdam en dertien omliggende gemeenten, niet genoeg. De regio kampt met een tekort van circa 60 miljoen euro, waardoor komend jaar een bezuiniging van 20 tot 30 procent dreigt. Geen metro’s ’s avonds, minder bussen en geschrapte tramlijnen zijn reële zorgen. Wethouder Melanie van der Horst (Verkeer), voorzitter van de Vervoerregio Amsterdam, vroeg Heijnen om met een beter voorstel te komen. Zelf deed de vervoerregio een duit van zo’n 36,2 miljoen euro in het zakje. Voor het restant van de benodigde 60 miljoen euro werd naar Heijnen gekeken, maar die hoop is nu officieel vervlogen. Meer dan 150 miljoen euro wordt het niet, te delen met alle vervoersbedrijven in het land. Volgens staatssecretaris Heijnen is het onduidelijk hoeveel reizigers volgend jaar gebruik gaan maken van bus, metro, tram en trein. De ov-bedrijven, waaronder het GVB, vervoerden door de coronacrisis de afgelopen jaren veel minder reizigers. En die aantallen vallen nog steeds tegen, onder andere omdat er minder toeristen zijn dan voor de crisis. Er zijn verschillende prognoses gemaakt die nogal uiteenlopen. Heijnen wijst erop dat met de nieuwe regeling en het bedrag van 150 miljoen euro de mogelijke verliezen in het somberste scenario voor twee derde afgedekt zijn. “Met deze regeling kunnen de treinen, bussen, trams en metro’s volgend jaar blijven rijden,” aldus de staatssecretaris. Van der Horst ziet dat anders. Ze vindt het ‘heel jammer’ dat de partijen er niet uit zijn gekomen, zeker omdat de afgelopen jaren het Rijk, de regio’s en de vervoerders steeds gezamenlijk optrokken. Daarnaast zijn er scherpe voorwaarden verbonden aan de regeling. Zo moeten de vervoersbedrijven hun aanbod na 2023 in balans brengen met de vraag. Ook moeten ze hun best doen om reizigers terug te krijgen. Te scherpe voorwaarden, zo meent Van der Horst. Daardoor is het nog maar de vraag of alle regio's met de regeling uit de voeten kunnen. Vervoerregio Amsterdam zal nu samen met het GVB, Connexxion en EBS kijken welke mogelijkheden de regeling biedt. Daarna zal duidelijk worden wat de gevolgen zijn voor de dienstregeling.||https://www.parool.nl/amsterdam/laatste-poging-financieel-akkoord-vervoerregio-amsterdam-en-het-rijk-mislukt~b6d4f1be/
2022-07-08||Van plantaardige slippers tot ijs met geitenkaas: 15 tips voor het betere zomergevoel||Meer dan 3500 (pro)surfers uit Brazilië, Japan, Zweden en Hawaii betrok Ikea bij het ontwerpen van de Kåseberga-collectie vol sportieve en functionele artikelen. Het behoud van schone oceanen was het uitgangspunt van de producten, die gemaakt zijn van gerecycled afval uit zee en recyclebare materialen als katoen, hout en bamboe. Met dit balansboard van kurk oefen je aan wal je stabiliteit op het water.Prijs: €89,95, www.ikea.nl Boen is een nieuwe manier van wassen: het wasmiddel is verpakt als strip. In de praktijk betekent het dat het nauwelijks ruimte inneemt in je bagage en dat je ook nog milieuvriendelijk bezig bent, omdat er geen plastic (fles) aan te pas komt. De strips lossen volledig op tijdens het wassen en kun je natuurlijk ook thuis gebruiken. Een pak Boen is goed voor 32 normale wasbeurten of 64 kleine wasjes.Prijs: €12, www.boenlaundryleaves.com Het Amsterdamse Nortvi ziet het als een plicht om koffers te maken die een leven lang meegaan. Ze letten daarbij op duurzame materialen en op design, want een mooi gemaakte koffer hou je voor het leven. Het bedrijf is bovendien officieel supporter van het Wereld Natuur Fonds en geeft per verkochte koffer een donatie. Naast koffers maken ze ook bijpassende (rug)tassen, die perfect om en bij de koffers aansluiten.Prijs: €259 (77 liter), www.nortvi.com Een van de grootste ergernissen van ouders zijn kinderen die voortdurend op hun telefoon kijken. Uitgeverij FC Klap hoopt opvoeders een klein beetje tegemoet te komen met hun TikTok-vakantieboek. Het vakantieboek staat vol tests, spelletjes en quizzen van bekende Tiktokkers, die bovendien allerlei tips geven hoe je viraal kunt gaan, wat het beste licht voor een filmpje is en welke Tiktokkers ze zelf volgen.Prijs: €9,99, te koop bij boekwinkels, supermarkten en online, o.a. via Bol.com Zonnebrand kennen we allemaal, maar wist je dat je haar ook beter af is met bescherming in de zomer? Vooral gekleurd haar heeft te lijden onder de felle zon. Het kan verkleuren, uitdrogen en daardoor dof en gevoelig voor breken worden. Het Italiaanse haarverzorgingsmerk Cotril heeft een uitgebreide zonnelijn voor het haar, waaronder de beach sun protective oil met factor 10, die je voor, tijdens en na het zonnen kunt gebruiken.Prijs: €19 (300 ml), Cotril via www.illusionhair.nl Wie last heeft van heimwee kan een stukje van de stad meenemen als armband, want de stoere polsbanden van het Amsterdamse Pig & Hen worden hier gemaakt. Vorige week lanceerde het merk op veler verzoek armbanden voor vrouwen. Naast verfijnde versies van de populaire herenbanden, zijn er nieuwe modellen, waar als je goed kijkt, ook het gevlochten touw in verstopt zit.Prijs: €54,95, www.pigandhen.nl Kamperen wordt een stuk minder afzien met het luxe luchtbed van Coleman. Het Maxi Comfort Bed Raised King is gemaakt van sterk pvc en heeft – opgeblazen – de hoogte van een echt bed. Het luchtbed heeft een gepatenteerd double lock-ventiel, zodat je onbezorgd kunt slapen en als het tijd is om naar huis te gaan rol je het eenvoudig op door het unieke wrap ’n roll-systeem.Prijs: €119,95, www.coleman-shop.nl Breitling lanceerde onlangs een nieuwe versie van zijn sportieve watersporthorloge, de Superocean. Het designteam keerde terug in de tijd naar de jaren zestig en zeventig en nam de eenvoud van de originele Superocean Slow Motion als uitgangspunt. Ze voegden felle kleuren toe en maakten het horloge naast duiken ook geschikt voor surfen, zwemmen en de strandbar. Het horloge is verkrijgbaar in vier groottes en is tot 300 meter waterdicht.Prijs: vanaf €4350, www.breitling.com Spikeball is een pittige combinatie van conditie, reactiesnelheid en voetenwerk. Het spel wordt zelfs door professionele sporters gebruikt tijdens trainingen. Onder andere het Oostenrijkse ski jumping-team, Fortuna Sittard en FC Chelsea spelen het Amerikaanse spel geïnspireerd door beachvolleybal. En geen nood als je niemand hebt om tegen te spelen, met de Spikeball-app kun je overal een extra speler of teamgenoot vinden.Prijs: €65, www.spikeball.eu. De Spikeball Standard 3 Kit bestaat uit een net, drie ballen en een rugzak. Alle materialen zijn 100 procent recyclebaar. Made with Maud biedt vrouwelijke wijnmakers een platform en brengt deze in contact met wijnliefhebbers en distributeurs. Alle Made with Maude-wijnen zijn 100 procent vegan, gemaakt van duurzame druiven en zonder toegevoegde suikers, kleurstoffen, synthetische bestrijdingsmiddelen of kunstmatige ingrediënten. Elke fles vertelt in detail hoe de wijn is opgebouwd, waar deze is gemaakt en natuurlijk ook door wie. Er zijn zelfs alcoholvrije opties, omdat de oprichter echt iedereen van een mooie wijn wil laten genieten.Prijs: €13,50, www.madewithmaude.com Geen surfers, maar vissers zijn de inspiratie voor het Amsterdamse Denham. Althans voor de net gelanceerde capsulecollectie bestaande uit zes items die allemaal voorzien zijn van zakken zoals je die ook op hengelvesten ziet. Afgelopen maand verraste het denimlabel ook al met vijf unieke items die ze ontwierpen in samenwerking met Reyn Spooner, de makers van het originele Hawaiishirt. Uiteraard bevat die collectie zowel een denim als een overhemd.Prijs: €169,95, www.denhamthejeanmaker.com Een vakantie zonder slippers is haast ondenkbaar, maar de materialen die men doorgaans gebruikt zijn niet zo goed voor het milieu. Dat moest anders besloot het Scandinavische Sleepers. In plaats van het niet afbreekbare synthetische rubber maken zij de schoenen van plantaardig rubber. Daarnaast zorgen ze voor eerlijke prijzen voor de materialen en lonen voor de arbeiders die de slippers maken.Prijs: €39, www.shop-sleepers.com Nekeia Boone groeide op in New York in een gezin waar de keuken centraal stond. Vooral de magische recepten van haar oma Tudy lieten een grote indruk na, waarop Boone besloot Amsterdam te verrassen met haar unieke ijs- en sorbetrecepten onder de naam Tudy’s Kitchen. Denk aan Chicken & Waffles of ijs met geitenkaas of salie. Klinkt vreemd, maar het werkt goed. Alles wordt handgemaakt in Amsterdam van lokale en waar mogelijk biologische ingrediënten.Prijs: €11,99 (480 ml), verkrijgbaar bij onder andere www.sterk.amsterdam, Crisp of kijk op @tudyskitchen Om te zorgen dat je koffer niet overvol raakt komt Wetbrush met een kleinere variant van hun Go Green Detangler. De antiklitborstel moet dankzij de speciale borstelharen pijn en schade tijdens het borstelen van nat haar minimaliseren. Bovendien is de Go Green-borstel gemaakt van plantenzetmeel (mais en aardappel) dat volledig biologisch afbreekbaar is, omdat men single use-plastic wil vermijden.Prijs: €11,95 (mini), €16,95 (groot), Wetbrush via Beautytasting.com Het Duitse s.Oliver speelt in op de zomer met een kreukvrije capsulecollectie die vanuit de koffer meteen aan kan. De Bon voyage-collectie bestaat uit vijf stukken waaronder een jumpsuit en verschillende tops in de kleuren crème en bruin. De plissé-achtige stof hoeft niet gestreken te worden en springt ook na het wassen weer in model.Prijs: €139,99, www.soliver.nl||https://www.parool.nl/ps/van-plantaardige-slippers-tot-ijs-met-geitenkaas-15-tips-voor-het-betere-zomergevoel~b9529693/
2022-07-08||Gesloten jeugdzorg kleinschaliger: minder plaatsingen en kleinere locaties||Staatssecretaris Maarten van Ooijen (Volksgezondheid) heeft daartoe een plan ontwikkeld, meldt hij. Hij wil daarbij samenwerken met ervaringsdeskundigen, professionals, gemeenten, zorgbestuurders en onderwijs. Op korte termijn zal wat hem betreft bij plaatsingen al worden gewerkt met een ‘nee, tenzij principe’. Dat betekent dat er geen vrijheidsbeperking wordt opgelegd tenzij dat noodzakelijk en proportioneel is en er geen minder zwaar alternatief is. Plaatsingen in gesloten jeugdinstellingen zullen dan elk jaar verder afnemen, is de gedachte. “Deze drastische hervormingen zijn nodig om de beste, liefdevolle en menswaardige zorg voor jeugdigen te kunnen bieden. Er is ook wel sprake van een dilemma. In sommige gevallen zijn vrijheidsbeperkende maatregelen nodig. Voorbeelden zijn ernstig agressief gedrag of wegloopgedrag bij loverboyproblematiek,” aldus de staatssecretaris. Volgens Van Ooijen ervaren veel jeugdigen de grote instellingen als te repressief en onveilig, terwijl ze er vanwege vaak complexe problemen juist zijn geplaatst om bescherming en veiligheid te krijgen. Ook Amsterdammer van het Jaar Jason Bhugwandass herkent dat. Hij strijdt al jaren tegen de gesloten jeugdinrichtingen van jeugdzorg. Als tiener zat hij een jaar in zo’n gesloten instelling omdat hij depressief en suïcidaal was. Maar de combinatie van grote groepen in een gesloten setting met een gevangenissfeer laat te wensen over. Dat moet anders. Ook het feit dat deze jeugdhulpinstellingen vaak in buitengebieden staan, helpt niet mee. “Dit draagt eraan bij dat het leefklimaat in deze instellingen onvoldoende thuisgevoel geeft”, schrijft van Ooijen in een brief aan de Tweede Kamer. Die wil graag af van de gesloten jeugdhulp zoals die nu is. Van Ooijen vindt het kwalijk dat er voor jeugdigen die bescherming nodig hebben nu vaak geen alternatief is voor hulp dan in een gesloten setting. Hij streeft naar een opvangplek in een “zo thuis mogelijke omgeving”, zoals een pleeggezin of een gezinshuis. Als dat niet lukt, komt plaatsing in een kleine locatie in beeld. Per 1 januari 2025 moeten alle gesloten jeugdhulpinstellingen kleinschalig werken.||https://www.parool.nl/nederland/gesloten-jeugdzorg-kleinschaliger-minder-plaatsingen-en-kleinere-locaties~b46aa2af/
2022-07-08||Gezonken huis in vijver Vondelpark: woningcrisis of kunstwerk?||Een paar dagen was het gissen. Wat doet dat enorme dak in een vijver van het Vondelpark? Een activistische actie misschien? Zou het zinkende huis iets te maken met de woningcrisis in de stad? Of is het een tijdelijk beeldend kunstwerk? Niets van dat alles. Het huis onder water vormt op vrijdagavond het decor van dansgezelschap Vloeistof en hun voorstelling Hellend Vlak. Tijdens de uitvoering proberen vier dansers te overleven op het dak van een ondergelopen huis. Het optreden is onderdeel van het internationale festival voor hedendaagse dans Julidans, dat van 2 tot en met 16 juli op meerdere locaties in de stad gehouden wordt. Het Internationaal Theater Amsterdam vormt het festivalhart van het meerdaagse evenement. Daarnaast kun je onder andere bij het Stedelijk Museum Amsterdam, Vondelpark Openluchttheater en in het Bijlmerpark terecht voor verschillende voorstellingen. In de dansvoorstelling Hellend Vlak wilt choreograaf Anja Reinhardt (37) op een toegankelijke en herkenbare wijze het publiek de eigen leefomgeving op een andere manier laten ervaren: “Bijna iedereen is zich tegenwoordig in grote mate bewust van de klimaatcrisis. Er is veel aandacht voor, toch gebeurt er relatief weinig doorslaggevends.” Met de voorstelling wil Vloeistof de toeschouwer hier bewust van laten worden en hen waarschuwen voor het volgens het dansgezelschap ‘gevaarlijke overlevingsmechanisme’. De voorstelling is vrijdagavond om 20.30 uur te zien in het Vondelpark en gratis toegankelijk. De locatie is moeilijk te missen.||https://www.parool.nl/amsterdam/gezonken-huis-in-vijver-vondelpark-woningcrisis-of-kunstwerk~b6f4671d5/
2022-07-08||Welvaart Nederland is nog schever verdeeld dan gedacht ||Het vermogen is zelfs nog ‘schever’ verdeeld ‘dan eerder werd gedacht’, blijkt uit een onderzoek onder leiding van econoom Laura van Geest. Naar de studie is lang uitgekeken, want met name linkse partijen hekelen de scheefgroei. Het onderzoek moet het startsein vormen voor het kabinet om het belastingstelsel nog eens tegen het licht te houden. Volgens de onderzoekers is duidelijk dat de meeste Nederlanders hun inkomen vooral uit arbeid verkrijgen – tot zover geen verrassingen –, maar dat de rijkste 1 procent het vooral haalt uit bedrijven, tweede huizen en beleggingen. Dat zou dus een reden kunnen zijn om de belasting op arbeid te verlagen en die op vermogen te verhogen. Immers: wie minder heeft, betaalt een relatief groter deel van zijn inkomen aan belastingen. Bovendien, schrijft Van Geest: “Te scheve verdeling van vermogen is economisch schadelijk.” Uit het onderzoek blijkt dat de grootste groep Nederlanders zijn vermogen vooral in de eigen woning heeft zitten (63 procent van het vermogen), terwijl de rijkste 10 procent het geld vooral in een bv of vennootschap heeft gestald. Daarop is de belastingdruk de laatste jaren juist gedaald. Bovendien is die lager dan voor een werknemer met een goed inkomen. Als een bedrijf overgaat naar een opvolger, is de daarvoor geldende schenk- en erfbelasting zó gunstig dat dit de scheefgroei in vermogen verder in stand houdt. Premier Mark Rutte liet al weten dat het kabinet het advies ter harte neemt, al moest hij het rapport nog lezen. “Er zijn verschillen in vermogensverdeling waarvan je zegt: hoe kan dat nou? Een klein groepje springt er heel gunstig uit. We gaan vermogens zwaarder belasten en de opbrengst gebruiken om inkomstenbelasting te verlagen.” Rutte zegt dat rijk zijn ‘op zich mag’. “We hebben geen jaloeziebelasting. Maar je kunt je afvragen: is dat fair?” Volgens de premier komt het kabinet rond Prinsjesdag met een plan voor minder belasting op arbeid en meer op bezit. ”Dan gaan we kijken of dat lukt. Maar je moet het heel precies doen. Iemands eerste huis, pensioen of het mkb wil je niet raken.” Rutte is met name bang dat een middenstander die zijn hele pensioen op een spaarrekening heeft staan hard wordt geraakt. Toch lijken de geesten rijp om het belastingstelsel te herzien. Alle coalitiepartijen, ook de VVD, zeggen daaraan toe te zijn. Kink in de kabel is nog wel dat die hervorming niet met een week geregeld is – zo’n systeemverandering vergt jaren. Alleen al de nieuwe manier waarop vermogen in box 3 wordt belast, kan niet eerder worden ingevoerd dan in 2025.||https://www.parool.nl/nederland/welvaart-nederland-is-nog-schever-verdeeld-dan-gedacht~b97cc245/
2022-07-08||Pogacar wint weer na zinderende ontknoping op La Super Planche des Belles Filles ||Aan het begin van de etappe werd er opnieuw fel gestreden om een plek in de kopgroep. Na een klein uur koersen wist een groep van tien man weg te komen, maar groot werd het gat niet. UAE Team Emirates had zijn zinnen duidelijk gezet op een nieuwe ritzege van Tadej Pogacar en dus controleerde de ploeg de voorsprong al vroeg. Hierdoor kwam deze nooit voorbij de drie minuten. Toch duurde het lang voor de kopgroep daadwerkelijk gegrepen werd. UAE reed kilometers lang op kop en op de slotklim haakten de renners in de kopgroep één voor één af. Lennard Kämna hield als enige stand en vocht een bloedstollend gevecht uit met de achtervolgers. Ondertussen moesten goede klimmers als Pinot, Vlasov en O’Connor lossen uit het peloton. De steilste stukken moesten toen nog komen en dus was alles nog mogelijk. De renners kropen naar boven en Lennard Kämna belandde als eerste op de onverharde weg. Een heroïsch beeld was het gevolg van de eenzame Duitser met het peloton op de achtergrond. Met nog een kilometer te gaan had de ontsnappingsspecialist nog 40 seconden voorsprong. Lang leek Kämna het te gaan halen, maar dankzij een uiterste inspanning van Tadej Pogacar werd de Duitser op 100 meter voor het einde toch ingerekend. Het leek Jonas Vingegaard te worden die ging winnen, maar op twee meter voor de streep ging Pogacar hem toch voorbij en dus is het weer de Sloveen die er met de winst vandoorging. Aleksandr Vlasov kwam op meer dan anderhalve minuut achterstand binnen en verloor zo veel tijd in het algemeen klassement. Achter de top drie eindigde Kämna als vierde. Geraint Thomas, David Gaudu, Enric Mas en Romain Bardet verloren weinig tijd. Daarachter kwamen Adam Yates, Sepp Kuss en Daniel Martinez en dus heeft Ineos nog altijd drie man goed in het klassement staan. “Het was echt heel erg zwaar,” reageerde Pogacar na afloop voor de televisiecamera. “Vooral het moment dat Jonas nog een aanval plaatste. Hij was echt heel sterk, dus ik moest mezelf naar de finish duwen. Ik moet mijn team dankbaar zijn voor hun hulp,” aldus de 23-jarige Sloveen, die zijn voorsprong van 35 seconden op Vingegaard in het algemeen klassement intact hield. De Deen van Jumbo-Visma is een geduchte concurrent voor Pogacar, beseft hij. “Hij is op dit moment misschien wel de sterkste klimmer in de wereld, hij doet het heel goed.” Pogacar omcirkelde deze etappe al enige tijd geleden in zijn agenda. De geletruidrager lanceerde vandaag zijn stichting voor kankeronderzoek. “Dit is een heel speciale dag voor mij, ik heb al heel lang in mijn gedachten zitten dat ik deze etappe wil winnen. Het was een groot doel voor mij.”||https://www.parool.nl/sport/pogacar-wint-weer-na-zinderende-ontknoping-op-la-super-planche-des-belles-filles~b12b167b/
2022-07-08||Mensen die extreem gevoelig zijn voor geluid kunnen tóch naar concert: ‘Het stilte-applaus is bijzonder’||“En voor alle anderen die extreem gevoelig zijn voor geluid. Door mijn vader zie ik de impact van hyperacusis, zoals de aandoening heet. Hij heeft al vier jaar geen piano aangeraakt en gaat nooit meer naar welke culturele uiting dan ook. Terwijl hij lééfde voor muziek en cultuur. Daar moet iets voor te doen zijn, dacht ik.” “We hielden een enquête onder mensen met hyperacusis en ik sprak vijftien van hen persoonlijk. Daaruit kwamen heldere kaders. Zo kunnen de meesten geluid tot 65 decibel aan. Om te voorkomen dat we daarboven gaan, staat er een decibelmeter op het toneel. Voor het beeld: een een-op-eengesprek in een stille ruimte bereikt ongeveer 60 decibel.” “Bezoekers wordt gevraagd geen ritselende sieraden of tikkende horloges te dragen. Het theater schakelt tv-schermen uit en glazen worden vervangen door papieren bekers. Daarbij is er een stilteruimte waar mensen zich kunnen terugtrekken, ook tijdens de voorstelling.” “Het Immix Vocal Ensemble zingt a capella vijf nummers en ikzelf speel vijf monologen. Alles gaat over het omgaan met een ongrijpbare verandering. Iets wat veel mensen in het publiek zullen herkennen.” “Het is moeilijker inschatten of het publiek met ons meegaat, maar het geeft ook een interessante spanning. Ik vind het stilte-applaus met wapperende handen heel bijzonder. Dan voel ik de verbroedering. Samen zorgen we ervoor dat deze groep niet meer buitengesloten wordt van cultuur.” Metamoorfose is maandag 11 juli om 19.00 en 21.00 uur te zien in DeLaMar West.||https://www.parool.nl/ps/mensen-die-extreem-gevoelig-zijn-voor-geluid-kunnen-toch-naar-concert-het-stilte-applaus-is-bijzonder~b46348bf/
2022-07-08||Sadet Karabulut wordt de belangrijkste adviseur van burgemeester Femke Halsema||Een maand na de veelbesproken Black Lives Matterdemonstratie op de Dam in 2020 deelde Sadet Karabulut een spotprent op haar Twitteraccount. Op de tekening overspoelt het coronavirus het Binnenhof, maar wordt er door iedereen gewezen naar een bordje waarop ‘Amsterdam’ staat. Daarboven in een tekstballon: ‘Femke Halsema had zich beter moeten voorbereiden.’ Ze wilde maar zeggen: mensen willen Halsema ook alles aanwrijven. Vanaf 1 september hoeft de 47-jarige Karabulut de burgemeester niet meer op afstand te verdedigen, maar staat ze zij aan zij met Halsema, als de nieuwe chef kabinet. Daarmee wordt ze haar belangrijkste adviseur, ook wel de ‘schaduwburgemeester’ die op talloze brieven en telefoontjes van Amsterdammers reageert en bepaalt waar Halsema wel of niet iets mee moet doen. Karabulut krijgt daarmee grote invloed op de koers die Amsterdam vaart, de stad waar ze sinds 2001 woont. Op basis van haar intensieve contacten met alle afdelingen van het stadhuis, ook met de wethouders en gemeenteraadsleden, moet ze advies uitbrengen over alle agendapunten. In het bijzonder die waarbij problemen kunnen worden verwacht. De functie bestaat sinds 1967 en Karabulut volgt Karin van der Wansem op. Weinigen zullen Van der Wansem kennen. Ze trad niet op de voorgrond en cijferde zich de afgelopen negen jaar weg in dienst van Eberhard van der Laan en daarna Femke Halsema. Dat was haar kracht, zeggen velen die met haar gewerkt hebben. Met Karabulut komt voor het eerst in de 55-jarige geschiedenis een publiek persoon op deze plek te zitten. Een plek in de luwte, wat wennen zal zijn na jaren vol in de wind te hebben gestaan. Kan zij zich wegcijferen voor de burgemeester? Karabulut (28 april 1975) werd geboren in Dordrecht, als dochter van Turks-Koerdische gastarbeiders. Karabulut was activistisch en werd in haar jonge jaren actief in vredesplatforms tegen de oorlog in Afghanistan. SP’ers die ze daar tegenkwam introduceerden haar bij de partij. In 2006 werd ze gemeenteraadslid in Amsterdam, waar ze na zes maanden vertrok naar de Tweede Kamer. Merkwaardig, werd geroepen op de Stopera, want moest zij niet eerst wat meer politieke ervaring opdoen alvorens gelanceerd te worden naar het parlement? Tegelijkertijd waren er ook lovende woorden. Een politiek verslaggever van Het Parool tekende op dat Karabulut in die paar maanden vaker aan het woord was geweest dan menig raadslid in vier jaar. De toen 31-jarige Karabulut groeide uit tot een van de bekendste Kamerleden. Toenmalig SP-partijleider Jan Marijnissen was lyrisch over haar kwaliteiten. “Berefanatiek, goedgebekt, zoekt voortdurend de confrontatie.” Een kritiekpunt had hij ook. Ze moest de neiging onderdrukken om niet te verzanden in ‘ambtelijke verhalen’ en ‘bestuurlijke details’. In de Tweede Kamer kwam ze Femke Halsema tegen, toenmalig fractievoorzitter van GroenLinks. Ze trokken samen onder meer op in de strijd voor meer rechten voor Koerden. Toen Geert Wilders zijn film Fitna vertoonde weigerden ze allebei een petitie over de ‘intolerante en discriminerende standpunten van de PVV’ te ondertekenen, omdat deze uitsluitend tegen Wilders was gericht en niet tegen racisme in het algemeen. Femke Halsema (56) en Karabulut delen veel overeenkomsten, in karakter, levenservaring en carrière. Beiden zijn gedreven, houden van politiek, zijn scherp en soms boos – driftig zeggen sommigen –, houden van het stevige debat, maar geloven vooral in het democratische proces. In de Tweede Kamer voerde Karabulut in eerste instantie het woord op onder meer sociale zaken en immigratie. Ze viel op, mede door haar werk buiten de Kamer. Ze werd vaak gezien bij pro-Palestinademonstraties en ze weigerde bij de inauguratie van koning Willem-Alexander als een van de weinigen de eed van trouw af te leggen. Karabulut verloor in 2017 de strijd om het fractievoorzitterschap van Lilian Marijnissen, maar bleef daarna een politicus die op de voorgrond trad. Dat leverde haar ook bedreigingen op uit met name conservatieve hoek, vooral nadat voormalig Denk-Kamerlid Selçuk Öztürk haar had beschuldigd van steun aan een terroristische organisatie, doelend op de Koerdische PKK. Tegen Het Parool zei ze daarover: “Ik ben een harde, ik kan het allemaal wel handelen.” Haar werk ging er ook niet onder gebukt. Rond de Nederlandse luchtaanval op Hawija leverde ze keiharde kritiek op Defensieminister Ank Bijleveld. Toch vertrok ze uit de politiek, het was mooi geweest, de ideologische discussies binnen de partij ‘waren niet altijd makkelijk’. Dat ze in 2017 niet gekozen was als fractievoorzitter speelde ook nog ‘zeker’ mee. Na haar vertrek in 2021 was ze – nog een overeenkomst met Halsema – niet weg uit het publieke debat. Ze schreef columns voor De Groene Amsterdammer, had meerdere bestuursfuncties en sprak op bijeenkomsten door het hele land. Daar kwam ze soms oude bekenden tegen, maar Karabulut ging daar pragmatisch mee om. Zo moest ze als programmamanager Vluchtelingen voor de gemeente Almere samenwerken met dé vrouw tegen wie ze als Kamerlid nog moties van wantrouwen had ingediend: huidig burgemeester Ank Bijleveld. Ze hadden elkaar even goed in de ogen gekeken, vertelden beiden aan Elsevier, maar gingen daarna maar gewoon aan de slag. Alleen Almere is duidelijk geen Amsterdam, want na vier maanden solliciteerde ze op de baan van chef kabinet. Halsema zat zelf ook in de sollicitatiecommissie. Karabulut wordt nu Amsterdams ambtenaar, wat ze begin 2000 ook was. Ze hield zich toen in Zuidoost onder meer bezig met de coördinatie van het drugsbeleid. Ze heeft kennis van de drugsproblematiek, is bekend met de ambtelijke én de politieke wereld en heeft een groot hart voor de thema’s waar Halsema ook voor warmloopt: veiligheid, vrouwenemancipatie, een leefbare stad. Karabulut zal een bekend gezicht in de stad blijven, alleen nu vanuit de coulissen.||https://www.parool.nl/amsterdam/sadet-karabulut-wordt-de-belangrijkste-adviseur-van-burgemeester-femke-halsema~b1174fb81/
2022-07-08||Onrust in de Mercatorbuurt: 2 beschietingen en 1 explosie in 24 uur||Rond 23.15 uur op donderdagavond ging een explosief af bij de voordeur van een portiekwoning in de Vespuccistraat, meldt de politie. Mogelijk is er benzine door de brievenbus gegoten, waarna zwaar vuurwerk (een Cobra) is afgestoken. Buurtbewoners kwamen na een harde knal naar buiten; de voordeur van de woning stond in brand. Dankzij snel ingrijpen met een brandblusser werd een uitslaande brand voorkomen. Ook was de brandweer snel ter plaatse. Er vielen geen gewonden. Toch zijn veel mensen geschrokken. Buurtbewoners bonkten ‘s nachts bij elkaar op deuren en ramen om te waarschuwen voor gevaar. Ouders met kinderen stonden ‘s nachts op straat. “Als het incident diep in de nacht had plaatsgevonden en het vuur niet zo snel was geblust, komen mensenlevens in gevaar,” aldus een omwonende. De politie deed vrijdag onderzoek en was veel te zien op straat. De aanslag lijkt specifiek gericht op een adres waar al vaker overlast is gemeld. De betreffende bewoner zorgt al ongeveer een jaar voor diverse vormen van overlast die ook is aangekaart bij woningcorporatie Rochdale, aldus buurtbewoners. Behalve veel nachtelijke aanloop, luide muziek en geluiden van lachgasgebruik zijn ook geregeld hevige ruzies tussen de bewoner en een vrouw gesignaleerd. Enkele uren na het incident in de Vespuccistraat werd twee straten verderop, in de Torresstraat, een café beschoten, meldt een woordvoerder van politie. Er zijn meerdere kogelhulzen op straat gevonden. En een nacht eerder werd om de hoek in de Mercatorstraat een kapsalon meerdere keren beschoten. De politie heeft de zaken in onderzoek en kan nog geen uitspraken doen over een mogelijk verband tussen de incidenten. Er is ook nog niemand aangehouden.||https://www.parool.nl/nederland/onrust-in-de-mercatorbuurt-2-beschietingen-en-1-explosie-in-24-uur~b829de28/
2022-07-08||Steven Bergwijn sprak al vaak over Ajax: ‘Een stap vooruit voor mij’||“Bij het Nederlands elftal hadden we het er al vaker over. Op vakantie kwam ik Davy Klaassen en Daley Blind tegen en toen vroegen ze ook of ik zou komen. Ik kreeg een heel warm welkom van iedereen,” zei de 24-jarige Bergwijn tegen Ajax TV. “Het heeft lang gespeeld, maar nu zijn we hier. Ik denk dat het toch wel anderhalf jaar heeft geduurd. Toen ik in een mindere periode bij Tottenham zat, klopte Ajax al een aantal keer aan. Op één of andere manier ging het gewoon telkens net niet. En nu uiteindelijk wel.” Vrijdagochtend werd zijn overgang van Tottenham Hotspur naar Ajax eindelijk wereldkundig gemaakt. Voor Bergwijn is De Toekomst, het trainingscomplex van Ajax, bekend terrein. “Ik was als kleine jongen altijd blij om hier te zijn, want Ajax is een grote club natuurlijk. Toen maakte ik die overstap, maar ik ben gewoon weer blij om terug te komen. Ik ben nu weer lekker bij mijn familie en nu moet ik me weer bewijzen,” aldus de aanvaller. “Ik belandde bij Tottenham op een zijspoor en ik wilde natuurlijk spelen. En als je dan terug kan en Ajax toont interesse, dan is dat toch wel een stap vooruit voor mij. Ajax speelt altijd aantrekkelijk voetbal en doet het goed in de Champions League en dat is ook belangrijk voor mij. Hierdoor kan ik me laten zien op een hoger podium.” Bergwijn tekende voor vijf jaar in Amsterdam en Ajax betaalt ruim 31 miljoen euro voor hem, een clubrecord.||https://www.parool.nl/sport/steven-bergwijn-sprak-al-vaak-over-ajax-een-stap-vooruit-voor-mij~bb631168/
2022-07-08||Nee, het valt niet mee met de kloof in ons land||Peter Hein van Mulligen, hoofdeconoom van het Centraal Bureau voor de Statistiek, twitterde: ‘Ik snap niet waar de obsessie vandaan komt om overal kloven in de samenleving te willen zien. Nederland is een van de meest egalitaire landen ter wereld en iedereen heeft familie, vrienden of kennissen aan de andere kant van zo’n denkbeeldige kloof. Je stapt er zo overheen’. Later nuanceerde hij zijn woorden, maar het wereldbeeld dat uit zijn eerste tweet sprak, bleef overeind. Wij waren weer eens getuige van het misplaatste, gedateerde Hollandse zelfbeeld: de overtuiging dat wij in een land leven zonder noemenswaardige ongelijkheid. En als die ongelijkheid al zou bestaan, dan moet je vanaf de verkeerde kant van de kloof gewoon net wat beter je best doen. Natuurlijk ook weer de dooddoener over het egalitaire Nederland. Nooit wordt het eens omgedraaid: zelfs in een van de meest egalitaire landen ter wereld is de ongelijkheid problematisch. De afgelopen decennia stapelden de dossiers zich op. Wonen, zorg, overig levensonderhoud werden voor steeds meer mensen onbetaalbaar. Het aantal daklozen verdubbelde in tien jaar tijd. De jeugdzorg, de ggz, de ouderenzorg werden uitgekleed, segregatie in het onderwijs leidde tot grove kansenongelijkheid. Maar volgens veel mensen valt het allemaal wel mee: ‘Kijk maar naar de statistieken’. De Correspondent is er ook goed in. Je bent jaren etnisch geprofileerd door de Belastingdienst, je leven ligt aan gort, maar de stem van de zelfbenoemde redelijkheid en ratio komt je op dat bevoorrechte gymnasiastentoontje even uitleggen dat het allemaal wel meevalt, want de meeste medewerkers van de Belastingdienst deugen heus. Wereldvreemdheid van degenen voor wie de papieren werkelijkheid heilig is. Reële problemen van mensen van vlees en bloed verdwijnen in tabellen, als verwaarloosbare percentages. Het probleem van die breed gedragen opvatting is dat degene die de ongelijkheid wél vurig bestrijdt, in Nederland altijd wordt weggezet als rupsje-nooit-genoeg of de nazaat van Fidel Castro. In zo’n land is het geen wonder dat de massale sympathie uitgaat naar de boeren. Mind you: onze overheid heeft miljarden gereserveerd om deze overwegend vermogende beroepsgroep ruimhartig te compenseren. Maar nu het openbaar vervoer door tegenvallende reizigersaantallen ernstig dreigt te verschralen, met alle gevolgen van dien (voor woningbouw, klimaat, woon-werkverkeer, baanzekerheid) wil het kabinet zich er vanaf maken met een povere compensatie. Daar hoor je niets over, want het valt allemaal wel mee, toch? En dus zitten wij gevangen in een universum waarin we elke avond een boerensjaaltje zien leeglopen op tv, of anders wel Fred Teeven die ons waarschuwt voor een biertekort, terwijl het zou moeten gaan over de schandalige cao-loonvoorstellen van de NS aan haar personeel, of over een kabinet dat Tikkies van de KLM binnen een dag betaalt, maar weigert geld over te maken aan mensen die door de grote inflatie en energiecrisis dreigen te verdrinken. Niets. Stilte. Even wakker worden, allemaal: de arbeidersklasse van dit land betaalt keer op keer de prijs. De kloof is real. Dus: nee, het valt niet mee. U heeft misschien geen tractor, maar het is hoog tijd voor actie. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/nee-het-valt-niet-mee-met-de-kloof-in-ons-land~b3269361/
2022-07-08||Kabinet gaat strijd aan met doxing kamerleden: verspreiden privégegevens wordt strafbaar||Het voorstel is vrijdag naar de Tweede Kamer gestuurd. Het ongewenst verspreiden of delen van bijvoorbeeld namen en privé-adressen via social media en in chatgroepen is de afgelopen jaren toegenomen. Onder anderen politici, hulpverleners, journalisten, wetenschappers, opiniemakers en lokale ambtenaren krijgen er steeds meer mee te maken. Zo protesteerden boze boeren tot tweemaal toe bij het woonhuis van minister Christianne van der Wal. Haar kinderen zaten binnen te trillen, aldus de minister eind juni. Het kabinet werkte daarom al aan een voorstel om dit strafbaar te maken. Ook de Tweede Kamer dringt daarop aan. Justitieminister Dilan Yeşilgöz stelt dat de strafbaarstelling meer mogelijkheden biedt aan de politie en het Openbaar Ministerie om op te treden tegen deze vorm van intimidatie. Ook politieagenten zelf hebben last van dit soort praktijken, als hun gegevens op straat liggen en criminelen ze thuis kunnen opzoeken. Maar volgens de minister kunnen ook anderen worden getroffen door doxing, bijvoorbeeld als een ex-partner gegevens op internet zet om iemand bang te maken. Veel vormen van intimidatie zijn al strafbaar, zoals bedreiging en stalking. Volgens de minister is het nodig doxing apart strafbaar te maken. Nu is vervolging van deze praktijken nog lastig, omdat er vaak geen sprake is van een bedreiging met een ernstig misdrijf of van een stelselmatige inbreuk op de persoonlijke levenssfeer. Voordeel is ook dat providers en online platformen straks beter kunnen optreden om dit soort informatie te verwijderen. Daarnaast kunnen slachtoffers een civiele procedure beginnen tegen degene die de informatie heeft geplaatst.||https://www.parool.nl/nederland/kabinet-gaat-strijd-aan-met-doxing-kamerleden-verspreiden-privegegevens-wordt-strafbaar~b5e62aee/
2022-07-08||De beste dichter van Afghanistan werkt in de koffiehoek van de Hogeschool van Amsterdam: ‘Ik dicht om de dingen heen’||De dichter komt aanzetten met twee bekers koffie en zet ze op tafel. Ehsan Nyazie was tot voor kort alleen nog maar die aardige, populaire man van de koffiehoek op de eerste verdieping van de Leeuwenburg, de locatie van de Hogeschool van Amsterdam (HvA) achter het Amstelstation. De koffiehoek is net gesloten. Er hangt een rood-wit gestreepte plastic ketting voor de ingang. Nyazie gaat ook aan tafel zitten. Een beetje zenuwachtig. Hij heeft een geheim onthuld. Op 26 april kreeg hij te horen dat zijn dichtbundel Graf zonder thuisland in Afghanistan was bekroond tot de beste bundel van het jaar. En dat hij daarmee ook was uitgeroepen tot Beste dichter van Afghanistan. En nu staat hij ook zo bekend op de Leeuwenburg, ook omdat hij in HvanA, het online magazine van de HvA, op mooie wijze zo werd voorgesteld. Want niemand wist dat hij poëzie schreef. Hij kreeg heel veel positieve reacties. Met twee imaginaire kronen op zijn hoofd vertelt Ehsan Nyazie zijn verhaal. “Het was echt onverwacht. Dat komt omdat ik mijn gedichten eigenlijk niet eens durfde te publiceren.” Hij staart in zijn koffie. “Ik dacht: als ik een bundel publiceer dat dat het dan was. Voor mijn gevoel zou ik dan de top hebben bereikt. En ik was bang dat ik dan de passie voor het dichten kwijt zou raken. En er was nog een reden. Als iemand mijn bundel zou kopen, zou diegene wel iets moeten lezen dat hem of haar zou raken. Dat was heel belangrijk voor mij. En dat hield me ook tegen.” Voor hij aan een bundel durfde te denken, postte hij gedichten op zijn Facebookpagina, al heeft dat een tijd geduurd. “Ik moet mijn hoofd leeg kunnen maken, en dat ging de eerste jaren dat ik hier was niet. De asielprocedure duurt lang. Je geest moet stabiel zijn, nergens anders aan hoeven te denken. Je kunt niet dichten als je zorgen hebt. Ik ben begonnen met korte gedichten in mijn taal, het Farsi. En die zette ik op Facebook.” “Dat was heel spannend. Ik kreeg veel goede reacties, ook van dichters. Ook van een heel goede en bekende Afghaanse dichteres, Nakhat. Ze woonde in Nederland. Alleen het lezen van haar naam maakte me al blij. Ze vond de kern van mijn poëzie prachtig, maar technisch...” Meteen de vraag wat die kern dan is. “Wat die kern is? Jullie hebben mij niets gegeven behalve oorlog. Jullie hebben alles afgepakt, maar waarom moesten jullie ook nog mijn pen afpakken? Voor mij is de pen een symbool van de vrijheid. Daarom ben ik gaan dichten. Dat vond ze mooi. Ze heeft me begeleid bij het dichten, ze was mijn docent en ‘google’ van de literatuur. Ik heb haar ontmoet op een poëzieavond waar ik ook optrad. Toen ik klaar was stond zij op en begon ze te klappen. Ik heb haar geknuffeld, en ik heb haar hand gekust. Uit respect. Ik deed dat alleen bij mijn vader en moeder. Zij was de derde.” Ehsan Nyazie slaat zijn ogen toe en laat de koffie in zijn beker rondjes draaien. “Ze heeft de publicatie van mijn bundel helaas niet meer meegemaakt. Ze is in 2019, we waren bevriend geraakt, overleden. Ik had sinds mijn vlucht uit Afghanistan niet gehuild, maar op haar begrafenis heb ik zo gehuild dat ik er drie dagen hoofdpijn van heb gehad.” Zaten daar tranen over Afghanistan bij? “Alles kwam naar boven.” Op de vraag waarom hij, student literatuurwetenschappen aan de universiteit van Kaboel, uit Afghanistan is gevlucht blijft het lang stil. “Dat is zo lang geleden. Ik heb alles achtergelaten, maar ik wil daar liever niet over praten.” Wanneer was hij er voor het laatst? “In 2018. Maar ik kan nu niet terug, niet zolang de Taliban er zit.” Toch is Ehsan Nyazie wel degelijk in Afghanistan. Want zijn dichtbundel is er gedrukt, en is er te koop. “Een vriend van me, ook een dichter, vond mijn gedichten ook mooi en zei dat ik ze gewoon moest publiceren. Na die publicatie maak je jezelf gewoon helemaal leeg en dat word je opnieuw geboren als dichter en begin je gewoon helemaal opnieuw. Dat raakte me, en toen heb ik mijn gedichten verzameld en opgestuurd naar drukkerij Aan in Herat. Dat is een belangrijke drukkerij in Afghanistan waar veel goede dichters worden gedrukt. We hebben telefonisch veel contact gehad, maar ze waren heel enthousiast, en op 15 november 2020 werd mijn bundel gedrukt.” Wil het zeggen dat als de bundel verkrijgbaar is in Afghanistan, Ehsan Nyazie geen politieke dichter is? “Een politieke dichter is niet zo’n goede dichter. Het is te direct, maar dat is mijn persoonlijke mening. Ik dicht om de dingen heen. Vooral over het leven en de liefde.” Dan benadrukt hij nog even wat poëzie voor hem betekent. Dat hij elke dag poëzie móet lezen, al is het maar vijf minuten, uit een soort lijfsbehoud. Dat hij poëzie van kinds af aan meekreeg, omdat poëzie een heel belangrijk onderdeel van het leven is. Dat naast de koran in veel huizen ook bundels van de dertiende- en veertiende-eeuwse dichters Rumi en Hafez worden gelezen. En hoe een oom hem uitlegde wat sommige dichters bedoelden. “Toen proefde ik de zoetigheid van poëzie.” En hoe in gesprekken men dichtregels citeert om duidelijk te maken wat men bedoelt. “Ik had het de laatste tijd een beetje druk en ik had mijn moeder een paar dagen niet gebeld. Toen ik belde wees ze me daarop. Hoezo niet? vroeg ze. Ze is 85 en een beetje vergeetachtig, maar ze sloeg me om de oren met een gedicht. In vertaling klinkt dat als: als jij tijd voor je werk hebt, moet je ook tijd hebben voor wat je liefhebt. Ze is niet hoog opgeleid, maar poëzie is toch heel belangrijk voor haar.” Hij neemt een laatste slok koffie. “De generatie van nu leest meer gedichten dan dat ze de koran leest.” Laat de Taliban het niet horen. Hij lacht. Is de Taliban tegen poëzie? “Ze zijn tegen moderne, goede poëzie. Poëzie die over god gaat, of de profeet, dat is prima. Kritiek op de regering is slechte poëzie.” Ja, Ehsan Nyazie mist Afghanistan. Alles. Elke dag. “De mensen, de natuur, mijn herinnering aan mijn jeugd. Hoe we voetbalden na schooltijd. Hoe ik leerde fietsen, de eerste paar dagen voelde ik me Leonardo DiCaprio op de Titanic.” Hij spreidt zijn armen en zegt: “I’m the King of the World!” En daar is weer die aanstekelijke lach. “Het is een prachtig land… Of ik ooit nog terug kan? Als het veilig is, als de Taliban weg is. Maar het is een dubbel gevoel, want ik miste Nederland als ik daar was. Mijn leven is ook hier, ik heb energie gestoken Nederland te leren kennen. De taal te begrijpen – al schrijf ik in het Farsi omdat ik daarvoor het Nederlands niet voldoende beheers –, maar ook vrienden te maken en werk te vinden. Maar als ik hier ben, mis ik ook het daar zijn. Die heimwee slijt helemaal niet.” Met enige schroom gaat hij verder. “Kijk, het voelt toch alsof het niet helemaal jouw land is. Voor de mensen daar ben ik verwesterd, en hier ben ik toch iemand uit Afghanistan. Eigenlijk ben je nooit thuis. Als je vlucht kom je weer in een kooi terecht. Een paar jaar geleden zag ik mijn neefjes en nichtjes terug die vanuit Afghanistan in Duitsland waren aangekomen. Ik was blij, maar telkens als er iemand uit Afghanistan is gevlucht denk ik: weer een extra vogel in de kooi erbij. Nu ben je blij dat je gevlucht bent, maar straks is dat anders, als je weet dat je niet meer terug kan.” Nu is hij dichter in Nederland. Toch? Ook na publicatie van zijn bundel? “Ja. Ik heb er alweer bijna twintig liggen.” Hij zucht. “Ik ging gisteravond op tijd naar bed. Want ik zou vandaag ook gefotografeerd worden, en ik mocht geen dikke ogen hebben. Ik werd om drie uur wakker en ik had regels in mijn hoofd. Die moest ik opschrijven, dus daar ging ik mee aan de gang. En toen zag ik opeens dat het al zes uur in de ochtend was…” “Alles voor de poëzie!” roept de interviewer. En Ehsan Nyazie lacht. Er is geen spoor van de doorwaakte nacht op het gezicht van de beste dichter van Afghanistan te zien.||https://www.parool.nl/ps/de-beste-dichter-van-afghanistan-werkt-in-de-koffiehoek-van-de-hogeschool-van-amsterdam-ik-dicht-om-de-dingen-heen~b4ea8aa6/
2022-07-08||Kabinet gaat weigerachtige gemeenten dwingen tot opvang asielzoekers||Hij zal deze zomer een wetsvoorstel uitwerken die dergelijke dwang mogelijk maakt. Daarvoor zijn, zei hij na afloop van de ministerraad, twee scenario's, waarin óf de provincie óf de staatssecretaris beslist welke gemeente asielzoekers moet opvangen. Volgens Van der Burg luidt de ene optie dat er in Nederland in totaal een x-aantal opvangplekken nodig is; die worden eerlijk verdeeld over de twaalf provincies. Die gaan aan de slag met de verspreiding over de gemeenten in hun provincie. De tweede mogelijkheid is dat de provincies het bespreken met de gemeenten. Als die er niet uitkomen, grijpt het kabinet in “Dan legt de staatssecretaris, ik dus, het aantal opvangplekken vast.” In beide gevallen, stelt de bewindsman, is er sprake van dwang. Nederland kampt al maanden met een compleet vastgelopen asielopvang. De toestroom van asielzoekers is groot, maar alle asielzoekerscentra (azc) zitten vol. Daar wonen nu ook nog een kleine 15.000 mensen die al een verblijfsvergunning hebben, maar voor wie geen woning is. Van der Burg smeekt gemeenten al maanden om locaties waar nieuwe azc's kunnen komen, maar dat heeft nog weinig resultaat. Dat komt, zegt hij, omdat er ‘veel gemeenten’ zijn die wél meewerken, maar ook een groot aantal gemeenten dat ‘niets doet’. Dat is volgens Van der Burg niet ‘de ideale situatie’. “Er zijn meer plekken nodig om te voorkomen dat mensen in sporthallen of tenten moeten slapen.” De provincies vragen al langer om zo’n wet, net als burgemeesters die wel de helpende hand bieden. “De gemeenten die geen opvang willen, zullen geen voorstander zijn,” stelt Van der Burg. “Anders zouden ze nu ook al wel vrijwillig asielzoekers opvangen.” Het wetsvoorstel wordt na de zomer naar de Tweede Kamer gestuurd. Van der Burg zegt te hopen dat de Tweede en Eerste Kamer het plan dan nog voor de kerst kunnen behandelen. De nieuwe wet zou dan op z’n vroegst begin 2023 ingaan. Het Veiligheidsberaad is tevreden dat het kabinet ‘eindelijk’ stappen zet om gemeenten desnoods te kunnen verplichten om asielzoekers op te vangen. “Dat hadden we veel eerder moeten doen”, vindt voorzitter Hubert Bruls, burgemeester van Nijmegen. “Het Nederlandse beleid was wel erg op vrijwilligheid gebaseerd.” De Amsterdamse burgemeester Femke Halsema gaf eerder al aan dat zij haar collega’s in de regio niet onder druk wilde zetten om asielzoekers op te vangen. Volgens Van der Burg wordt het straks ook mogelijk dat gemeenten de ‘taken’ onderling verdelen: de ene gemeente kan dan asielzoekers opvangen, de andere richt zich op minderjarige asielzoekers, terwijl een derde juist meer doet voor zogenaamde statushouders, asielzoekers die al weten dat ze in Nederland mogen blijven. Eerder zei Van der Burg in de Tweede Kamer dat een wet om gemeenten tot opvang te dwingen ‘een laatste redmiddel’ is. Liever wilde hij er goedschiks uitkomen. Dat is niet gelukt, erkent hij. “Maar dit is waarvoor ik staatssecretaris ben geworden, om moeilijke klussen op te lossen.” VluchtelingenWerk heeft er weinig vertrouwen in dat de wet soelaas biedt. “De crisis is nu. Nu de nood in Ter Apel al maanden vrijwel dagelijks hoog is en er mensen op straat slapen, is er geen tijd om maanden aan een nieuwe wet te werken”, laat de stichting in een reactie weten. Volgens VluchtelingenWerk moet er een spoedwet komen. “Anders vrezen wij dat het een gitzwarte zomer gaat worden voor duizenden vluchtelingen in Nederland gaat worden.” Van der Burg zei eerder al dat een spoedwet in deze situatie niet kan.||https://www.parool.nl/nederland/kabinet-gaat-weigerachtige-gemeenten-dwingen-tot-opvang-asielzoekers~b72d6ae8/
2022-07-08||Shinzo Abe (67) was de langstzittende premier van Japan, die zich internationaal veel liet zien||Abe leed aan een chronische darmontsteking, die hem veel energie kostte. In 2007 moest hij door die ziekte al na één jaar stoppen met zijn eerste termijn als premier. Hij keerde in 2012 terug. Het was voor veel Japanners een verrassing toen hij twee jaar geleden zijn vertrek bekendmaakte. “Ik ben veel energie en kracht kwijtgeraakt, ik mis het vertrouwen om een efficiënt beleid te kunnen voeren,” legde hij uit. In eigen land wordt zijn regeringsperiode namens de Liberaal-Democratische Partij (LDP) niet gezien als heel succesvol. Hij had als speerpunt om de economie te verbeteren, maar onder zijn bewind kreeg Japan te maken met een flinke recessie. De laatste jaren van zijn premierschap was hij erg druk met het aftreden van de keizer, een unieke gebeurtenis. Ook kreeg hij veel kritiek op zijn afwachtende coronabeleid, wat leidde tot een grote tweede golf in het land. Internationaal liet Abe zich veel zien. Hij bouwde een goede relatie op met de toenmalige Amerikaanse president Donald Trump, vooral vanwege de Noord-Koreaanse dreiging. Ook de verhouding met de EU en vooral de handelsrelatie met Europa is onder Abe wel beter geworden. Een andere kwestie is de relatie met China. Die leek even beter, maar door de Chinees-Amerikaanse ruzies en de nationale veiligheidswet die aan Hongkong werd opgelegd, waait er weer een koele wind tussen Tokio en Peking. Een grensconflict met Rusland blijft de verhouding met dat land parten spelen. En met het ooit door Japan gekoloniseerde Zuid-Korea zijn de banden heel slecht. In omringende landen werd met enige zorg gekeken naar de nationalistische houding van Abe. Hij pleitte er meermaals voor om de grondwet te veranderen en daarmee een ander defensiebeleid te voeren. Nadat Japan in de Tweede Wereldoorlog werd verslagen, werd vastgelegd dat het land geen sterk leger meer mag opbouwen. Pogingen van Abe om dit te wijzigen mislukten afgelopen jaren. Tijdens de huidige campagne voor de Hogerhuisverkiezingen, die zondag gehouden worden, liet Abe weer veel van zich horen. Hij was de afgelopen weken onder meer te zien in stadions, maar ook op kleinschaligere bijeenkomsten zoals vrijdagochtend op straat in de stad Nara. Daar prees hij de lokale LDP-kandidaten. Ook voor later vandaag stonden zulke bijeenkomsten gepland. Abe zou onder andere speechen in Kyoto.||https://www.parool.nl/wereld/shinzo-abe-67-was-de-langstzittende-premier-van-japan-die-zich-internationaal-veel-liet-zien~bb694e12/
2022-07-08||Banenmarkt Schiphol een succes: ruim 230 vacatures vervuld||De luchthaven kampt op allerlei gebieden met personeelstekorten die leiden tot een hoge werkdruk onder de aanwezige werknemers. Met koffie, koek, een aanmeldbonus en de kans op een contract per direct, probeerde de luchthaven afgelopen juni zoveel mogelijk mensen naar de banenmarkt te lokken. Er kwamen zo’n negenhonderd werkzoekenden op de banenmarkt af. Al het negatieve nieuws rond Schiphol – over drukte, annuleringen en chaos op de luchthaven – zorgde ervoor dat de beurs lekker liep, zei een woordvoerder tegen Het Parool. Met name vanwege de tekorten bij de beveiliging, heeft Schiphol deze zomer een bovengrens moeten stellen aan het aantal reizigers. In juli moesten per dag ongeveer 13.500 reizigers worden afgezegd. Behalve beveiligers zochten bedrijven tijdens de banenmarkt ook naar schoonmakers, horecapersoneel, winkelmedewerkers en mensen voor de afhandeling van vluchten en bagage. Ondanks de vervulde vacatures zijn bedrijven op Schiphol nog altijd op zoek naar mensen. Voor beveiligers gaat Schiphol deze zomer een extra wervingscampagne voeren met radiospotjes, reclames op sociale media en in sportscholen van Basic-Fit. De komende tijd stromen er zo’n tweehonderd nieuwe beveiligers in, maakte Schiphol al bekend. Die werden op allerlei manieren geworven, niet alleen tijdens de banenmarkt. De vorige banenmarkt van de luchthaven leverde 20 procent van de bezoekers een contract op, de zogenaamde hiring rate. Dat werd nu niet gehaald: dan zouden er 300 vacatures moeten zijn gevuld.||https://www.parool.nl/nederland/banenmarkt-schiphol-een-succes-ruim-230-vacatures-vervuld~b618489d/
2022-07-08||Nieuwsgierig naar Turkse koffie? Dat is precies waar ze bij Qahve op hopen||In een hoekpand in West bevindt zich het Turkse koffiehuis Qahve. Het interieur, met in het midden een grote tafel, oogt fris en modern. Eigenaar Hakan Temel (35) opende een paar maanden geleden zijn zaak. “Ik miste in Nederland altijd een Turkse koffiebar. Verse Turkse koffie vind je niet snel, alleen in Turkse supermarkten, of je moet het uit Turkije laten komen. Meestal zijn de bonen al gemalen, waardoor veel aroma’s vrijkomen en de smaak verloren gaat.” De geschiedenis van Turkse koffie is rijk, want in Turkije werden de eerste koffiehuizen geopend. Temel: “De unieke brouw- en kookmethode wordt sinds 2013 door Unesco beschermd. Ik wil de Turkse koffie een podium bieden, zodat het bij veel mensen nieuwsgierigheid opwekt.” Van dinsdag tot en met zondag kunnen klanten bij Qahve terecht voor Turkse koffie (€3), tahinicake (€3) of bazlama (platbrood) met hummus (€7,50). Op de menukaart staat ook salep (€3,80), een zoet drankje dat verkregen wordt uit de wortels van orchideeën. “Het komt oorspronkelijk uit het Ottomaanse rijk, en in Nederland is het niet zo bekend,” zegt Temel. De komende tijd wil hij ook workshops en andere activiteiten organiseren. “Om zoveel mogelijk kennis te delen met mensen die geïnteresseerd zijn in Turkse koffie, maar ook om buurtbewoners samen te brengen.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/nieuwsgierig-naar-turkse-koffie-dat-is-precies-waar-ze-bij-qahve-op-hopen~bd67d84d/
2022-07-08||In deze Amsterdamse cafés kun je dit EK de Oranje Leeuwinnen in actie zien||Bij Kiebêrt zijn de oranje vlaggen opgehangen, staat de wedstrijd aan op een groot scherm en worden er oranjeshots uitgedeeld. De eigenaresse van het café voetbalt zelf ook al jaren: “Vrouwenvoetbal verdient dezelfde aandacht.” In dit café zijn ze al weken bezig met de voorbereidingen. Op 9 juli is een avondvullend programma georganiseerd met een DJ en een voetbalquiz. Op de kaart staan Oranjeleeuwinnencocktails en snacks ‘in teken van de tegenstander.’ Equal play, equal pay, aldus Café Brecht op de Facebookpagina. Alle EK-wedstrijden van Nederland én Duitsland worden hier uitgezonden op een groot scherm. Pre-corona kwamen er zo’n honderd mensen per wedstrijd opdagen. Met minder neemt deze kroeg overigens geen genoegen. Ook café Schinkelhaven zendt sinds jaar en dag voetbal uit op groot scherm. Vaak hangt het café ook buiten een grote televisie op. Natuurlijk zijn de leeuwinnen ook bij dit Amsterdamse voetbalcafé te bewonderen. Alle EK-wedstrijden worden hier op een groot scherm uitgezonden. Als woman-led bierbrouwerij kan het café Gebrouwen door vrouwen in de Jan Pieter Heijestraat natuurlijk niet achterblijven. Alle EK-wedstrijden van de Oranje Leeuwinnen zijn hier te zien, en voor elke pitcher (kan) bier krijg je een oranje T-shirt cadeau. Ook in 'de gezelligste huiskamer van de Indische Buurt’ kun je de EK-wedstrijden van de Leeuwinnen kijken. En als het aan de café-eigenaren ligt, zullen er eindelijk eens méér toeschouwers zijn dan wanneer het herenelftal speelt. Dit Jordanese café voor ‘queer minded mensen’ wordt gerund door vrouwen. Zij laten het EK vrouwenvoetbal natuurlijk niet aan zich voorbij gaan. Ook hier zijn de wedstrijden te zien op een groot scherm.||https://www.parool.nl/amsterdam/in-deze-amsterdamse-cafes-kun-je-dit-ek-de-oranje-leeuwinnen-in-actie-zien~b783f7ff/
2022-07-08||DarkMatter op Julidans: Afro-futuristische onderwatersciencefiction||Cherish Menzo maakte indruk met Jezebel (2019), een solo over video-vixens: de seksueel provocerende vrouwen die sinds de jaren negentig deel uitmaken van de hiphopcultuur. Een ruwe versie van Jezebel werd bekroond op het Amsterdam Fringe Festival, waarna een uitgewerkte versie met succes het internationale circuit in ging. In de lang verwachte opvolger, DarkMatter, vindt Menzo inspiratie in een andere hoek van de zwarte subcultuur. De voorstelling laat zich deels bekijken als een ode aan Drexciya, een cultact uit Detroit die zijn technobeats ophing aan een Afro-futuristische mythe over onder water levende nazaten van tot slaaf gemaakte vrouwen. In de openingsscène liggen Menzo en haar danspartner Camilo Mejía Cortés op de witte toneelvloer, onherkenbaar door hoodies en spiegelende maskers. Zij levenloos, hij in de weer met een zwart goedje dat haar kennelijk tot leven moet wekken. Na een reeks abrupte black-outs en raadselachtige tableaus, gooien Menzo en Cortés steeds meer lagen maskers en kleding uit, totdat ze weinig meer aan hebben dan strakke zwarte latexlaarzen en de vervaarlijk glimmende grills om hun tanden. Terwijl ze verschillende, deels zelfgeschreven rapteksten declameren – vaak met sterk vervormde stem – maken ze een ontwikkeling door die afwisselend intrigeert en irriteert. Dat laatste vooral door nogal tijdrovende vertragingen en herhalingen. Sterk is vooral het vloeiende bewegingsidioom van rasperformer Menzo, die in Cortés een gelijkwaardige tegenspeler heeft gevonden. Mooi zijn ook de verticaal opgehangen plastic stroken die als achterwand fungeren. De zwarte vloeistof die door de dansers rijkelijk over het podium wordt uitgegoten kruipt in de witte stroken omhoog, waardoor ze doen denken aan wapperende slierten zeewier. Waarmee deze tamelijk abstracte voorstelling toch weer mooi verwijst naar de onderwatersciencefiction van Drexciya.||https://www.parool.nl/kunst-media/darkmatter-op-julidans-afro-futuristische-onderwatersciencefiction~b22e1314/
2022-07-08||De zes zomergasten van dit seizoen op een rij||Psychiater Bessel van der Kolk (79) sluit dit seizoen van Zomergasten af. In Nederland bekend bij enkele specialisten, daarbuiten in veel landen geroemd. Van der Kolk is hoogleraar aan de Boston University School of Medicine en voorzitter van de Trauma Research Foundation. Als een van de wereldwijde specialisten op het gebied van trauma en posttraumatische stress neemt Van der Kolk de kijker deze avond mee op een reis door het menselijk lichaam. Zijn routekaart gaat verder dan enkel de geest, want voor een beter begrip van trauma en stress moet ook het lichaam bestudeerd worden. “Hoofd en lichaam zijn veel meer met elkaar verbonden dan in de standaard geestelijke gezondheid wordt geaccepteerd,” zei hij vorig jaar in een interview met NRC. Van der Kolk onderzoekt het gebruik van psychedelica en mdma voor de behandeling van trauma en verdiept zich in innovatieve vormen van therapie, zoals yoga, theater, zang en dans. Wat kan de kijker verwachten van de man die sinds de Vietnamoorlog getraumatiseerden op de sofa heeft gehad? “Films zijn vaak sprekender dan boeken omdat trauma niet gaat over woorden maar over reacties en gevoelens. Films maken de complexiteit van hoe mensen met elkaar omgaan voelbaar.” Maar Van der Kolk is ook introspectief: hij neemt zichzelf onder de loep. “De aanslag is een film die mij hielp om mijn jeugd beter te begrijpen.” Dit sluitstuk van Zomergasten 2022 is er dus eentje om te noteren: 28 augustus. Dit seizoen van Zomergasten trapt af met Humberto Tan (56), zelfbenoemd ‘televisieveelvraat’. Van Studio Sport tot een eigen talkshow, Tan is van alle markten thuis. Hij kreeg in 2016 de Sonja Barend Award voor het beste interview van het jaar: hij ging in gesprek met een vriendengroep die de terroristische aanslag in de Parijse concertzaal Bataclan overleefde. Op 24 juli toont Tan zijn ideale tv-avond. Econoom en socioloog Sandra Phlippen is de tweede gast die bij Abbring aanschuift. Zij is hoofdeconoom bij ABN Amro en heeft een gastaanstelling bij de Erasmus School of Economics. Daarnaast schuift ze regelmatig aan bij Buitenhof, waar ze haar licht laat schijnen over economische ontwikkelingen. De kijkers kunnen een klassieke Zomergastenavond verwachten: “Komende uit een gezin van arthouse-filmfanaten, was de uitnodiging voor Zomergasten voor mij een bijna heilig moment,” zegt Phlippen bij haar aankondiging. Wat wil ze meegeven in haar drie uur? “Een nieuw perspectief op welvaart, waarin klimaat en welzijn centraal staan, is een leidraad in mijn filmavond. Ik wil de kijker behoeden voor fatalisme en de kansen laten zien die hopelijk tot activisme en ondernemerschap aansporen.” 31 juli is het woord aan Phlippen. Voor de lezers van Het Parool is hij een bekende: Derk Sauer (69) schrijft al 33 jaar columns voor de krant. Sauer bouwde na de val van het IJzeren Gordijn een mediabedrijf op in Rusland met titels als The Moscow Times en Playboy. Eerder dit jaar moest Sauer Rusland vanwege de oorlog in Oekraïne verlaten en sindsdien werkt hij in Nederland. “Ik wil mijn afschuw over het Poetinregime maar ook mijn liefde voor Rusland tonen aan de hand van beelden van Russische filmmakers.” Gaat hij voor klassiekers van Eisenstein of hedendaagse avant garde? Of analyseert hij de opkomst van Poetins ideologie aan de hand van nationalistische blockbusters van de laatste jaren? Zakendoen had overigens niet altijd de interesse van Sauer: als 18-jarige sloot hij zich aan bij de IRA in Belfast en in de begindagen was hij betrokken bij de Socialistische Partij, toentertijd nog een maoïstische splinterbeweging. Weet Abbring los te krijgen wat Sauer beweegt? Op 7 augustus ziet u het antwoord. De jongste gast van dit jaar is dichter en schrijver Lieke Marsman (31). Geboren in 1990 wordt ze gezien als een van de beeldbepalende dichters van haar generatie. Haar debuut Wat ik mezelf graag voorhoud werd lovend ontvangen. Bij Marsman, die ook Dichter des Vaderlands is, werd in 2017 een zeldzame vorm van kraakbeenkanker geconstateerd, waarover zij de bundels De volgende scan duurt vijf minuten en In mijn mand schreef. Sinds vorig jaar weet ze dat de kanker ongeneeslijk is, een onderwerp waar ze tijdens de avond niet omheen kan. Waarover gaat ze in gesprek met Abbring? “Over alle verschillende fases waar je doorheen gaat als je hoort dat je niet lang meer te leven hebt. Van ontkenning naar eindeloos wetenschappelijke artikelen lezen naar het ontwikkelen van mystieke en religieuze gevoelens.” 14 augustus is het de beurt aan Marsman. Muzikant en televisiepresentator Raven van Dorst (37) is de vijfde zomergast van dit seizoen. Van Dorst staat bekend als excentriek en eigengereid: de avond van Raven is dan ook een ode ‘aan de einzelgänger en de rebel’. “Aan mensen die de wereld een stuk kleurrijker en vrijer hebben gemaakt en ook mij op een of andere manier hebben weten te inspireren. Door expliciet zichzelf te zijn, door op te staan voor hun idealen, of door simpelweg bloedirritant en tegendraads te zijn. We gaan het anders-zijn omarmen en vieren.” Op Bevrijdingsdag vorig jaar zei Van Dorst voortaan met de naam Raven door het leven te gaan. Als geboren hermafrodiet (een persoon met mannelijke en vrouwelijke geslachtsorganen) werd bij de geboorte besloten dat Van Dorst als vrouw door het leven ging. Raven ervoer die keuze als een dwangbuis; de dokter die bij de geboorte het geslacht bepaalde, ‘had gewoon van me af moeten blijven’. De uitzending met Van Dorst is op 21 augustus. Voor de Lowlandsgangers: de uitzending blijft tien dagen beschikbaar via NPO.||https://www.parool.nl/kunst-media/de-zes-zomergasten-van-dit-seizoen-op-een-rij~bd38d1cbe/
2022-07-08||Familie Nouri richt exact vijf jaar na hartstilstand Abdelhak stichting op||De Nouri Foundation plaatst in het eerste jaar 34 AED’s (defibrillators) op (sport)locaties in 34 Nederlandse steden. Er is gekozen voor het aantal 34 omdat dat het rugnummer van Nouri bij Ajax was. “Je kunt er een leven mee redden, kijk maar naar Christian Eriksen vorig jaar. Iedereen kon zien hoe belangrijk snelle reanimatie en inzet van een AED is”, zegt Abderrahim Nouri, de oudste broer van Abdelhak. De Nouri Foundation zal naast het plaatsen van AED’s ook cursussen verzorgen om sportbegeleiders uitleg te geven over het gebruik van een AED. Ajacied Abdelhak Nouri was amper 20 toen hij in 2017 tijdens een oefenwedstrijd tegen Werder Bremen in Oostenrijk in elkaar zakte. Hij kreeg een hartstilstand, gevolgd door zuurstofgebrek waardoor hij ernstige hersenschade opliep. Hij kwam in een coma te liggen. In 2018 maakte de familie bekend dat hij in ‘een lage staat van bewustzijn’ was, waarin hij wel met zijn ogen knipperde en kon glimlachen, maar niet aanspreekbaar was. Zijn hersenschade was mede te wijten aan de inadequate hulp van de medische staf van Ajax, zo erkende Ajaxdirecteur Edwin van der Sar later ook. Begin 2022 maakte Ajax bekend een schadevergoeding van bijna 8 miljoen euro aan de familie van Nouri te zullen betalen. Nouri groeide op in Geuzenveld; het pleintje waar hij als kind voetbalde werd in juni naar hem vernoemd. Volgens de buurt was hij een rolmodel voor andere jongeren. Hij was een van de grootste talenten uit de Ajaxopleiding; het seizoen dat hij in coma kwam te liggen, had zijn doorbraak moeten betekenen. De goedlachse Ajacied zei op de dag voordat het noodlot toesloeg nog dat hij ervan droomde ooit aanvoerder van Ajax te worden.||https://www.parool.nl/sport/familie-nouri-richt-exact-vijf-jaar-na-hartstilstand-abdelhak-stichting-op~bcf549d9/
2022-07-08||Oud-premier Japan Shinzo Abe (67) vermoord, dader handelde uit wrok tegen religieuze organisatie||De Nederlandse premier Rutte noemt het een ‘laffe daad’, de Amerikaanse minister van Buitenlandse Zaken Antony Blinken sprak van een ‘diep triest moment’ en Navo-chef Jens Stoltenberg zei diep bedroefd te zijn om ‘de vreselijke moord op Abe, een verdediger van de democratie en mijn jarenlange vriend en collega’. Vanuit de hele wereld is door regeringsleiders geschokt gereageerd op de moord op Shinzo Abe, Japans langstzittende premier ooit. Ook vanuit Rusland en China, landen waarmee het met Japan geopolitiek niet bepaald ­botert, kwamen soortgelijke berichten. De Russische president Poetin veroordeelde de aanslag tegen de ‘uitstekende regeringsleider’ en Peking condoleerde diens nabestaanden. De Japanse ex-premier werd vrijdagochtend van achteren neergeschoten toen hij namens de conservatieve Liberaal-Democratische Partij kiezers in de westelijke stad Nara toesprak over de senaatsverkiezingen van morgen. Hij werd twee keer geraakt, in zijn nek en hoofd, en zakte direct in elkaar. Zes uur later werd hij in het ziekenhuis doodverklaard. De schutter kon direct na de aanval tegen de grond worden gewerkt en zit in hechtenis. Het gaat om Tetsuya Yamagami (41), een werkloze oud-militair. Het vuurwapen dat hij gebruikte is volgens de politie zelfgemaakt: op foto’s is te zien hoe het wapen met onder andere ducttape in elkaar zit. In het huis van de schutter vond de politie nog enkele zelfgemaakte vuurwapens en explosieven. In Japan is vuurwapenbezit streng verboden. Over het motief van de schutter is nog veel onduidelijk. Volgens de politie heeft Yamagami schuld bekend en erkend dat Abe het doelwit was. Hij koesterde volgens de politie wrok tegen een religieuze organisatie waarvan hij dacht dat Abe eraan verbonden was. Om welke organisatie het gaat, kon de politie niet zeggen. De ultranationalistische Abe was tussen 2006 en 2007 en tussen 2012 en 2020 premier van Japan. Beide keren legde hij zijn taken neer vanwege gezondheidsproblemen; hij had chronische darmklachten. Tijdens zijn tweede termijn als premier groeide hij uit tot een invloedrijk en bekend gezicht op het nationale en internationale toneel. Hij kwam uit een welvarende familie met veel politici. Vader Shintaro Abe was minister van Buitenlandse Zaken en grootvader Nobusuke Kishi was ook premier. Zijn jongste broer, Nobuo Kishi, is nu minister van Defensie. Abe werd in 2006 op 52-jarige leeftijd de jongste premier van Japan sinds de Tweede Wereldoorlog. In eigen land zal hij vooral worden herinnerd om zijn economische beleid, waarmee hij de groei van Japan wilde aanwakkeren in zijn tweede periode als premier. De combinatie van het opvoeren van de overheidsbestedingen, meer geld in de economie pompen en tegelijkertijd hervormingen doorvoeren waarmee Japan concurrerender moest worden, kreeg de naam Abenomics. De Japanse regering kwam onder leiding van Abe ook met grote wijzigingen in het defensiebeleid. Zo werd in 2014 de grondwet anders geïnterpreteerd waardoor Japanse troepen voor het eerst sinds de Tweede Wereldoorlog in het buitenland konden worden ingezet. Abe stelde zich als premier hard op tegen Zuid- en Noord-Korea, terwijl hij de banden probeerde aan te halen met Rusland en China. Maar onder andere door toenadering te zoeken tot Taiwan, door China als afvallige provincie beschouwd, kwam Abe er bij China slecht op te staan. Met Moskou zijn de betrekkingen weer verzuurd sinds Tokio sancties heeft ingesteld ­tegen Rusland vanwege de oorlog die het land begon in Oekraïne. Premier Fumio Kishida liet na de aanslag weten dat de verkiezingen voor het Japanse Hogerhuis, waarvoor Abe vrijdag campagne voerde, ondanks de moord zaterdag doorgaan. Het is volgens de premier belangrijk dat vrije en eerlijke verkiezingen worden beschermd en dat de aanslag op Abe geen invloed heeft op het bestuur van het land. “Het is echt betreurenswaardig. Ik heb er geen woorden voor. Ik bied mijn oprechte condoleances aan en bid dat zijn ziel in vrede mag rusten,” zei de premier vrijdag zichtbaar geëmotioneerd tegen verslaggevers. Hoewel vuurwapengeweld zeldzaam is in Japan, is het niet de eerste politieke aanslag in de recente geschiedenis van het land. In 2007 werd de burgemeester van Nagasaki doodgeschoten bij een verkiezingsbijeenkomst. Hij voerde op dat moment campagne om voor de vierde keer herkozen te worden. Een van zijn voorgangers werd in 1990 ook beschoten toen hij burgemeester was van Nagasaki. Hij overleefde de aanslag. In oktober 1960 werd Japan opgeschrikt door de geruchtmakende moord op de socialistische leider Inejirō Asanuma. Hij werd live op tv neergestoken met een samoeraizwaard door een extreemrechtse nationalist.||https://www.parool.nl/wereld/oud-premier-japan-shinzo-abe-67-vermoord-dader-handelde-uit-wrok-tegen-religieuze-organisatie~bcd51964/
2022-07-08||Celstraffen tot 8 jaar voor reeks overvallen op BN’ers||De mannen pleegden in wisselende samenstelling vier overvallen en drie inbraken in 2020. De overvallers sloegen toe in Rotterdam, Dordrecht, Krimpen aan den IJssel, Rockanje, Hendrik-Ido-Ambacht, Mijnsheerenland en Uden. Het Openbaar Ministerie was ervan overtuigd dat de acht verdachten uit Rotterdam en Ridderkerk – in de leeftijd van 21 tot en met 33 jaar – samen een criminele organisatie vormden, maar volgens de rechtbank was dat niet het geval. Die oordeelde dat niet kan worden vastgesteld dat sprake was van een samenwerkingsverband en sprak alle acht verdachten daarvan vrij. De rechtbank legde celstraffen op van 7 jaar en 5,5 jaar aan twee Rotterdammers die naast andere misdrijven betrokken waren bij de gewapende overval op Nikkie de Jager op 8 augustus 2020. De make-upartiest en haar verloofde werden die middag vastgebonden met ducttape, tiewraps en touwen. De buit bestond uit waardevolle sieraden en een Louis Vuittontas. Said O. (33) werd vrijgesproken van deze gewapende overval, omdat op basis van zijn telefoongegevens niet bewezen kan worden dat hij tijdens de overval in de woonplaats van De Jager was. Younes S. (21) uit Ridderkerk is veroordeeld tot een celstraf van 8 jaar, een jaar meer dan geëist. Hij was onder andere betrokken bij de mislukte overval op René van der Gijp, waarbij met slaghamers is ingeslagen op zijn gepantserde autoruiten op de oprit van zijn huis in Dordrecht. De bedoeling daarvan was vermoedelijk hem van zijn Rolex te beroven.||https://www.parool.nl/nederland/celstraffen-tot-8-jaar-voor-reeks-overvallen-op-bn-ers~b57c16ed/
2022-07-08||Officieel: Ajax bevestigt komst Steven Bergwijn voor 31 miljoen euro||Coach Alfred Schreuder is dolblij met de komst van de nieuwe aanvaller: “Het is tekenend voor de ambitie van Steven dat hij ervoor kiest om de stap naar Ajax te maken. Het is een speler met veel kwaliteiten en een enorme drive en is ook bijzonder doelgericht. Uiteraard ben ik blij dat we hem hebben weten vast te leggen, het betekent een nieuwe kwaliteitsimpuls voor onze selectie,” zo laat de coach weten op de clubwebsite. Met de komst van Bergwijn verbreekt Ajax het eigen transferrecord, dat op naam stond van Sébastien Haller (28). De spits kwam anderhalf jaar geleden voor 22,5 miljoen euro over van West Ham United, maar Ajax verkocht hem deze week voor 31 miljoen euro (plus 3,5 miljoen aan bonussen) aan Borussia Dortmund. Bij Ajax moet Bergwijn de concurrentiestrijd aangaan met Dušan Tadić, Steven Berghuis, Antony en Mohamed Ihattaren. Verder moet de club nog op zoek naar een centrumspits, aangezien Sébastien Haller is verkocht, Brian Brobbey is teruggekeerd bij RB Leipzig na een verhuurperiode en Danilo transfervrij naar Feyenoord is vertrokken.||https://www.parool.nl/sport/officieel-ajax-bevestigt-komst-steven-bergwijn-voor-31-miljoen-euro~b8eff327/
2022-07-08||KLM schrapt tot eind augustus dagelijks 10 tot 20 extra vluchten||Die annuleringen komen bovenop de eerder geschrapte vluchten en moeten er volgens de luchtvaartmaatschappij voor zorgen dat alle klanten zonder problemen op reis kunnen, ondanks de problemen op Schiphol. Ook moet de ingreep helpen om de werkdruk voor het personeel te verlagen. KLM blijft bovendien de verkoop van de resterende stoelen op Europese vluchten beperken. Daarmee creëert de maatschappij meer ruimte om reizigers die vanwege de drukte op Schiphol hun vlucht missen om te kunnen boeken. KLM geeft aan dat er niet alleen op Schiphol grote drukte heerst, maar ook binnen het bedrijf. Daarom worden ook de vrachtregels voor passagiersvluchten aangepast. Zo gaat er op Europese Cityhopper-vluchten geen lading meer mee, zodat vluchten makkelijker op tijd kunnen vertrekken. Bij intercontinentale vluchten gaan geen losse pakketten of postzakken meer mee. Die moeten voortaan in een vrachtcontainer worden geladen zodat het laden van de vracht op het platform sneller verloopt. De maatregelen voor de vracht duren tot en met eind oktober.||https://www.parool.nl/nederland/klm-schrapt-tot-eind-augustus-dagelijks-10-tot-20-extra-vluchten~b840d72b/
2022-07-08||Finalist Kyrgios is voor Wimbledon een vloek én een zegen||Hij voert traditiegetrouw de boetelijst aan en provoceerde op Wimbledon door met rode schoenen en een rode pet over de baan te lopen. Hij vloekt, tiert, spuugt en belandde al sushi smakkend in tenenkrommende discussies met journalisten. En roept evenveel bewondering op als afschuw. Tot zover een redelijk normale week uit het tennisleven van Nick Kyrgios (27). Nieuw op ­deze editie van Wimbledon is dat hij ook blijft presteren. Voor het eerst in zijn carrière staat de Australiër in de finale van een grand slam. “En er zit nog meer in de tank,” waarschuwde hij. “Ik speel mijn beste tennis en voel me mentaal sterk. Iedereen in mijn team is ervan doordrongen wat ik hier wil doen. Heel ver komen, misschien wel die trofee omhoog houden.” Er gebeurt weer meer dan genoeg rond zijn persoon, maar dat omarmt Kyrgios. “Zo veel mensen zijn boos omdat ik hier nu sta. Ik word wakker en lees die berichten, hilarisch.” Na zijn eerste, moeizame overwinning in Londen spuugde hij in de richting van een ‘respectloze’ fan. Maar vooral na zijn derderondepartij tegen Stéfanos Tsitsipás werd Kyrgios over­laden met kritiek. Het was een bij vlagen ordinair gevecht op de deftigste tennisbaan ter wereld. “Hij maakt een circus van deze sport en heeft tennis echt door de ondergrens laten zakken,” zei Kyrgios’ landgenoot Pat Cash. “Hij had gediskwalificeerd moeten worden voor vals ­spelen, manipulatie, onsportief gedrag en agressie tegen scheids- en lijnrechters.” De commotie was nog niet gaan liggen of er was een volgend relletje. Na zijn partij in de vierde ronde deed Kyrgios zijn interview op de baan op rode basketbalschoenen en met rode pet op. Waarom hij de heilige witte kledingvoorschriften van Wimbledon had geschonden? “Ik doe wat ik wil.” Weer een dag later bleek dat zijn ex-vriendin hem voor de rechter sleept voor mishandeling, eind vorig jaar in Australië. Begin augustus moet Kyrgios zich melden in de rechtbank. Hij mocht er woensdag van zijn advocaten niet op reageren. “Het was moeilijk om me te focussen op de missie, maar het had uiteindelijk geen enkele invloed op mijn spel,” was het enige wat hij erover zei. Nicholas Hilmy Kyrgios, hij blijft een fenomeen. Soms innemend, vaak irritant. Even gek als geniaal. Hij haalt zijn schouders op over kritiek, lijkt het juist prachtig te vinden. “Meer aandacht voor mij,” zegt hij dan. Hij weet dat hij voor de sport belangrijk is, dat vooral de jonge generatie massaal de televisie aanzet voor zijn partijen. De keurige ereleden van de All England Club zitten ermee in hun maag dat het enfant terrible de finale heeft gehaald. Tegelijkertijd kan Wimbledon kijkcijferrecords breken. Al voor het toernooi was Kyrgios vol vertrouwen. “Ik heb top 10-spelers er dit jaar heel gewoontjes uit laten zien,” zei hij. Toch verrast hij ook zichzelf met de finaleplaats. “Ik dacht dat dat voor mij een gepasseerd station was. Ik hoorde altijd dat ik het grootste weggegooide ­talent was, dat ik al lang een grand slam had moeten winnen, dat ik de mentale en fysieke ­capaciteiten niet had. Ik ging er zelf ook aan twijfelen. De laatste anderhalf jaar miste ik soms het heilige vuur en dacht ik aan stoppen.” Begin 2019 had hij zelfmoordgedachten, bekende Kyrgios vorig jaar. Maar de laatste maanden valt alles op zijn plek. “Ik ben volwassen,” zei hij zonder spot. “Voorheen moest mijn ­manager me hier om 4 uur ’s nachts uit de kroeg halen als ik de dag erop moest spelen. Nu blijf ik thuis. Ben ik bezig met rusten, goed eten, mijn lijf verzorgen.” Veel kenners wisten al dat Kyrgios Wimbledon zou kunnen winnen als het hem eindelijk zou lukken twee weken gefocust te blijven. Zijn spel – een kanon van een service, harde klappen, maar ook fijngevoelig – leent zich ervoor. Ondanks alle rumoer op de baan en daarbuiten, lijdt zijn spel er dit keer niet onder. Dan is hij pas écht levensgevaarlijk.||https://www.parool.nl/sport/finalist-kyrgios-is-voor-wimbledon-een-vloek-en-een-zegen~b74761bf/
2022-07-08||Nieuwe mutaties, nieuwe coronagolf, farmaceuten zetten in op vaccins met bredere werking||Achter de schermen staan vaccinologen en farmaceuten al dik twee jaar op scherp. Wanneer duikt er een nieuwe variant van het coronavirus op? Wat is het precies voor variant? En misschien wel de belangrijkste vraag: werken de vaccins tegen die variant? Om die laatste vraag meteen te beantwoorden: wereldgezondheidsorganisatie WHO constateerde afgelopen vrijdag dat de coronavaccins aangepast moeten worden voor de omikronvarianten die nu rondgaan. Want, zeggen virologen, de huidige vaccins werken iets minder goed tegen omikron BA.4 en BA.5. “Dat is niet zo verwonderlijk, want we werken al anderhalf jaar met dezelfde vaccins en virussen muteren onder antistoffen vandaan. Bovendien zijn de BA.4 en BA.5 varianten zeker niet de laatste waar we mee te maken zullen krijgen,” verklaart Ab Osterhaus. Uit cijfers van het RIVM blijkt dat mensen die alleen de eerste twee prikken tegen het coronavirus kregen nauwelijks meer beschermd zijn. Ongeveer een jaar na de prikken is de zogeheten vaccineffectiviteit gedaald naar 0 procent. Bij mensen die een boosterprik kregen, beschermt het vaccin voor 63 procent tegen opname in het ziekenhuis en 74 procent tegen opname op de intensive care. Voor 60-plussers die al een vierde prik haalden, liggen die percentages op respectievelijk 77 en 80. “De huidige vaccins beschermen redelijk goed tegen ernstige ziekte. Maar er is vooral winst te behalen voor milde ziekte. Dan neemt de bescherming sneller af,” zegt Leonoor Wijnans, klinisch beoordelaar bij het College ter Beoordeling van Geneesmiddelen (CBG), de Nederlandse medicijnautoriteit. Wijnans kijkt over de schouders van de farmaceuten mee om medicijnen te beoordelen. Zijn ze veilig genoeg? Kloppen de data? En werken de middelen zoals de farmaceut claimt dat ze zouden werken? BioNTech-Pfizer en Moderna zijn al ver met de ontwikkeling van een nieuwe booster die beter tegen de omikronvarianten beschermt. Het CBG kijkt op dit moment al mee met de onderzoeken naar de aangepaste medicijnen. “Ze testen nu vaccins waaraan de omikronstam is toegevoegd. Wij beoordelen steeds de data die ze aanleveren,” verklaart Wijnans. De farmaceuten proberen een vaccin te maken dat meer varianten van het coronavirus aanpakt. Ze proberen bescherming tegen de omikronvarianten toe te voegen aan de vaccins die er al zijn, gebaseerd op de zogenoemde Wuhan-stam, naar het coronavirus zoals dat uit China overwaaide. “De farmaceuten zetten in op een breder werkend vaccin. Ik denk dat dat goed is. Je weet niet of er nog een andere variant komt,” constateert emeritus hoogleraar vaccinologie Ben van der Zeijst. Maar komen de boosters op tijd voor een eventuele golf in het najaar? “Ik vind dat het wat lang duurt,” zegt Osterhaus. Het liefst zou hij eenzelfde proces zien als bij de selectie van influenzavaccins. Ook die vaccinaties worden jaarlijks aangepast aan de griepepidemie die op dat moment wordt verwacht. Osterhaus: “Maar voor influenza doen we dat al zestig tot zeventig jaar. Die processen zijn inmiddels ingesleten. Het is logisch dat er voor corona nog wel wat te winnen valt in het toelatingsproces. En tegelijkertijd: je wilt ook zeker weten dat een vaccin veilig is.” Ook Anke Huckriede, hoogleraar vaccinologie aan de Rijksuniversiteit Groningen, merkt op dat het nu eenmaal tijd kost om de vaccins aan te passen. “Vaccinproducenten proberen wel nieuwe vaccins te ontwikkelen maar worden telkens geconfronteerd met nieuwe virusvarianten die de kop opsteken,” verklaart zij. Want de farmaceuten stortten zich begin dit jaar juist op de omikronvariant BA.1. Nu gaan al BA.4 en BA.5 rond. Huckriede: “De snelle verandering in dominante virusvarianten maakt het natuurlijk erg lastig voor vaccinproducenten.” De boosters van Moderna en Pfizer zijn bijvoorbeeld nog gebaseerd op omikron BA.1. Ze zijn bezig met een vaccin waarin ook de nieuwe varianten zitten, maar die liggen er nog niet. “Er wordt ook gewerkt aan meer universele coronavaccins maar het zal zeker nog een hele tijd duren totdat die beschikbaar zijn,” weet Huckriede. Overigens werken ook de Franse farmaceut Sanofi en het Spaanse Hipra aan twee nieuwe vaccins. In beide gevallen gaat het om eiwitvaccins, die werken volgens andere techniek dan de mRNA-vaccins van Moderna en Pfizer. De gezondheidsautoriteiten kijken mee met de onderzoeken naar Hipra. Sanofi heeft al een aanvraag voor registratie ingediend. Van der Zeijst: “Het voordeel van de nieuwe vaccins is dat ze niet alleen beschermen tegen ernstige ziekte, maar ook tegen infectie. En dat vinden we belangrijk met het oog op long covid.” Toch raadt beoordelaar Wijnans 60-plussers af om te wachten op de vernieuwde vaccins. “De vaccins die we nu hebben, zijn echt nog wel goed. We moeten de aangepaste vaccins nu beoordelen, maar de verwachting is niet dat ze opeens heel anders zullen werken. Als je bescherming nodig hebt, heb je die nodig.” Tot vorige week haalde 45,7 procent van de 60-plussers de herhaalprik. Zorgminister Ernst Kuipers riep deze groep op om zichzelf te beschermen nu de omikronvarianten BA.4 en BA.5 rondgaan. Wijnans: “We doen ons best om de vernieuwde vaccins zo snel mogelijk te registreren, als ze natuurlijk aan alle eisen voldoen. Tot die tijd helpen de huidige vaccins je in ieder geval de zomer door.”||https://www.parool.nl/nederland/nieuwe-mutaties-nieuwe-coronagolf-farmaceuten-zetten-in-op-vaccins-met-bredere-werking~bdbf9bfe/
2022-07-08||Na de provincie Loehansk is Donetsk aan de beurt: ‘Iedereen leeft in de kelder’||Ondanks de explosies buiten ligt de kleine Kostja prinsheerlijk te slapen op de stretcher in de kerkzaal. Zijn moeder, Vera Sjoeklina, zit aan zijn voeteneind en wiegt voortdurend heen en weer. Ondertussen kijkt ze paniekerig om zich heen. “Ik hoop dat ze ons hier wat te eten geven. Weet u dat misschien?” vraagt ze. Nu de Russen de provincie Loehansk hebben veroverd, richten ze zich op de provincie Donetsk. Dat is te horen in Bachmoet, een van de laatste bolwerken van de Oekraïners in de Donbas, zoals de twee regio’s samen heten. Rondom klinkt het geluid van inkomende artillerie en uitgaand vuur. “Aha, u bent journalist. Denkt u dat we snel zullen vertrekken? Ik ben bang,” zegt de vrouw, terwijl ze naar haar eenjarige zoontje kijkt – intussen blijft ze wiegen. “Ik vrees dat ik straks geen borstvoeding meer heb. Wat moet ik dan?” Het gezin van Vera Sjoeklina, dat bestaat uit moeder, zoon en twee dochters, kwam een half uur eerder aan in het gebouw van een pinkstergemeente in Bachmoet. Ze zijn hierheen geëvacueerd vanuit Novoloehanske, een dorp op zo’n 25 kilometer ten zuidoosten. Ze werden afgezet in een kerkgebouw in de Donbas, waar op het moment even niemand is om de vluchtelingen bij te staan. Bij Novoloehanske proberen de Russen een doorbraak te forceren, om zo vanuit het zuiden op te trekken richting Bachmoet, Kramatorsk en Slovjansk – de belangrijkste steden van Donetsk die nog in Oekraïense handen zijn. Het gezin heeft anderhalve maand in een kelder overleefd, vertelt Vera Sjoeklina. En kroop daar pas deze ochtend uit. “Acht jaar lang leefden we met beschietingen. Acht lange jaren. Nu had ik de kracht niet meer.” Ze wrijft over de beroete mouwen van haar T-shirt. “We vertrokken tijdens het bombardement – heb je je handen gewassen?” vraagt ze haar 9-jarige dochter Tatjana. “Mam, je zei dat we hier konden douchen,” zegt zij. “Blijkbaar kan dat hier niet,” antwoordt moeder verontschuldigend. Het gezin arriveerde met een tiental andere vluchtelingen. Een van hen, een forse vrouw met een harde stem, belt een kennis. Ze vertelt welke dorpsgenoten er allemaal dood zijn: de kapper, de buurman op de hoek, enzovoort. Een bejaard echtpaar zit ineengedoken naast elkaar op de houten stoeltjes van de kerkzaal. Hij vertelt hoe hoog de hoop as was die van hun flat is overgebleven: tot kniehoogte, gebaart de man, en hij blijft dat maar herhalen. De paar spulletjes die ze nog hebben, werden meegegeven door dorpsbewoners, vertelt de vrouw. Dinsdag circuleerden in de media beelden van een brand in de elektriciteitscentrale van Voegledar, dat naast Novoloehanske ligt. “Iedereen leeft in de kelder,” zegt Vera Sjoeklina. Gelegenheid om voedsel in de moestuin te verbouwen is er niet. “Soms kwamen we boven de grond, en dan zagen we dat alles verpieterd was.” Haar moeder wist af en toe soep te maken van de restanten van vorig seizoen. Verbinding was er ook niet, en dus ontbrak het aan informatie. “Ik heb geen idee. Het is er oorlog,” antwoordt Vera Sjoeklina op de vraag of Novoloehanske inmiddels in Russische handen is. “Het interesseert me niet. Het enige wat ik nog wil is dat mijn familie overleeft.” Intussen roepen de autoriteiten van de regio Donetsk de bewoners dringend op de regio te verlaten. Volgens de gouverneur, Pavlo Kierilenko, zijn er nog 350.000 mensen achtergebleven. De Russen schieten ‘chaotisch, zonder specifiek doel’ raketten af op Kramatorsk, zegt hij. “De bedoeling is om woonwijken te raken.” De burgemeester van Slovjansk rept van ‘zware beschietingen’. Dinsdag werd in die stad een markt geraakt, waarbij zeven mensen gewond raakten en een vrouw om het leven kwam. In Kramatorsk zijn de inslagen inderdaad hoorbaar; de rookwolken boven de skyline van Slavjansk getuigen van hevige gevechten. “Als er minder bewoners zijn, kunnen we ons concentreren op de vijand,” aldus de gouverneur. “We hoopten nog op vrede. Dat ze het met elkaar eens zouden worden en dat de stilte zou terugkeren,” antwoordt Vera Sjoeklina op de vraag waarom ze zo lang bleef. Ook wilde ze haar ouders niet in de steek laten. “Waar zouden we heen moeten,” hadden die gezegd. “Niemand heeft ons nodig. Jij bent jong, jij kunt werken.” De zorgen om de gezondheid van de kinderen gaven voor Vera Sjoeklina de doorslag om te vertrekken. “Mama, gaan we nou naar de winkel,” vraagt de negenjarige Tatjana , als ze ziet hoe een paar andere kinderen met ijsjes rondlopen. “We moeten nog ver,” antwoordt Vera Sjoeklina. “Als niemand ons wegbrengt, hebben we geld nodig.” Ze wil naar het West-Oekraïense Vinnitsja, waar haar zus eerder naartoe vluchtte. “Misschien weet u of daar een flat is? Een plek om te wonen?” Dan krijgen de uitgehongerde vluchtelingen eindelijk eten. De oudste dochter van Sjoeklina, de vijftienjarige Masja, helpt opgelucht bij het dekken van de tafel. “Ze heeft haar school afgerond, maar haar diploma ging verloren,” zegt haar moeder, als ze wat bijgekomen is. “Ze studeerde zo ijverig.” Als de groep vertrekt, in een busje van de kerk richting Kramatorsk, arriveren opnieuw twee gezinnen vanuit Novoloehanske. Op hetzelfde moment slaat er vrij dichtbij een raket in. Het gezelschap, dat de bombardementen juist was ontvlucht, haast zich weer de schuilkelder in.||https://www.parool.nl/wereld/na-de-provincie-loehansk-is-donetsk-aan-de-beurt-iedereen-leeft-in-de-kelder~bb732078/
2022-07-08||Reddingsbrigade en brandweer oefenen bij IJburg: ‘Slachtoffer gevonden, ik kom op’||“Surfer in aanvaring met zwemmer buitengebied. Ik herhaal: twee drenkelingen, locatie IJburg strand, ter hoogte van de surfschool,” galmt lifeguard Rogier Otten (47) vanaf zijn post op het strand door de portofoon. Binnen no-time rukt het team van de Amsterdamse Reddingsbrigade uit en haast zich naar het strand. Terwijl ze drenkeling één uit het water halen en reanimeren, klinken in de verte de sirenes van het duikteam van de brandweer. Mogelijke omstanders hoeven op deze vroege donderdagochtend niet in paniek te raken: het gaat om een gezamenlijke oefening van de Amsterdamse Reddingsbrigade en een duikteam van de brandweer. De samenwerking tussen de twee hulpdiensten is volgens Walter Weg (48), voorzitter van de Amsterdamse Reddingsbrigade, van groot belang: “Bij het redden van een drenkeling is onze communicatie levensbepalend.” Terwijl het duikteam van de brandweer arriveert en snel geïnstrueerd wordt, vormen vier lifeguards een zogenoemde lifeline in het water om het tweede slachtoffer – net als de eerste drenkeling een levensechte pop – te lokaliseren. Die is inmiddels geheel volgens briefing ‘buiten bewustzijn geraakt’ en zinkt naar de bodem. “Slachtoffer gevonden, ik kom op.” Binnen twee minuten vindt duiker Derk Kramer (27) drenkeling twee. Onder begeleiding van de vrijwilligers van de reddingsbrigade wordt het slachtoffer aan wal gehaald en gereanimeerd: oefening geslaagd. Otten: “Het lokaliseren van een te water geraakt persoon is met stip het allerbelangrijkste.” Immers: hoe sneller de drenkeling gevonden wordt, hoe groter de kans op een succesvolle reddingsactie. Omstanders spelen volgens Ron Stil (56), manager duikteams van de brandweer, een cruciale rol bij het lokaliseren van een drenkeling. Door bijvoorbeeld een foto te maken met een herkenningspunt of een voorwerp te plaatsen ter hoogte van de plek waar de drenkeling onder water verdween, kunnen hulpdiensten een nauwkeurige plaatsbepaling doen, en direct op de goede plek gaan zoeken. Als omstander zelf achter een drenkeling aan duiken is risicovol en heeft alleen zin als je écht goed kunt zwemmen, én als er meerdere personen aanwezig zijn om je in gaten te houden, aldus Stil. De Amsterdamse Reddingsbrigade en de duikteams van de brandweer oefenen regelmatig samen. Naast hun vaste post op strand IJburg is de reddingsbrigade tijdens evenementen ook in de stad en op de grachten aanwezig, en sprong vorig jaar zelfs bij in België. Er zijn vele oorzaken waardoor mensen in het water in de problemen raken, aldus Stil. Personen raken veelal onder invloed van drank of drugs te water doordat ze bijvoorbeeld in de gracht plassen, of gaan zwemmen en de controle verliezen. Een toenemend probleem dat Stil signaleert: “Ouders kijken tegenwoordig meer op hun mobiel dan naar hun zwemmende kind, met alle gevolgen van dien.” Alle medewerkers van de reddingsbrigade leveren hun bijdrage op vrijwillige basis. Volgens lifeguard Julia Bakker (22) zorgt dat voor een heel divers team: “De reddingsbrigade heeft voor ieder wat wils. Ik wil graag zwemlerares worden, deze opleiding kan ik nu binnen de organisatie volgen.” Ook Luca Sukhraj (19) zit sinds een jaar bij de reddingsbrigade. Op deze manier kan hij naast zijn opleiding verpleegkunde net wat extra vaardigheden leren. De reddingsbrigade is blij met jonge vrijwilligers als Julia en Luca en roept ook anderen op zich te melden. Weg: “Iedereen kan binnen de reddingsbrigade het verschil maken.”||https://www.parool.nl/amsterdam/reddingsbrigade-en-brandweer-oefenen-bij-ijburg-slachtoffer-gevonden-ik-kom-op~bd2c2781/
2022-07-08||De blinde Defne (18) slaagde cum laude voor haar gymnasium op een ‘gewone’ school – ‘Die 9 voor Engels doet pijn’||Ze haalde een 10 als eindcijfer voor Grieks, Frans, Latijn en maatschappijleer, een 9 voor Engels en Duits en een 8 voor Nederlands, geschiedenis, economie en wiskunde A. “Die 9 voor Engels doet pijn,” zegt de 18-jarige Defne Çelik “Dat had ook een 10 kunnen zijn, maar ik had geen tijd meer.” Ze lacht als ze het zegt, want hoe bescheiden Çelik ook is, ze is óók trots op zichzelf dat ze als blinde tiener ‘gewoon’ op Het Amsterdams Lyceum haar middelbareschooldiploma heeft gehaald. “Het kan altijd beter, toch?” Çelik is aan één oog helemaal blind en met haar andere oog ziet ze 4 tot 5 procent. Ze volgde speciaal basisonderwijs op de school van Visio in Amsterdam-West. Daar kreeg ze een vwo-advies, maar de middelbare school voor speciaal onderwijs van Visio biedt alleen praktijkonderwijs, vmbo en havo aan. “Ik wilde vwo doen, dus gingen we kijken of ik naar Het Amsterdams Lyceum kon.” Nog nooit eerder gaf men op die school les aan een blinde leerling, zegt rector Tom van Veen. “Voor ons was dit nieuw. We zijn met onze toenmalige zorgcoördinator Hellen Andriessen gaan kijken wat nodig was en kregen ook ondersteuning van Visio. We hebben afgesproken: als het niet lukt, zoeken we samen naar een andere oplossing. Maar we weten nu: het kan, als de school het wil.” Dat blijkt wel uit de cijfers die Çelik haalde. “Het eerste jaar vond ik heel spannend”, zegt ze. “Ik vind om hulp vragen moeilijk, alles was nieuw en bij mij moesten ook nog eens veel dingen aangepast worden.” Zo staan alle schoolboeken op haar laptop in een Worddocument; met een brailleleesregel kan ze meelezen. “Ook toetsen maak ik in braille. Ik weet nog dat we bij Engels een stencil kregen, maar dat kon mijn computer niet lezen. Het moet echt een Worddocument zijn. Toen heeft mijn docent het hele stencil voor mij overgetypt.” Van Veen: “Dat zijn die kleine dingen die je extra moet doen als school, waardoor je er wel voor kan zorgen dat kinderen zoals Defne naar een reguliere school kunnen.” Tijdens de jaarlijkse schoolreis naar Wolkenland, het buitenhuis van het lyceum in de bossen van Montferland, gaan er met de klas van Çelik niet twee, maar drie leraren mee. En tijdens de Romereis in de vijfde klas, waar alle leerlingen naar uitkijken, kwam zorgcoördinator Andriessen terug van haar vervoegd pensioen om Çelik een-op-een te begeleiden. “Ze beschreef alles in musea, de kleinste details van gebouwen, eigenlijk deed ze alles wat mijn ogen niet kunnen. Door haar kon ik meedoen.” De eindexamens en andere toetsen duren bij Çelik dubbel zo lang omdat ze alles in braille leest. Waar andere leerlingen na maximaal drie uur klaar waren, moest zij zich vijf uur of zes uur achter elkaar concentreren. “Dat was wel lang. Dat vond ik een van de moeilijkste dingen van de middelbare school: alles gaat bij mij langzamer. Huiswerk, lezen, het kost mij veel meer tijd dan een ander. Wat mijn geheim is voor zo’n cijferlijst? Het is geen geheim. Het is consistentie. Elke dag een beetje doen en niet opgeven. Ik denk dat dat ook is wat is aan andere kinderen wil meegeven: je moet door een moeilijk stukje heen als je van speciaal naar regulier onderwijs gaat. Op het speciaal onderwijs voelde ik me veilig. Daar bén je ook veilig. Er zijn kleine klassen en er is meer persoonlijke aandacht dan hier. Maar op een school als Het Amsterdams Lyceum kun je meer dingen zelf doen en leer je ook meer over jezelf. Eigenlijk moet je gewoon even wennen aan de ogenschijnlijk onveilige situatie.” En nu? “Nu ga ik verhuizen. Met mijn cijferlijst kan ik naar Amsterdam University College en daar moet je op de campus wonen.” Luister ook naar onze podcast over onderwijs:||https://www.parool.nl/amsterdam/de-blinde-defne-18-slaagde-cum-laude-voor-haar-gymnasium-op-een-gewone-school-die-9-voor-engels-doet-pijn~bcd86312/
2022-07-08||Britse versie van succesmusical Soldaat van Oranje komt er alsnog – maar wel iets korter||Toen hij als klein kind met zijn ouders naar shows op West End in Londen ging en al die kleurrijke affiches zag, dacht Soldaat van Oranje-producent Fred Boot: als me dat toch eens zou lukken, op zo’n plek hangen met een eigen productie. Het goede nieuws: de affiches van Soldier of Orange, de Londense variant van de Nederlandse succesmusical, hebben in de Britse hoofdstad gehangen. Begin 2020, toen het coronavirus de maatschappij platlegde. Boot: “Ze hebben er zelfs veel langer gehangen dan waar we voor getekend hadden, want er kwam door het virus niets nieuws voor in de plaats.” Maar dan het slechte nieuws: Boot heeft de posters zelf niet gezien. In de zwaarste coronatijd kon hij niet naar Engeland reizen. “Ik heb er wel heel veel foto’s van gekregen.” Maar het moment dat hij het affiche in Londen met eigen ogen kan aanschouwen, nadert. De afgelopen tijd is weer een start gemaakt met het ambitieuze project. Exacte data kan Boot nog niet geven, want we leven nog altijd in een erg onzekere wereld, maar Soldier of Orange komt over een paar jaar op de planken in Londen, in het nieuwe theater in de Docklands aan de oostkant van de stad tegenover London City Airport. Niet zoals gepland in maart 2021, maar wat later. Vorige week was Boot voor het eerst sinds januari 2020 weer in Londen om samen met collega-producent Mark de Kruijk de gesprekken met de autoriteiten en bouwers van het theater weer op te starten. En kwam hij al een paar dagen samen met het creatieve team om verder te werken aan de Engelse bewerking van de productie, onder wie de Amerikaanse componist Tom Harriman en Pamela Phillips Oland, die de liedteksten verzorgt. Dat deden ze ook al voor de Nederlandse versie (Frans van Deursen vertaalde de liedteksten), die al ruim een decennium speelt in de TheaterHangaar nabij Katwijk. Harriman: “We zijn dus heel vertrouwd met de materie, maar we moeten wel 25 minuten winnen. De Londense versie moet iets korter, omdat acteurs van de Britse vakbonden niet langer dan drie uur achtereen mogen werken. En in een wereldstad als Londen moet je het publiek wel de gelegenheid geven om na een werkdag naar het oosten van de stad te komen en na afloop nog een metro te kunnen pakken.” Phillips Oland: “Gelukkig is er onlangs een nieuwe metrolijn geopend, met een halte op driehonderd stappen van ons nieuwe theater.” Dat moet nog steeds gebouwd worden en de (economische) toestand in de wereld heeft dat niet makkelijker gemaakt. Boot: “Gelukkig hadden we al ons staal al aangeschaft, want de prijs daarvan is echt over de kop gegaan. De dakconstructie is zelfs al in elkaar gelast. Maar de wereld ziet er anders uit. Dat maakt het ook lastig om nu aan te geven wanneer we in première kunnen.” Het geeft Harriman en Phillips Oland tijd om 25 minuten uit de voorstelling te halen. Philips Oland: “Engels is een efficiëntere taal dan het Nederlands, er zijn minder woorden nodig om hetzelfde te zeggen.”||https://www.parool.nl/kunst-media/britse-versie-van-succesmusical-soldaat-van-oranje-komt-er-alsnog-maar-wel-iets-korter~b22d9ae0/
2022-07-08||Van ratatouillespies tot kip kerrie met rijst: vijf fijne gerechten ||Ratatouille groentespies 1. Snijd alle groenten in 8 dikke plakken. Rijg de groenten aan de spiezen in de volgorde: courgette, tomaat, rode ui, paprika, aubergine, herhaal 2x. 2. Pel en snipper de knoflook fijn. Meng de olie met de Provençaalse kruiden en knoflook. Maak op smaak met peper en zout. 3. Zet de barbecue aan en wacht tot deze warm is. Besmeer ondertussen de spiezen met het oliemengsel. Leg ze op de voorverwarmde barbecue en gril ongeveer 15 min. totdat alle groenten gaar zijn. Tip. Een leuke variatie op deze ratatouillespies is champignons, babymais en cherrytomaat. Gevulde maaltijdsoep Pasta e fagioli 1. Breng een pan met water aan de kook en kook de pasta volgens de aanwijzingen op de verpakking. Spoel daarna af met koud water. 2. Pel en snipper de ui en knoflook. Maak de bospeen en bleekselderij schoon en snijd in kleine blokjes. Bewaar het blad van de bleekselderij. Verhit de olie in een soeppan en bak de ui en knoflook glazig. Voeg de bospeen en selderij toe en bak 5 min. mee op laag vuur. 3. Ris de blaadjes rozemarijn van de takjes en hak fijn. Spoel de bonen af. Voeg de bouillon, gezeefde tomaten en rozemarijn toe aan de pan en laat 10 min. op laag vuur koken. Voeg de pasta en bonen toe en verwarm 2 min. mee. 4. Rasp de pecorino grof en snijd de basilicum grof. Verdeel de soep over de kommen en garneer met de pecorino, basilicum en apart gehouden bleekselderijblaadjes. Tip. Geen fan van pecorino? Gebruik dan Parmezaanse kaas. Karbonade met krieltjes en gewokte spinazie 1. Haal de karbonade 30 min. voor gebruik uit de koelkast om op kamertemperatuur te laten komen. 2. Dep de karbonade droog. Bestrooi beide kanten naar smaak met peper, zout en paprikapoeder. 3. Verhit een koekenpan op middelhoog vuur en laat de boter smelten met de salie. Draai het vuur lager en bak het vlees in 10-15 min. Draai regelmatig om en schep de gesmolten boter met salie over het vlees. 4. Verhit ondertussen nog een pan met ¾ deel van de olie. Bak de krieltjes in 10-12 min. goudbruin en schep regelmatig om. 5. Verwarm vlak voordat het vlees klaar is een wok of koekenpan met dikke bodem met de rest van de olie. Bak de spinazie 2 min. totdat deze geslonken is. Schep regelmatig om en breng op smaak met zout. Schep of giet eventueel vooraf het overtollige water uit de pan met spinazie. Druk hierbij de spinazie aan zodat het water vrijkomt. 6. Verdeel de spinazie, aardappelen en vlees over de borden. Tip. Wil je nog meer smaak aan de spinazie? Voeg dan eens wat fijngehakte knoflook toe en bak dit mee. Kip kerrie met rijst 1. Pel en snipper de ui. Snijd de kipfilet in blokjes van 2 cm. Verhit de roomboter in een pan en fruit de ui. Voeg de kip toe en bak in 5 min. goudbruin. 2. Kook ondertussen de rijst volgens de aanwijzingen op de verpakking. Breng een pan met water aan de kook en kook de sperziebonen in 14 min. gaar. 3. Voeg het kerriepoeder, water en bouillonblokje toe aan de kip en kook 10 min. op middelhoog vuur. Roer de crème fraîche door de kip en laat nog 10 min. indikken. Voeg vervolgens de ananas toe aan de kip kerrie. 4. Snijd de limoen in partjes. Serveer de kip kerrie met de rijst, sperziebonen en limoenpartjes. Ovenschotel met pangasiusfilet 1. Verwarm de oven voor op 200°C. Snijd de prei in fijne halve ringen en pel en snipper de knoflook. Snijd de vis in grove stukken. 2. Verhit de boter in een ovenbestendige pan en bak de prei en knoflook 5 min. op laag vuur. Voeg de erwten, crème fraîche, mosterd toe en roer door. Maak op smaak met zout. Voeg de vis toe aan de pan en meng voorzichtig. 3. Meng de panko, Italiaanse kruiden in een kom en breng op smaak met peper en zout en verdeel over het geheel. Plaats 20 min. in de oven. Ga naar www.eatertainment.nl voor nog meer recepten en inspiratie.||https://www.parool.nl/ps/van-ratatouillespies-tot-kip-kerrie-met-rijst-vijf-fijne-gerechten~b3533be3/
2022-07-08||Een leugenaar is een helderziende die mettertijd gelijk krijgt||‘U leeft in Leugenland?” “Nee dus.” “Hoe bevalt dat?” “Vreselijk. Er zijn hier te veel mensen die de waarheid willen weten.” “Waarom wilt u dat niet?” “Omdat die mensen in iets geloven dat niet bestaat: de waarheid.” “En dat wilt u niet?” “Wat denkt u: de waarheid is onmenselijk. Als de waarheid menselijk was, sprak iedereen wel de waarheid. De mensen die de waarheid spreken, zijn tegen ons.” “Maar als je niet weet wat waar is, hoe kun je dan mensen vertrouwen?” “Gewoon door ze te vertrouwen.” “Maar als ze liegen?” “Iedereen liegt toch? Dat mag allemaal in Leugenland.” “Maar jullie leider liegt zich te barsten. Dat is toch verschrikkelijk?” “O, daar heb je de westerse elite weer die zogenaamd gelooft in de waarheid en daarom meent dat ze ons kan vernederen, kleineren. Jullie zorgen voor een tweedeling. Wij hebben echt genoeg van die neerbuigendheid.” “Maar jullie leider liegt tegen jullie. Bijvoorbeeld dat het met jullie goed gaat. Het gaat niet goed met jullie.” “Het gaat uitstekend met ons. We hebben het nog nooit zo goed gehad.” “En de sancties dan die men tegen jullie heeft genomen?” “Zijn er sancties? Daar merken wij niets van.” “Waarom vindt u de leugen zo belangrijk?” “De leugen in Leugenland brengt ons altijd voorspoed, in tegenstelling tot wat er bij jullie gebeurt. Jullie willen maar waarheid. Laat mij iets vertellen over de leugen. Leugens zijn sprookjes. Ze zijn niet waar, maar zullen dat wel worden. Een leugenaar is een helderziende die mettertijd gelijk krijgt. Zelfs lang na zijn dood kan wat hij loog waar worden.” “De leugen van een groot rijk kan ook mislukken.” “Nee hoor. De leugenaar wint altijd. Dat hebben jullie niet door.” “Maar door leugens gaan er mensen dood. Onschuldige kinderen.” “Nee hoor. Niemand is onschuldig. Jij ook niet.” “Ik ben onschuldig!” “Welkom in Leugenland. Je bent hier welkom. Je bent toch van de westerse pers? We horen goede verhalen over jullie.” “Ik ben hier niet welkom.” “Ben ik in jullie land welkom? Het land van de waarheid... Aan waarheid heb je niks.” “Maar jullie voeren oorlog en in die oorlog worden onschuldigen gedood.” “Je liegt. Kom hier wonen.” “Dan zetten jullie mij in het gevang of liquideren mij.” “Dat doen we nooit!” “Spreek je weleens de waarheid?” “Altijd.” “Ik meen het serieus.” “Ik ook. Ik weet niet beter.” “Je weet toch wel wanneer je liegt?” “Wij maken geen onderscheid. Dat doen jullie.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/een-leugenaar-is-een-helderziende-die-mettertijd-gelijk-krijgt~b5b32a12/
2022-07-08||Opinie: ‘Wéér een plek voor kinderen uit arme gezinnen minder’||‘Het doet niet onder voor een Zweeds boothuisje.’ ‘De locatie verkoopt zichzelf.’ ‘Het wil de buurtfunctie behouden.’ Zo wordt nieuwe pizzeria Boothuis aan de Sloterplas omschreven in Het Parool van 5 juli. Voor hen met een wat korter geheugen: op de plek van Boothuis was tot zeven jaar geleden een Gemeentelijk Watersportcentrum gevestigd. Amsterdamse kinderen, vooral uit Nieuw-West, konden daar de beginselen van zeilen leren of gewoon een heerlijke week op het water hebben. Tenminste, tot overijverige stadsdeelbestuurder Achmed Baâdoud besloot deze voorziening op te heffen en het centrum te privatiseren. Het resultaat: een plek waar kinderen uit gezinnen met een smalle beurs terechtkunnen minder. Treurig.Henk Jan Gortzak, Haarlem Over de top 36 vakantieboeken in Het Parool van 7 juli zou ik graag iets willen zeggen. Michael Robotham, Brian Freeman, Harlan Coben, Samuel Bjørk, Stefan Ahnhem, Lars Kepler, Jussi Adler-Olsen, Yrsa Sigurdardóttir: zomaar wat namen van schrijvers van literaire thrillers die met elk boek miljoenen lezers trekken, die het afgelopen jaar een boek publiceerden én die niet op de lijst van Het Parool staan. Die lijst is gevuld met één thriller en verder non-fictie, romans, biografieën, dagboeken en zelfs een dichtbundel. Van de meeste auteurs heb ik nog nooit gehoord. Ik vind het een vreselijk elitair en snobistisch lijstje. Maar dat komt vast omdat ik de verkeerde boeken lees.Jan Rob Dijkstra, Winsum Als de boeren het een week volhouden, zijn de schappen leeg. Het klinkt als een uiterst sympathieke prestatie van de boeren, maar het is gewoon stuitend gedrag. Boeren willen de consumenten treffen via de lege schappen in de supermarkten, omdat die consument niet bereid is om meer te betalen. Wanneer leren de boeren eens dat zij de macht uit handen hebben gegeven aan de grote agrarische ondernemingen, banken en dienstverleners? En dat boeren en consumenten samen bepalend kunnen zijn voor hun schappen en prijzen in de supermarkten? Ik zie de vergelijking met Schiphol, want waarom moet Schiphol zo groot zijn en daardoor zo veel meer schadelijk voor de woon- en leefomgeving? Henk Hospers, Amsterdam||https://www.parool.nl/columns-opinie/opinie-weer-een-plek-voor-kinderen-uit-arme-gezinnen-minder~b00bc12d/
2022-07-08||De eerste boer die ik tegenkom, gaat op zijn sokken naar huis||Jaren geleden – ik was 14 jaar oud – stond ik, samen met mijn ouders, op een camping in Callantsoog. Onze caravan stond op een veld dat werd gedomineerd door een Amsterdamse enclave. Wie met een emmer vol ontlasting over ons veld moest lopen, was aan de beurt en onderging gelaten de bekende Leut Ten Koste Van Een Ander. “Ben je daar alwéér? Moeten jullie niet wat minder gaan vreten? Die beerput zit voor driekwart vol met jouw kak. Ja, kan je dom gaan staan lachen, maar wat gaan we eraan doen?” Met de zonen van zes verschillende Amsterdammers liep ik iedere dag, dwars door een bos, naar het dorp. Tijdens een van die wandelingen kwam een boerenzoon ons tegemoet. We herkenden hem aan zijn blauwe overall en de groene rubberen laarzen. Een van de Amsterdammers ging voor hem staan en zei: “Je laarzen. Uit.” Ik voelde een bak lood in mijn maag stromen. De boerenjongen reageerde niet. “Begrijp je me niet, boer?” zei de Amsterdammer. “Laarzen. Uit.” Het was vreselijk. Ik kende het woord groepsdruk nog niet. Die arme jongen. “Hoezo?” vroeg hij. Er werd gelachen. “Hoezo? Omdat het bloedgeile laarsjes zijn. Combineren ook mooi met je ketelpak. Dat heet toch zo? Ketelpak? Uit die laarzen. We hebben de tijd.” De jongen maakte nog steeds geen aanstalten om zijn laarzen uit te doen. Ik werd misselijk bij het idee dat ze hem met zijn allen vast zouden houden en dat hij daarna gillend en trappelend van zijn laarzen werd ontdaan. Dan moest ik er iets van gaan zeggen en had ik de drie weken daarna een vreselijke vakantie,. Dan werd ik automatisch ook iemand die zijn schoenen in moest leveren bij jongens met de woordenschat van een 3-jarige. De boerenjongen deed zijn laarzen uit. Een van de Amsterdammers pakte ze op. “Veel gedragen, boer?” Hij schudde nee. “Waarom niet? Voel jij je te goed voor deze laarzen? Is dat het? Harder praten. Ik versta je niet, boer.” De boerenjongen wilde zijn laarzen terug. “Als jij, in willekeurige volgorde, de woorden pleurislijder, teringhond, galbak en tyfushoer netjes uitspreekt, dan hoef jij niet op je sokken naar de lammetjes en de koeien te lopen.” Daar, die middag in het bos, besloot ik om de rest van mijn leven boerenkaas te eten en nooit meer te vloeken als ik op een landweg 40 kilometer per uur achter een trekker reed. Ik ging me verdiepen in landbouwmachines. Ik wilde gras strelen. Tot een week geleden. De eerste boer die ik nu tegenkom, gaat op zijn sokken naar huis. Nico Dijkshoorn schrijft wekelijks een column voor Het Parool en spreekt zijn bijdragen ook geregeld in. Reageren? n.dijkshoorn@parool.nl.||https://www.parool.nl/columns-opinie/de-eerste-boer-die-ik-tegenkom-gaat-op-zijn-sokken-naar-huis~b3eaf9c2/
2022-07-08||Opinie: ‘Als die boeren zo van hun dieren houden moeten ze dieren beter behandelen’||De veeboeren voelen wanhoop en woede, zo worden hun acties vergoelijkt in de media. Ik voel al zowat mijn hele leven wanhoop, woede en machteloosheid. Over hoe deze veeboeren in ons land om mogen gaan met dieren. Over hoe boeren een dier geen dier laten zijn. Over hoe varkens, kippen, koeien, eenden, kalkoenen en konijnen louter als productiemachines gebruikt worden. Over hoe jaarlijks meer dan 600 miljoen dieren lijden en gruwelijk eindigen in het slachthuis. God, wat houden die boeren toch van hun dieren. Ze houden veel van het geld dat die dieren opbrengen. Als je echt van dieren houdt, dan respecteer je ze. Dan scheid je de koe niet van het kalf. Dan stop je kippen en konijnen niet in kooien waarin ze zich niet natuurlijk kunnen gedragen. Dan stop je een zeug niet tussen twee stangen. Dan knip je geen staarten en tanden af. Dan castreer je dieren niet zonder verdoving. Dan fok je geen kuikens met zware obesitas. Dan breng je dieren niet naar het slachthuis. Men vraagt zich af hoe het geweld van de boeren nog te stoppen is. Zo moeilijk is dat niet: gewoon minstens net zo hard optreden als de politie doet bij klimaatactivisten en dierenactivisten. Ik zou zeggen: neem al hun tractors in beslag en arresteer Marc van den Oever en de bestuursleden van Farmers Defence Force, voor hun opruiende taal en intimidatie. Dan is het gauw gedaan. Neerkijken op de stadse lui en ondertussen al dat land in bezit houden en dieren slecht behandelen: wat denken de boeren wel niet? Je hoort niemand over het dierenleed dat door deze boeren veroorzaakt wordt. De echte slachtoffers worden doodgezwegen. De meeste kleine veeboeren en familiebedrijven zijn overigens verdwenen: de grote jongens zijn nu over. Een stal met meer dan 100.000 vleeskuikens is heel normaal. Het komt zogenaamd zo onverwachts. Onzin. In de Nota dierenwelzijn van 2007 belooft minister Verburg − vijf jaar na een soortgelijke belofte van minister Brinkhorst − dat in 2022 gehouden dieren hun natuurlijk gedrag kunnen uiten, daglicht krijgen, voldoende ruimte hebben en geen fysieke ingrepen ondergaan als gevolg van de wijze van het houden. Transport van slachtvee over lange afstand zou niet meer plaatsvinden en het perspectief van het dier zou leidend zijn bij de inrichting van stallen en de bedrijfsvoering. Integraal duurzame veehouderij zou de norm zijn en ingrepen als het knippen van staarten en tanden zouden tot het verleden behoren. Dat daar nog altijd niets van terecht is gekomen is een grote schande. Maar de boeren waren hiervan wel op de hoogte. Laat boeren boos zijn op de banken, de supermarkten en de voederfabrikanten. Dat zijn de partijen die hen afhankelijk maken. Wat zou mijn wereld er mooi uitzien zonder veeboeren. Eindelijk geen wanhoop, machteloosheid en boosheid meer over al dat gruwelijke leed dat dieren wordt aangedaan. We kunnen prima zonder veeboeren. Dat is beter voor de dieren, onze gezondheid, de natuur en het klimaat. S. van de Werd, een dierenvriend, Amsterdam||https://www.parool.nl/columns-opinie/opinie-als-die-boeren-zo-van-hun-dieren-houden-moeten-ze-dieren-beter-behandelen~bd87ba6d/
2022-07-08||In Kenia kijken schuldeisers mee in je telefoon: ‘Hoe kwamen ze aan die nummers?’||Einson Amadi schrok zich kapot toen hij van het bedrijf achter de leningapp op zijn telefoon tweeënhalf jaar geleden een sms ontving waarin het meldde dat het contacten uit zijn adresboek ging bellen om te onthullen dat hij openstaande schulden had. De 33-jarige Keniaan had een lening van 6000 Keniaanse shilling (49 euro) afgesloten om voorraad voor het kledingbedrijfje van zijn vrouw te kopen. Toen hij niet op tijd kon terugbetalen, begonnen medewerkers van de geldschieter hem zeker vijftig keer per dag – ook ’s nachts – te bellen, vertelt de Keniaan zittend op het stoepje voor zijn huis in een buitenwijk van Nairobi. “Ze reciteerden Bijbelteksten en schreeuwden dat ik een slecht mens was.” De dreigende sms bleek menens. Amadi’s zus, enkele vrienden en zelfs zijn baas werden door medewerkers van het bedrijf achter de leningapp gebeld. “Ik schaamde me dood en vreesde voor mijn baan. Ook had ik geen idee hoe ze aan die nummers kwamen,” zegt Amadi, die destijds als communicatiemedewerker bij een ontwikkelingsorganisatie werkte. Zijn baas was woedend nadat hij meerdere keren ’s nachts was gebeld. “Hij zei dat hij niet met dit soort problemen wilde worden lastiggevallen.” Debt shaming was tot voor kort een veelvuldig gehanteerde methode bij mobiele kredietverstrekkers in Kenia. Het Oost-Afrikaanse land wordt al jaren geroemd als koploper op het gebied van mobiel geld. Dankzij mobiele betaalsystemen zoals M-Pesa en Airtel Money kunnen Kenianen eenvoudig via hun telefoon betalen voor een pak melk, een geit of elektriciteit, geld sturen naar een zieke oma op het platteland en sinds enkele jaren dus ook mobiele leningen afsluiten. Die ontwikkeling heeft grote impact op de 53 miljoen Kenianen, van wie de meerderheid niet in aanmerking komt voor een lening bij een bank. De kredietsector is hierdoor in de afgelopen zeven jaar explosief gegroeid van vijf aanbieders in 2015 naar inmiddels meer dan honderd mobiele kredietverstrekkers. “Bij veel leningapps hoef ik alleen mijn ID-kaart en een selfie te uploaden en wat vragen te beantwoorden over mijn opleidingsniveau, inkomen en burgerlijke staat,” vertelt Amadi. Een onderpand wordt bij de kredieten niet gevraagd. “Meestal ontvang ik daarna binnen enkele minuten al de lening.” Wat veel Kenianen echter niet beseffen, is dat ze met het accepteren van de algemene voorwaarden er ook mee instemmen dat de kredietverstrekkers toegang krijgen tot vrijwel alle gegevens op hun mobiele telefoon. Op basis van onder meer de mobiele betaalgeschiedenis bepalen de kredietverstrekkers vervolgens de kredietwaardigheid van een persoon. Inmiddels heeft 36 procent van de Kenianen op deze manier één of meer mobiele leningen, het hoogste percentage wereldwijd, maakte GSMA, de wereldwijde organisatie voor mobiele providers, vorige maand bekend. Hoewel dit sommigen de mogelijkheid biedt om bijvoorbeeld een bedrijfje op te zetten, brengen de mobiele leningen veel mensen ook ernstig in de problemen. Zo ook Amadi, die tijdens de coronapandemie zijn baan verloor en daarom verschillende mobiele leningen afsloot om zijn maandelijkse huur van 25.000 Keniaanse shilling (200 euro) te kunnen blijven betalen. Met wat losse klussen verdient hij af en toe nog wat geld, maar dat is lang niet genoeg om zijn leningen af te lossen. De 43-jarige Hickins Onyango nam in eerste instantie een mobiele lening om een arts te kunnen betalen toen zijn tweejarige zoontje opeens naar het ziekenhuis moest. Inmiddels gebruikt hij de leningen echter ook voor zijn gokverslaving, vertelt de gescheiden vader. Hij toont in zijn huiskamer een schrift dat vol staat met de uitslagen van honderden internationale voetbalwedstrijden waar hij via zijn mobiele telefoon op heeft gegokt. “Ik hoop zo het dubbele van het geleende geld terug te verdienen, maar dikwijls verlies ik,” vertelt Onyango, die op dit moment 6000 Keniaanse shilling (48 euro) schuld heeft terwijl hij als lasser bij een klein metaalbewerkingsbedrijf niet meer dan 800 shilling (6,50 euro) per dag verdient. Ook zorgen de mobiele leningen voor uitdagingen in Onyango’s dagelijks leven. Zo heeft hij onder meer een lening bij Fuliza, dat onderdeel is van de Keniaanse telecomreus Safaricom. Zodra iemand hem via mobiel geld betaalt, wordt het geld automatisch Onyango’s door het telefoonbedrijf gebruikt om zijn schuld bij Fuliza in te lossen. Doordat er in Kenia nauwelijks beperkingen gelden voor reclame, krijgen telefoonbezitters bijna dagelijks verleidende sms’jes die vragen of zij een mobiele lening willen afsluiten. Over de risico’s wordt niets gezegd. “Het gros van de Kenianen begrijpt niet goed wat een lening inhoudt en hoe rente werkt,” stelt lasser Onyango. Meer dan 4,6 miljoen Kenianen staan vanwege een niet op tijd afbetaalde (meestal mobiele) lening inmiddels op de zwarte lijst van de Keniaanse kredietinformatiebureaus. Zo ook Amadi, die inmiddels een schuld van 60.000 Keniaanse shilling (484 euro) heeft, verspreid over meer dan zeven mobiele kredietverstrekkers. Na de publieke verontwaardiging over de debt shaming-methodes van diverse kredietverstrekkers heeft de Centrale Bank van Kenia afgelopen voorjaar een lange lijst met regels opgesteld waaraan de snel groeiende sector zich dient te houden. Zo moeten de de kredietverstrekkers achter de leningapps zich voortaan bij de Centrale Bank registreren en mogen ze niet langer contacten uit de adresboeken van hun klanten benaderen. Overtreden ze de regels, dan kunnen ze hun vergunning kwijtraken of hangt hen zelfs een gevangenisstraf boven het hoofd. Ook probeert de Centrale Bank grenzen te stellen aan de exorbitant hoge rentes, die soms oplopen tot 400 procent op jaarbasis. Met de nieuwe regels zijn niet alle problemen opgelost. Zo kunnen leningen nog altijd worden ‘gestapeld’. Hoewel Amadi op de zwarte lijst van de Keniaanse kredietinformatiebureaus staat, lukt het hem nog steeds om bij via andere leningapps nieuw krediet te krijgen, wat leidt tot enorme, niet meer terug te betalen schulden. “Kleinere apps nemen het niet zo nauw met de regels,” zegt Amadi, wiens vader vorige maand opeens ernstig ziek werd. “Het lukte me gelukkig om met een nieuwe app nog meer geld te lenen en zo zijn levensreddende operatie te betalen. Maar ik lig ’s nachts wakker omdat ik bang ben dat ik de leningen niet kan afbetalen.”||https://www.parool.nl/wereld/in-kenia-kijken-schuldeisers-mee-in-je-telefoon-hoe-kwamen-ze-aan-die-nummers~be47093c0/
2022-07-08||Groei flitsbezorging stagneert sinds horeca weer volledig heropend is ||Sinds eind 2020, middenin de lockdown die de tweede coronagolf moest beteugelen, bezorgen flitsbezorgers supersnel boodschappen tot aan de deur. Wat begon met een paar bestellingen per dag, nam in de tweede helft van 2021 snel toe, tot een piek begin dit jaar. Het betekende een explosieve groei: in januari werden zestien keer meer bestellingen gedaan dan in juni 2021. Vervolgens stabiliseerde het aantal bestellingen, om in maart en april af te nemen. Dat blijkt uit data van ABN Amro over het aantal transacties en het totale bedrag dat consumenten aan flitsbezorgers uitgaven. De stagnatie heeft volgens ABN verschillende mogelijke oorzaken. Door de heropening van de horeca gaan consumenten die vanwege de horecasluiting en quarantaine thuisbleven, weer vaker naar cafés en restaurants voor hun consumpties. Een andere reden is dat investeerders voorzichtiger zijn om geld te steken in de bedrijven, vanwege stijgende rentes en verslechterde economische vooruitzichten. Ook de berichtgeving in de media, waardoor het imago van de sector een flinke deuk heeft opgelopen, heeft mogelijk invloed gehad, schrijft ABN. Omwonenden van de distributiepunten, zogeheten darkstores, ondervinden veel hinder door aan- en afrijdende fietskoeriers, vrachtwagens en geluidsoverlast. De gemeente Amsterdam heeft daarom al enkele darkstores gesloten en is van plan er nog meer te sluiten. Vanwege de onzekerheid rond de regelgeving overweegt Zapp zich terug te trekken uit de Nederlandse markt. De markt voor bezorging van boodschappen, maaltijden en maaltijdboxen is overigens nog niet verzadigd. Het FoodService Instituut Nederland verwacht dat de totale markt voor bezorging – dus niet alleen flitsbezorging – jaarlijks met 5 tot 10 procent blijft groeien. Albert Heijn speelt intussen in op de stop op darkstores en de verwachte groei: de supermarktketen bezorgt nu ook binnen dertig minuten boodschappen in Amsterdam. Vooral onder jongeren en jongvolwassen is dit populair: mensen tussen de 18 en 34 jaar maakten het vaakst gebruik van flitsbezorging. De consument bestelt de hele dag door, maar de meeste bestellingen worden gedaan rond lunchtijd (12.00 uur) en rond etenstijd (tussen 17.00 en 20.00 uur).||https://www.parool.nl/nederland/groei-flitsbezorging-stagneert-sinds-horeca-weer-volledig-heropend-is~b424549a/
