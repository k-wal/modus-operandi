2022-07-23||Oranje voetbalvrouwen uitgeschakeld op EK na rake strafschop Frankrijk in verlenging||Teleurgestelde gezichten, tranen ook. Oranje knokte voor wat het waard was, 120 minuten lang, maar een overtreding van Dominique Janssen in het strafschopgebied die een penalty voor Frankrijk opleverde, werd de ploeg van bondscoach Mark Parsons fataal. De opnieuw heel sterk keepende Daphne van Domselaar raakte de inzet van Eve Perisset nog, maar kon niet keren. Of dat een terecht doelpunt was, gezien de verhoudingen op het veld? Zonder meer. Een blik op de kansenverhouding bij rust vertelde het verhaal van de wedstrijd: 12-1 in het voordeel van Frankrijk. Zes schoten op doel bij Frankrijk en geen bij Oranje. Dat de Europees kampioen van 2017 ging rusten met 0-0, was ronduit wonderbaarlijk. Een grote rol was daarin weggelegd voor Stefanie van der Gragt, de 29-jarige centrumverdediger die clubloos is nadat Ajax haar contract niet verlengde. Zij voorkwam twee zekere Franse doelpunten op de doellijn. Delphine Cascarino raakte van afstand de paal. En zo waren er meer behoorlijke mogelijkheden voor Frankrijk, de nummer drie van de FIFA-wereldranglijst die er zo naar snakte om eindelijk eens – voor het eerst in de historie – voorbij de kwartfinales van het EK te komen. Bondscoach Mark Parsons verving de geblesseerd afgehaakte Lieke Martens met Victoria Pelova, koos voor Lineth Beerensteyn als rechtsbuiten en zette verrassend Jill Roord – en ook Aniek Nouwen – op de reservebank. De van corona herstelde Vivianne Miedema begon in de basis en maakte zelfs 120 minuten vol. Parsons’ keuzes betaalden zich niet uit. Opgelucht dropen de voetbalsters af in de rust, zonder tastbare schade, maar wetend dat een plek in de halve finales heel ver weg was. Na rust viel Roord alsnog in – en naar behoren. Oranje voetbalde in de tweede helft ook iets vaker onder de druk uit, maar er waren slechts fases waarin de ploeg van Parsons aan een doelpunt kon denken. Vlak voor het uur was er de eerste serieuze kans voor Miedema en even later kopte uitblinker Van der Gragt in de handen van de Franse keeper. Frankrijk bleef beter, creëerde genoeg kansen, maar was – ook dankzij de uitblinkende Van Domselaar (22) – niet doortastend genoeg. Zo mocht Oranje blijven hopen op die ene, doeltreffende uitbraak. Ook omdat de Franse storm enigszins was gaan liggen en áls er een kans kwam, zoals voor Grace Geyoro een paar minuten voor tijd, de Fransen onzorgvuldig bleken. Daarbij waren alle complimenten voor Van Domselaar, die zelfs een reddingenrecord dit EK op haar naam zette. Waar Van der Gragt de defensieve hoofdrol in de eerste helft greep, deed zij dat in de tweede helft. Het was genoeg voor een verlenging, ondanks een kansenverhouding van 22-4 (11-1 op doel). Daarin ging het dus alsnog mis, vanaf de strafschopstip. De handschoenen die al zoveel keerden, konden nét niet bij de penalty van Perisset. En ook in de rest van de verlenging bleef Frankrijk de dominante partij. Daarmee worden de Oranjevrouwen terecht definitief onttroond als Europees kampioen en houdt het op in de kwartfinales, terwijl Frankrijk in de halve finales tegen Duitsland speelt.||https://www.parool.nl/sport/oranje-voetbalvrouwen-uitgeschakeld-op-ek-na-rake-strafschop-frankrijk-in-verlenging~b658768e/
2022-07-23||Inwoners en toeristen in badplaats Lesbos vluchten voor vuurzee: ‘We vechten om huizen te redden’||Een vluchtende vrouw vertelde op de Griekse zender TV Ert dat de vlammen haar huis al hadden bereikt. Het vuur verwoeste meerdere woningen. “We vechten om huizen te redden,” zei de burgemeester van westelijk Lesbos op televisie. Het vuur verspreidde zich op twee fronten, ook in de richting van noordelijker gelegen dorp Vrisa. Een harde wind bemoeilijkt de bluswerkzaamheden. De brandweer bestrijdt het vuur met vijftig brandweermannen en zeventien brandweerwagens. Ze krijgen hulp van negen blusvliegtuigen en een helikopter. Eén brandweerman raakte gewond. Vatera, gelegen aan de zuidkant van Lesbos, heeft een acht kilometer lang zandstrand en is een toeristische trekpleister. Op het strand is een strandbar in vlammen op gegaan. Wat rest zijn verbrande en zwart geblakerde parasols en strandbedden. Ook naderde het vuur de woningen. De autoriteiten stuurden een noodbericht naar telefoons van mensen in het gebied. Ruim 450 mensen uit twee hotels en 92 woningen werden geëvacueerd. Uren na de noodoproep was de evacuatie nog in volle gang, liet een woordvoerder van de brandweer weten. 60 agenten gingen langs de woningen om achterblijvers alsnog te evacueren. Artikel gaat verder onder de foto. De Griekse brandweer is zaterdag op nog drie andere plekken actief. De grootste brand woedde in het noordoosten, bij de grens met Turkije. Daar bedreigen de vlammen al drie dagen een natuurpark, dat de thuisbasis is van zeldzame diersoorten waaronder veel gieren. Het bos bestaat voornamelijk uit licht ontvlambare pijnbomen. Zo'n 320 brandweerlieden in 68 brandweerauto’s, zes blusvliegtuigen, negen helikopters en talloze vrijwilligers proberen de brand te blussen. Daarnaast kappen 200 houthakkers paden door het bos vrij om te voorkomen dat het vuur zich verder verspreidt. Ook in een afgelegen berggebied bij West-Macedonië en in het zuidoosten van de Peloponnesos woeden grote branden. Eerder deze week moesten honderden mensen worden geëvacueerd in een heuvelachtige regio in de buurt van Athene. Griekenland kent, in tegenstelling tot andere gebieden in Europa, tot dusver geen extreme hittegolf. Wel hebben de stijgende temperaturen, droge zomers en harde wind het risico op bosbranden vergroot. Vorig jaar werd in Griekenland ruim 120.000 hectare natuurgebied in de as gelegd tijdens de ergste hittegolf in dertig jaar. De Europese Unie heeft de Griekse autoriteiten dit jaar 72 miljoen euro gegeven om te helpen bossen te behouden en te kappen om te voorkomen dat branden zich uitbreiden. Artikel gaat verder onder de foto. De grote bosbrand aan de Franse kust ruim 50 kilometer ten zuidwesten van Bordeaux is volgens de brandweer eindelijk onder controle. De bosbrand woedde elf dagen lang vlakbij het strand genaamd Dune du Pilat. Daar vonden op een serie campings ‘s nachts de eerste evacuaties plaats. De meeste campings zijn volledig door brand verwoest in de toeristische streek. De duizenden mensen die in de omgeving van het brandende bos wonen en er moesten vertrekken, mogen weer terug naar hun woningen. De andere grote natuurbrand in het getroffen departement Gironde, circa 30 kilometer ten zuiden van Bordeaux, breidt zich niet meer uit, maar is officieel nog niet onder controle. Gironde heeft door de vuurzeeën 21.000 hectare bos verloren.||https://www.parool.nl/wereld/inwoners-en-toeristen-in-badplaats-lesbos-vluchten-voor-vuurzee-we-vechten-om-huizen-te-redden~bf07cc39/
2022-07-23||Weer feest voor Jumbo: Vingegaard in het geel naar Parijs, Van Aert wint tijdrit||Het kan deze dagen niet op voor de Nederlandse formatie. Van Aert maakte zijn rol als topfavoriet waar door de 40,7 kilometer lange tijdrit van Lacapelle-Marival naar Rocamadour op zijn naam te schrijven. Het is zijn derde etappezege in deze Tour en zijn negende in totaal. Spannend werd het wel, want Vingegaard gaf uiteindelijk slechts 19 seconden toe op zijn Belgische ploegmaat. De Deense geletruidrager heeft nu in het klassement 3.34 voorsprong op Tadej Pogacar, die derde werd in de race tegen de klok. Daarachter bevestigde Geraint Thomas met een vierde plek dat hij terecht op het eindpodium van deze Ronde van Frankrijk gaat eindigen. De Italiaanse wereldkampioen Filippo Ganna zat lang op de hotseat, maar moest uiteindelijk genoegen nemen met een vijfde stek. Bauke Mollema reed een geweldige tijdrit en eindigde als zesde op 1.22 van Van Aert, die ook nog terloops de prijs voor de Superstrijdlust ontving. David Gaudu is geen begenadigd tijdrijder, maar zag zijn vierde plek in het klassement niet meer in gevaar komen. Aleksandr Vlasov peuzelde zoals verwacht Nairo Quintana en Louis Meintjes op in de tijdrit, en steeg naar de vijfde positie. Er is nog één etappe te gaan in de Tour de France. Zondag wordt er traditiegetrouw gefinisht op de Champs-Élysées. Daar mogen Dylan Groenewegen en Fabio Jakobsen zich na drie zware weken opmaken voor een massasprint. De eindzege van Jonas Vingegaard zal in elk geval niet meer in gevaar komen. Het is de eerste Tourwinst van hem én van zijn ploeg Jumbo-Visma.||https://www.parool.nl/sport/weer-feest-voor-jumbo-vingegaard-in-het-geel-naar-parijs-van-aert-wint-tijdrit~bcdb73a1/
2022-07-23||Schrijver en journalist Rinus Ferdinandusse (90) overleden||Ferdinandusse begon als redacteur van het studentenblad Propria Cures en was van 1954 tot 1965 leider van het Haags Studentencabaret. Landelijke bekendheid kreeg hij vooral vanwege zijn bijdrage van 1963 tot 1966 aan het beruchte satirische televisieprogramma Zo is het toevallig ook nog eens een keer. In 1969 werd hij hoofdredacteur van opinieweekblad Vrij Nederland, waar hij tot aan zijn pensioen in 1996 heeft gewerkt. Hij was de initiatiefnemer van onder meer de befaamde VN-thrillergids. Ook was hij van 2002 tot 2014 voorzitter van de jury van het filmfestival Film by the Sea in Vlissingen. Hij laat een oeuvre van 24 boeken na, voornamelijk misdaadromans, waaronder de bestseller Naakt over de schutting. In 1983 presenteerde Ferdinandusse Een Gebaar, een speciaal gala voor Amnesty International. Tijdens het evenement, waarvan ook een tv-registratie en een dubbelalbum zijn gemaakt, traden Kees van Kooten, Wim de Bie, Doe Maar, Freek de Jonge, Kees Prins en Arjan Ederveen belangeloos op. Hoogtepunt van het gala was een optreden van André Hazes die enkele bluesnummers ten gehore bracht.||https://www.parool.nl/nederland/schrijver-en-journalist-rinus-ferdinandusse-90-overleden~b106d57a/
2022-07-23||Andreaspenning voor Gert van Veen, oprichter festival Welcome to the Future||De Amsterdamse penning wordt gegeven aan mensen die prestaties met een landelijke uitstraling hebben verricht voor de stad. ‘In de afgelopen jaren is Gert van invloed geweest als onder andere muziekproducer, auteur, event promoter, journalist en mentor van jong talent,’ schrijft de gemeente op Twitter. Van Veen kreeg de penning uitgereikt op de mainstage van zijn eigen festival in Het Twiske, waar Welcome to the Future dit jaar voor de laatste keer plaatsvond. De gemeenteraad van Landsmeer, de baas over het stukje land waar het festival wordt gehouden, wil geen festivals meer in het recreatiegebied. “Ik ben ontroerd, dat heb ik niet snel,” reageert Van Veen op de prijs. “Dat iedereen zo aan mij denkt, vind ik wel speciaal. Een blijk van waardering. Ik heb dit heel mijn leven met hart en ziel gedaan.” Ook bij mensen om hem heen vloeiden er tranen tijdens de uitreiking. Van Veen raakte in de roemruchte Amsterdamse discotheek RoXY voor het eerst in de ban van house. In 1993 startte hij daarop festival Welcome to the Future. Over de naam hoefde hij niet lang na te denken, vertelde Van Veen deze week in een interview met Het Parool. “Ik zei tegen iedereen dat deze muziek de toekomst was.” Al snel bleek de housepionier een neus voor talent te hebben. Bijna iedere grote house- of technoartiest stond op het festival toen ze nog een talentvolle belofte waren. Of het dertigjarig jubileum van het feest volgend jaar op een nieuwe locatie gevierd kan worden, is nog niet duidelijk. “Ik heb al voorzichtig gepolst bij Paradiso, dat zou een hele mooie zijn. Terug naar de thuisbasis.”||https://www.parool.nl/amsterdam/andreaspenning-voor-gert-van-veen-oprichter-festival-welcome-to-the-future~b9b9e7da/
2022-07-23||WHO roept apenpokken uit tot internationaal gevaar volksgezondheid||De recente uitbraak van het apenpokkenvirus buiten de streken waar het normaal in Afrika voorkomt is volgens de WHO nu een internationaal risico. De WHO-chef volgt normaal gesproken het advies van een daartoe ingestelde commissie over de status van een aandoening. Dit keer konden leden van de commissie het volgens Tedros niet eens worden. Daarom heeft hij zelf het voortouw genomen en de apenpokken internationaal gevaarlijk genoemd. Het gaat vooral om Europa, waar het risico op besmetting volgens hem groter is dan elders. Wereldwijd zijn volgens de WHO bij de huidige uitbraak 14.000 besmettingen vastgesteld in 71 verschillende landen. In totaal worden er vijf sterfgevallen aan de uitbraak toegeschreven. Van de ruim zevenhonderd besmettingen met het apenpokkenvirus in Nederland is ongeveer 60 procent vastgesteld in Amsterdam. Dat geldt ook voor het enige besmette kind. Maandag begon de GGD in Amsterdam met de eerste vaccinaties tegen het virus. Wie apenpokken oploopt, kan last krijgen van koorts, hoofdpijn, spierpijn en algehele malaise. Na een aantal dagen ontstaat een uitslag met blaasjes op de huid. Meestal worden mensen niet heel erg ziek van een infectie. Het virus treft momenteel vooral mannen die seks hebben met mannen, maar het is geen geslachtsziekte. Het virus verspreidt zich via huid-op-huidcontact. Iedereen kan het virus oplopen. Twee andere ziektes staan momenteel op het hoogste waarschuwingsniveau van de WHO. Dat zijn Covid-19, de ziekte die door het coronavirus wordt veroorzaakt, en polio. Eerder werden ook de Mexicaanse griep (2009), ebola (2014 en 2019) en het zikavirus (2016) uitgeroepen tot internationaal gevaar voor de volksgezondheid.||https://www.parool.nl/wereld/who-roept-apenpokken-uit-tot-internationaal-gevaar-volksgezondheid~b44f9150/
2022-07-23||Verdwaalde koe zorgt voor opstopping A2||Dat meldt Rijkswaterstaat op Twitter. Terwijl er een protest voor boeren plaatsvond in Amsterdam, blokkeerde de koe ongeveer een half uur lang de A2. Het dier zwom op eigen houtje een sloot over, waarna de weg tussen Vinkeveen en Abcoude gesloten moest worden. Ook in de richting van Utrecht waren rijstroken dicht. De vertraging liep op tot een uur. Een woordvoerder van Rijkswaterstaat laat weten dat de koe rond 13.50 uur van de weg is gehaald door een weginspecteur in verband met de veiligheid van het verkeer. Het is niet bekend van wie die koe is.||https://www.parool.nl/nederland/verdwaalde-koe-zorgt-voor-opstopping-a2~b9b503df/
2022-07-23||Oekraïne: Rusland vuurt raketten af op haven Odessa na graandeal||Volgens het leger zijn er vier kruisraketten afgevuurd op de haven. Twee daarvan zouden ‘haveninfrastructuur’ hebben geraakt, stellen een lokale overheidsfunctionaris en een Oekraïense legereenheid op Telegram. De twee andere raketten zijn volgens het leger neergehaald. Vanaf Russische zijde is er nog niet gereageerd op de aanval. De Oekraïense regering zegt in een reactie dat president Vladimir Poetin met de aanval op Odessa ‘in het gezicht spuugt’ van de Verenigde Naties en Turkije, waarmee Kiev en Moskou vrijdag hun graandeal sloten. Het Oekraïense ministerie van Buitenlandse Zaken roept de VN en Turkije op ervoor te zorgen dat Rusland zich aan de afspraken houdt. Afgesproken is dat Rusland en Oekraïne de export van graan doorlaten. Odessa is daar een cruciale doorvoerhaven voor. Rusland en Oekraïne zijn samen verantwoordelijk voor ongeveer 30 procent van de tarwe-export van de wereld. Ook VN-baas António Guterres, die vrijdag in Istanbul aanwezig was bij de ondertekening van het akkoord, veroordeelt de raketaanval ten scherpste. Een woordvoerder zegt dat alle partijen toegezegd hebben de export van graan uit Oekraïense havens toe te staan. Ook is het graan hard nodig om wereldwijde voedseltekorten te lijf te gaan, aldus Guterres. “Volledige implementatie door de Russische Federatie, Oekraïne en Turkije is absoluut noodzakelijk.” Ook Minister Wopke Hoekstra (Buitenlandse Zaken) veroordeelt de vermeende raketaanval op de haven van de Oekraïense stad Odessa. ‘Schandalig en onaanvaardbaar: een raketaanval op de zeehaven van Odessa, slechts een dag na ondertekening van de overeenkomst in Istanbul,’ schrijft hij op Twitter. Volgens Hoekstra moet Rusland ter verantwoording worden geroepen.||https://www.parool.nl/nederland/oekraine-rusland-vuurt-raketten-af-op-haven-odessa-na-graandeal~bdf88a55/
2022-07-23||Bonte demonstratie op de Dam: tegen stikstof, media en ‘het coronagebeuren’||De demonstratie die door de stad trekt doet denken aan Het carnaval der burgers van Menno ter Braak. Enkel qua titel, maar toch. De parade van antivaxers, complotdenkers, ‘bezorgde’ stadslui, een enkele verdwaalde boer, Forum voor Democratieprominenten, stikstofontkenners en wat er nog meer tussen loopt wordt vooral bij elkaar gehouden door één woord: tegen. Tegen het uitkopen van boeren. Tegen de ‘liegende media’. Tegen Mark Rutte. Tegen vluchtelingen, die inwoning zouden krijgen bij onwillige burgers. Tegen het toeslagenschandaal, waarvan vooral Nederlanders met een migratieachtergrond slachtoffer waren. En tegen nog meer. Altijd tégen. Christien, Maria en Lucia zijn vanuit Den Bosch naar de demonstratie gekomen. De zestigers en zeventigers hebben geen vertrouwen in de ‘leugens van de media’, maar praten toch met de verslaggever van Het Parool. “Wij zijn normale mensen die zelf nadenken en op onderzoek gaan. De media worden gecensureerd en verspreiden enkel propaganda.” Wel heeft Maria een abonnement op de Volkskrant, maar ze is er ‘niet blij mee’. Hoe de vrouwen weten dat ‘de media’ propaganda verspreiden, terwijl ze zelf kranten lezen? “Dat voelen wij aan.” De sprekers en aanwezigen maken de gehele bingokaart van complottheorieën vol, met soms een antisemitisch tintje: ze strijden tegen ‘de globalisten’, waarmee wordt gerefereerd aan een verzonnen Joods wereldcomplot met een internationale elite die achter de schermen aan de touwtjes trekt. Ook beschuldigen aanwezigen de Amerikaanse president Joe Biden van pedofilie. Een enkele keer is er een prinsenvlag te zien. Rond kwart over een beginnen de demonstranten te lopen. De route van de demonstratie loopt langs de Raadhuisstraat, de Marnixstraat, het Leidseplein, het Frederiksplein en het Rembrandtplein. Via het Rokin lopen ze weer terug naar de Dam. Wie de bonte stoet door de stad ziet trekken, kan zich in Nijmegen wanen. Het Vierdaagsegevoel is alom aanwezig, zolang je de protestborden negeert. Uit de boxen schalt een eclectische mix van muziek. Another Brick in the Wall, Part II van Pink Floyd galmt over de Marnixstraat. Michael Jackson bezingt dat ‘zij’ toch niet om ons geven. Bob Marley sust de aanwezigen dat alles wel goed komt. Er lopen vrouwen met new-agekralenkettingen mee, mannen in bij elkaar geraapte legeruniformen, veelal zwaaiend met gele paraplu’s. Op bordjes staat dat ‘het niet klopt’. Er wordt gegoocheld met coronacijfers en geroepen dat er, net als voor de daders van de Joegoslavië-oorlog, ook een tribunaal voor Rutte moet komen. Eva ten Have (14) heeft samen met haar ouders drie uur in de auto gezeten om hier aanwezig te zijn. Beltrum, in de buurt van Lichtenvoorde, is een flink eind van de hoofdstad vandaan. Ze komt zelf niet uit een boerenfamilie, maar staat hier wel voor ‘haar vrijheid, haar toekomst’. Op dit moment volgt ze een opleiding tot automonteur, dus ze wordt niet direct getroffen door de stikstofmaatregelen. Waarom dan toch zes uur in de auto op zo’n hete dag? “Mijn buurman is boer, hij heeft varkens en melkkoeien en kan moeilijk rondkomen. Het bedrag waarvoor hij uitgekocht kan worden is te laag,” zegt ze. Mag het boerenbedrijf voor een hoger bedrag dan wel verdwijnen? Even denkt ze na. “Nee, ik wil gewoon dat hij een eerlijkere prijs krijgt voor zijn vlees en zuivel, dat zou hem helpen.” Bij een hogere prijs kan hij minder beesten houden, en daalt ook de stikstofuitstoot. Maar hoopvol is ze niet. “Ik zie het niet snel gebeuren dat mijn buurman meer geld voor zijn producten krijgt.” De organisatie zegt dat trekkers aan de rand van de stad zijn tegengehouden. Dat wordt bevestigd door de gemeente. Een woordvoerder van de gemeente laat weten dat een beperkt aantal tractoren op het plein wordt toegestaan als decor voor de demonstratie. Volgens hem zijn inmiddels op meerdere plekken in de stad tractoren tegengehouden om te voorkomen dat er te veel naar de Dam komen. “We kijken of ze tijdelijk ergens kunnen staan, zodat mensen te voet verder kunnen.” De trekkers op de Dam hebben geen kenteken, wat ze sinds dit jaar verplicht zijn. De politie laat weten dat ze boetes gaat uitdelen als de voertuigen gaan rijden. Het opvallende aan de demonstratie: er lijkt geen boerenorganisatie bij betrokken. De actiegroep Nederland in Verzet van Michel Reijinga, die de afgelopen twee jaar vooral bekend werd als organisator van demonstraties op het Museumplein tegen het coronabeleid van het Nederlandse kabinet, heeft de demonstratie georganiseerd.||https://www.parool.nl/nederland/bonte-demonstratie-op-de-dam-tegen-stikstof-media-en-het-coronagebeuren~b7f501f8/
2022-07-23||Grote hoeveelheid wespennesten belooft niet veel goeds voor later deze zomer: ‘Het worden een soort hangjongeren’||Ongediertebestrijding in Amsterdam haalt alleen al in de stad per dag twintig tot dertig wespennesten weg. Waar het normaal in juli duizend tot vijftienhonderd keer wordt ingeschakeld voor wespennesten, gaat het nu richting de drieduizend. “Exceptioneel veel,” zegt Richard Piké van Van der Velden Multi Onderhoud BV. “Het explodeert echt.” “Heb je een heel nat voorjaar, dan gaan de nesten rotten en hou je er minder over. Nu hadden we een prachtig, droog voorjaar en is elke koningin die een nest begon daarin geslaagd. We komen nesten tegen zo groot als een skippybal.” De insectenverdelgers die hij inschakelt zijn momenteel van ’s ochtends vroeg tot ‘s avonds laat in touw, zegt Merijn Janssen, eigenaar van het landelijk opererende bemiddelings­platform Beestjes kwijt, waarop ook Piké te vinden is. Vorig jaar was de ­zomer rustig door de natte meimaand, maar nu is het ‘megadruk’. Waar het platform normaal in juli zo’n 16.000 opdrachten krijgt voor wespennesten, gaat het nu richting de 30.000. “Eind juni zagen we al hele grote. Normaal zijn het dan tennisballetjes,” zegt Janssen. “Alle lichten stonden dit jaar op groen voor de wespen. Het was een zachte winter, waardoor de koningin vroeg het nest kon beginnen. Ook was het een warm voorjaar zonder late vorst en zonder enorme stormen die wespen desoriënteren.” In Amsterdam werden vorig jaar via Beestjes kwijt 330 wespennesten weggehaald in juli. Dit jaar worden dat er zo’n 650. Janssen raadt mensen af zelf met gif aan de slag te gaan of het nest dicht te stoppen. “Ze vinden toch een uitweg en komen dan bijvoorbeeld via de slaapkamer naar buiten. En nog best veel mensen zijn allergisch.” Piké wil er ook niet aan dat Het Parool komt kijken bij het weghalen van een nest. “Op het moment dat we het bestrijdingsmiddel inspuiten komen er honderd wespen uit en die zijn pissed. Onze mensen hebben een imkerpak aan en dan nog worden ze gestoken.” En dan te bedenken dat wespen pas in augustus echt opdringerig worden. Dat belooft nog wat voor de rest van de zomer. “Het is nu zo vroeg op gang gekomen dat er misschien een tweede fase komt met nieuwe nesten. Dan gaat het heel lang doorlopen,” zegt Janssen. In de tweede helft van de zomer is het nest normaal gesproken voltooid en dan vliegen de werksters uit. “Tot dat moment vliegen ze af en aan naar het nest met voedsel voor de larven en die scheiden een zoetstof af als beloning,” zegt Piké. Als ze die niet meer krijgen, hebben ze geen ander doel dan die zoetigheid elders te zoeken en komen uit bij de mens, in de tuin en op het terras. “Dan worden ze vervelend, een soort hangjongeren.”||https://www.parool.nl/amsterdam/grote-hoeveelheid-wespennesten-belooft-niet-veel-goeds-voor-later-deze-zomer-het-worden-een-soort-hangjongeren~b82885c9/
2022-07-23||Vakantieverkeer veroorzaakt files op Europese wegen||In zuidelijke richting tussen Vienne en Orange moet het verkeer rekenen op een vertraging van maar liefst 3,5 uur, meldt de ANWB. Ook bij een aantal tunnels in Oostenrijk en Zwitserland is veel verkeer. Voor bij de Karawankentunnel tussen Oostenrijk en Slovenië is sprake van file, nadat de tunnel korte tijd dicht is geweest vanwege technische problemen. Bij de Gotthardtunnel tussen Zwitserland en Italië is de wachttijd anderhalf uur, dus dat valt eigenlijk mee, zegt een woordvoerder. De ANWB verwacht de piek in Frankrijk deze zaterdag tussen 12.00 en 12.30 uur.||https://www.parool.nl/nederland/vakantieverkeer-veroorzaakt-files-op-europese-wegen~b7f688d4/
2022-07-23||Een demonstratie op de Dam voor Nederlandse boeren (maar zonder boeren)||‘Stand with the Dutch, because you’re next', staat er op de aankondiging die ‘boeren, vissers, truckers en burgers’ oproept mee te doen. Het doel is de Nederlandse boeren te steunen in hun strijd tegen de stikstofplannen van het kabinet. Het opvallende aan de demonstratie vanmiddag om 12.00 uur: er lijkt geen boerenorganisatie bij betrokken. Wie er dan wel achter de organisatie zit? De actiegroep Nederland in Verzet van Michel Reijinga, die de afgelopen twee jaar vooral bekend werd als organisator van demonstraties tegen het coronabeleid van het Nederlandse kabinet. ‘Nederland is in nood. De vlag op z'n kop’, schrijft Reijinga in een nieuwsbrief op de site van de groep. Steeds vaker duiken bij de boerenprotesten anti-overheidsactivisten op. Zij demonstreren niet alleen tegen het stikstofbeleid, maar ook tegen ‘de toeslagenaffaire, het World Economic Forum en overbevolking’. De laatste weken heeft zich weer een nieuwe partij gemeld: buitenlandse alternatieve, rechtse media als Rebel News en The Counter Signal. Beide zijn rechts-radicale onlineplatforms uit Canada en stuurden Canadese en Britse medewerkers naar Nederland om verslag te doen van de ‘Nederlandse opstand'. De verslaggever van The Counter Signal, Keean Bexte, roept de Canadese boeren en truckers op om dit weekend solidair te zijn met de Nederlandse boeren. “Want wat er in Nederland gebeurt, is een glazen bol voor Canada.” Ook wordt een video verspreid over de internationale demonstratie ‘voor de Nederlandse boeren'. Bexte, met alleen al op Twitter 200.000 volgers, verspreidde de afgelopen weken vanuit Nederland ook verschillende nepnieuws-berichten. Zo retweette hij een video waarin een tank van een oplegger werd afgereden. Volgens het commentaar bij de video zouden boeren die tank hebben ingezet voor de blokkade van een distributiecentrum. Dit bericht bleek niet te kloppen. Verslaggevers van andere, alternatieve rechtse media doken eerder deze maand op met live stand-ups bij een uitgebrande loods van boodschappenbezorgbedrijf Picnic in Almelo. De verslaggevers suggereerden brandstichting, legden een link met het World Economic Forum en speculeerden over een mogelijk verband met de boerenprotesten. Ook Steve Bannon, ex-adviseur van Donald Trump, besteedde aandacht aan de brand op zijn onlineplatform War Room. Picnic meldde uiteindelijk geen enkele aanwijzing voor brandstichting te hebben en stelde dat de brand mogelijk was ontstaan door kortsluiting in een van hun elektrische bezorgauto's. De Noord-Amerikaanse onlineplatforms, die het vooral moeten hebben van donaties, besteedden de afgelopen maanden veel aandacht aan de truckerskonvooien in Canada: vrachtwagenchauffeurs die uit protest tegen coronabeleid van premier Trudeau snelwegen en binnensteden blokkeerden. Nu zouden die ‘Freedom Convoys’ het moeten opnemen voor de Nederlandse boeren. Rebel News richtte zelfs een speciale website op voor de verslaggeving over de ‘Nederlandse boerenopstand'. Michel Reijinga, de organisator van de demonstratie van vanmiddag, rept in zijn nieuwsbrief over steun van vrijheidskonvooien uit Canada, de VS, Australië en Italië. Ook staan, volgens hem, de Parallelle Samenleving en Viruswaarheid (van Willem Engel) achter de demonstratie om de boeren te steunen. De boerenorganisaties in Nederland weten echter zelf van niets. LTO, Agractie en Farmers Defence Force (FDF) worden nergens genoemd door de organisaties achter de demonstratie. LTO en Agractie lieten aan onderzoeksplatform Pointer van KRO-NCRV weten niet benaderd te zijn over de actie en er ook niet aan mee te doen. FDF reageerde niet. Volgens Reijinga zijn FDF en Agractie wel degelijk op de hoogte. “Boeren zullen zeker aanwezig zijn, maar laten zich niet sturen. FDF en Agractie laten zoals altijd niets horen,” aldus Reijinga tegen Pointer. Zijn Nederland in Verzet organiseerde eerder deze maand ook een protestmars door Harderwijk, de woonplaats van stikstof-minister Christine van der Wal. Die demonstratie was voor de boeren en ‘tegen de nieuwe wereldorde'. Er kwamen ongeveer tweehonderd mensen op af.||https://www.parool.nl/nederland/een-demonstratie-op-de-dam-voor-nederlandse-boeren-maar-zonder-boeren~b1055a1d/
2022-07-23||Ajax schrapt oefenduel in Oostenrijk na meerdere coronagevallen||Dat schrijft Ajax op de website. Toen bleek dat er coronagevallen waren bij de Ajaxselectie, is in overleg met de Duitse club besloten om de wedstrijd geen doorgang te laten vinden. De aftrap stond om 15.00 uur. Met het oefenduel tegen de winnaar van de Europa League zou Ajax het trainingskamp in Oostenrijk afsluiten. Eerder deze week wonnen de Amsterdammers het oefenduel tegen RB Salzburg met 3-2. Zaterdag vliegen de selectie en staf terug naar Amsterdam, zonder de positief geteste collega’s. Het is nog niet bekend wie er precies besmet zijn. In januari ontstond ophef toen Ajax tijdens een trainingskamp in Portugal de quarantaineregels overtrad. Toen had Ajax ook met coronagevallen te maken, maar liet de club de positief geteste spelers toch in het vliegtuig naar Nederland stappen. Dinsdag speelt Ajax een oefenwedstrijd tegen Sjachtar Donetsk. Volgende week zaterdag is het voor het eerst menens: dan neemt Ajax het in eigen huis op tegen PSV in de strijd om de Johan Cruijff Schaal.||https://www.parool.nl/sport/ajax-schrapt-oefenduel-in-oostenrijk-na-meerdere-coronagevallen~b650571b/
2022-07-23||Femke Bol wint zilver op 400 meter horden||Het goud was in Eugene voor de Amerikaanse Sydney McLaughlin, die een magistraal wereldrecord liep. De eveneens 22-jarige olympisch kampioene was onhaalbaar voor Bol. McLaughlin zegevierde in stadion Hayward Field in een wereldrecord van 50,68. Bol kon daar niet aan tippen. Zij finishte in 52,27 en dat was net boven haar Europees record van 52,03. De Amerikaanse Dalilah Muhammad won het brons in 53,13. Bol won dit jaar wel al haar wedstrijden op Europese bodem. De Nederlandse atlete is inmiddels zo goed op het hordenummer, dat ze in Europa nog amper tegenstand heeft. Gemiddeld was haar voorsprong 1,5 seconde op de nummer 2. Toch gold ze in Eugene niet als de favoriete voor het goud, want dat was McLaughlin. Zij liep haar races dit jaar alleen in de VS en maakte grote indruk op de Amerikaanse kampioenschappen met een wereldrecord van 51,41. Daar dook ze in de WK-finale in Eugene nog eens ruim onder. Bol deed er in de finale alles aan om McLaughlin bij te houden, maar er was geen beginnen aan. De Amerikaanse raasde over het tartan en passeerde 1,59 seconde eerder dan Bol de finishlijn. De Nederlandse kon op het laatste stuk naar de meet nog wel Muhammad van zich af houden. Deze Amerikaanse zat in de finale van de Spelen in Tokio nog voor haar en pakte toen het zilver.||https://www.parool.nl/sport/femke-bol-wint-zilver-op-400-meter-horden~ba3b9404/
2022-07-23||Als je boekje maar verkoopt, maken bizarre feiten over Westerborktransporten niet uit||Wat enorm fijn zeg, dat historicus Dirk Mulder heeft uitgevonden dat Joden die vanuit Westerbork naar de vernietigingskampen in Auschwitz en Sobibor werden afgevoerd niet altijd als vee in goederenwagons werden getransporteerd. Nou ja, er waren weliswaar soms ook goederenwagons, maar de schrandere geschiedkundige heeft ontdekt dat ze ook wel eens in personenrijtuigen werden vervoerd. Overigens is het helemaal niks nieuws: bij het Nederlands Instituut voor Oorlogsdocumentatie (Niod) melden ze dat dit alles allang bekend was. De briljante ‘ontdekking’ van Dirk Mulder geeft echt een heel andere kijk op de geschiedenis. Want dan was het dus allemaal niet zo erg met die treinen, het waren immers dikwijls wagons die ‘gewoon’ voor personenvervoer bestemd waren. Klinkt toch best luxe? Misschien afgezien van het feit dat honderden kilometers in een personenrijtuig volgestouwd met tientallen bange en hongerige families toch wat minder comfortabel geweest zal zijn. Er moet echt een draadje loszitten bij een geschiedschrijver om dit soort bizarre feiten buiten hun context te verkondigen. Want al reisden Joden, homoseksuelen, Roma en andere Nederlanders in de businessclass naar Auschwitz, Bergen-Belsen en Theresienstadt en werden fijn gemixte gin en tonics, warme nootjes en toastjes met kaviaar bij de Duitse grens geserveerd, het eindpunt was toch echt brute moord in de gaskamer. Het door Dirk Mulder zo superknap herontdekte nieuwtje is natuurlijk ook koren op de molen van antisemieten, Holocaustontkenners en neonazi’s die op basis van dit triviale feitje ongetwijfeld de conclusie trekken dat het allemaal wel meeviel met die vernietigingstransporten in de Tweede Wereldoorlog. Dat kan onze historicus niks schelen als hij zijn geschiedkundige losse flodder met veel bombarie de wereld in slingert. En daarbij zijn klaarblijkelijk toch al aan inflatie onderhevige ego met nog wat extra goedkope lucht insuffleert. Het lijkt de eens zo succesvolle directeur van het herinneringscentrum Kamp Westerbork volledig koud te laten wat de nabestaanden van met deze treinen afgevoerde personen ervan vinden. Die zijn wellicht meer geïnteresseerd in de eindbestemming van deze moorddadige transporten dan het type wagon waarin het plaatsvond. Gaat het deze merkwaardige geschiedschrijver eigenlijk wel om nieuwe en relevante historische feiten? Of is deze oneliner vooral bedoeld om aandacht te trekken voor zijn nieuwe boekje over de treintransporten vanuit Westerbork dat voor een kleine 20 euro bij Bol.com en andere boekwinkels te verkrijgen is? Als je pocket maar verkoopt, maakt het niks uit wat erin staat of dat het bij andere mensen tot groot verdriet leidt. Hoe is het in hemelsnaam mogelijk dat juist in de week dat in Westerbork wordt herdacht dat 80 jaar geleden de eerste treintransporten naar de dood plaatsvonden, de voormalig directeur van het herinneringscentrum dit als een commerciële opportuniteit ziet? Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/als-je-boekje-maar-verkoopt-maken-bizarre-feiten-over-westerborktransporten-niet-uit~b8de4afd/
2022-07-23||Cuba in september naar stembus over legalisering homohuwelijk||“De uiteindelijke beslissing wordt overgelaten aan het volk, maar we zijn ervan overtuigd dat de meerderheid van het Cubaanse volk uiteindelijk deze revolutionaire, inclusieve en democratische wet zal goedkeuren”, aldus de secretaris van het Cubaanse parlement. De nieuwe familiewet moet oude wetgeving, die al 47 jaar van kracht is, gaan vervangen. Lhbti-activisten hadden in 2019 al geprobeerd om het homohuwelijk in de Cubaanse grondwet opgenomen te krijgen, toen die in dat jaar werd herzien. Maar dat plan haalde het niet, als gevolg van sterke oppositie vanuit onder meer katholieke kerken en conservatieve groeperingen in het land. Als de nieuwe wet via het referendum wordt aangenomen, wordt Cuba het achtste Latijns-Amerikaans land dat het homohuwelijk toestaat. In Costa Rica, Argentinië, Brazilië, Colombia, Ecuador, Uruguay en Chili werd dat al eerder in de wet vastgelegd.||https://www.parool.nl/wereld/cuba-in-september-naar-stembus-over-legalisering-homohuwelijk~bfba6c63/
2022-07-23||Ajaxcoach Alfred Schreuder: ‘Ik geef minder trainingen maar ik praat wel veel met spelers’||“Ik merk dat het niveau dagelijks toeneemt. Logisch ook, met de nieuwe spelers erbij. Dat brengt ook teweeg dat er scherp wordt getraind en het heel competitief wordt. Door de teleurstelling van de uitschakeling tegen Benfica en de blessure van Antony, ging het eind vorig seizoen veel over het spel. Het niveau van de eerste seizoenshelft vorig jaar was hoog en daar willen we heen. We hebben nu wel een andere selectie. Dan is er natuurlijk nog veel werk te doen om de juiste mensen samen te krijgen. Toch zie je ook patronen van vorig seizoen.” “We hebben heel veel kwaliteit. Neem bijvoorbeeld onze aanval. Ik pik iemand als Mohammed Kudus eruit. Een rol voorin lijkt nu beter bij hem te passen. Daar heb ik vrijdag ook lang met hem over gesproken. Op trainingen is het echt genieten van hem en tegen Salzburg vond ik hem ook goed. Voorin, waar hij net als Tadic als aanspeelpunt en ook op de flanken kan spelen, ben ik gecharmeerd van hem. Hij speelt heel erg vanuit intuïtie en is snel, sterk en onvoorspelbaar. Voor een verdediger is dat lastig.” “Kudus laat ook zien dat ik voorstander ben van spelers die op meerdere posities kunnen spelen. Ze moeten zich niet aan één positie vastklampen. Neem Tadic, Bergwijn, Berghuis, Blind, Timber en zo kan ik nog even doorgaan. Een ideale basiself bestaat ook helemaal niet voor mij. In Brugge stond het elftal vorig seizoen grotendeels, maar wisselde ik nog wel vaak een paar spelers. Voor de frisheid, door de tegenstander of vanwege spelers die weinig verschillen. Je moet spelers bij de groep en wedstrijdfit houden. Geen enkele club met elf spelers wordt kampioen.” “Voor elkaar, met elkaar; die boodschap probeer ik heel duidelijk over te brengen. Ik heb dit ook met de middenvelders besproken. Álvarez, Taylor, Klaassen, Berghuis, maar ook Kudus en eventueel Blind. Ik wil verschillende samenstellingen zien, en wissel daardoor ook veel combinaties. Ik kan er vaak maar drie kiezen. Juist daarom probeer ik dit al heel open met iedereen te communiceren. Als je vijf duels niet speelt, snap ik dat je teleurgesteld raakt. Maar een keertje op de bank bij een club als Ajax, dat zoveel wedstrijden speelt, ga dan niet meteen lopen klagen, want je doet het samen. Bij Club Brugge kreeg ik er wat minder vragen over. Volgens mij is het echt iets van Nederland om veel focus op de basiself te leggen.” “Ik voer veel tactische en persoonlijke gesprekken. Dat is iets wat ik zelf heel belangrijk vind. Je bent manager bij een grote club. Natuurlijk geef ik trainingen, maar wel minder. Dus moet ik veel praten met spelers. Heeft hij het naar zijn zin? Begrijpt hij het? Hoe ervaart hij dingen? Ik krijg ook wel terug van mensen dat ze dit fijn vinden. Met de staf ook. Met de materiaalmannen zelfs. Ik heb iedereen nodig. Alleen gaat me dit niet lukken. Als ik zie hoe Marc Overmars en Erik ten Hag hier met behulp van Edwin van der Sar iets hebben neergezet, vind ik dat prachtig. Ik wil dat iedereen verantwoordelijkheid krijgt, neemt en laat zien dat hij het kan. Ik ga niet iedereen controleren. Dat past niet bij me. Ik ga er vanuit dat Ajax overal topmensen heeft.” “Het type targetman hebben we niet. Voor een trainer is het fijn om een speler te hebben met kopkracht die je kan inbrengen in de laatste fase. Hij moet ook wel aan bepaalde kwaliteiten voldoen. We zijn aan het kijken. Een jongen van 25 jaar zal niet snel zo’n rol aannemen. Dan denk je eerder aan een jonge of juist ervaren speler. Denk aan Klaas-Jan Huntelaar die terugkwam bij Ajax, of Luuk de Jong bij Barcelona. “Ik ben heel blij met Calvin Bassey, Brian Brobbey en Francisco Conceição. Of er nog meer bij komt, ligt ook aan wat er nog vertrekt. Ik verwacht in de kern geen vertrekkers meer. Nee, ook Antony niet. Daar omheen denk ik wel dat een aantal jongens in posities zit, waar ze al langer in zitten, dat ik perspectief belangrijk vind. Namen ga ik niet noemen.” “De strijd onder de lat ligt echt nog open. Ik reken Maarten Stekelenburg daarin ook mee. Hij was in de eerste weken goed op de training, maar is nog even geblesseerd. Hij straalt rust uit. Hij weet wat hij doet en het elftal weet wat hij doet. Daar hou ik van. Remko Pasveer is nu weer fit en straalt ook een bepaalde rust uit waarvan ik denk: dat is mooi om te zien. Jay Gorter is jong, een totaal ander type. Hij is levendig, een megatalent. Hij is ook klaar om te keepen.”||https://www.parool.nl/sport/ajaxcoach-alfred-schreuder-ik-geef-minder-trainingen-maar-ik-praat-wel-veel-met-spelers~bb906577/
2022-07-23||Akkoord over veilige export graan uit Oekraïne via Zwarte Zee ||Oekraïne en Rusland worden samen de graanschuur van Europa genoemd. Oekraïne voert veel graan uit naar de rest van de wereld. Bijna alle uitvoer gebeurde voor de oorlog via de havens aan de Zwarte Zee. Door de Russische bezetting van zowat het hele zuiden van het land kan dat niet meer. Het gevolg is dat er in vele arme landen in met name Afrika en Azië een voedselcrisis is ontstaan. Hulporganisaties wereldwijd riepen de Russische president Vladimir Poetin op om Oekraïne graan te laten exporteren. De laatste weken zetten zowel de Verenigde Naties als Turkije zich in voor een oplossing. In aanloop naar de overeenkomst daalde de prijs van tarwe op de wereldmarkt. Vrijdagmiddag kwamen de Turkse president Recep Tayyip Erdogan, VN-baas António Guterres en vertegenwoordigers van Rusland en Oekraïne bijeen in het plechtige 19de eeuwse Dolmabahçepaleis in Istanboel om de graandeal officieel te ondertekenen. Het paleis ligt aan de Bosporus; door die zeestraat moet straks weer een heleboel Oekraïens graan naar de wereldmarkt varen. De Oekraïners benadrukken dat ze geen overeenkomst met Rusland sluiten. Oekraïne doet zaken met Turkije en met de VN. Die sluiten dan apart een overeenkomst met de Russen. In grote lijnen komt het akkoord erop neer dat vaarroutes moeten worden vrijgemaakt van mijnen, ladingen van vrachtschepen worden geïnspecteerd, zowel bij het naderen van bijvoorbeeld de haven van Odessa als bij het uitvaren, Rusland misbruikt de veilige vaarroutes niet voor oorlogsdoeleinden en de EU schrapt handelssancties tegen Rusland die een belemmering vormen voor de Russische export van vooral voedsel. Er komt een coördinatiecentrum van de VN in Istanboel voor de uitvoering van alle taken. Turkije heeft aangeboden de marine in te zetten voor onder meer de inspecties van schepen en voor het ruimen van mijnen. Nederland heeft tijdens eerdere onderhandelingen bijna een maand geleden ook mijnenjagers aangeboden voor de missie om de Zwarte Zee voor Oekraïens graan met veilige vaarroutes te heropenen. Het Kremlin eist wel dat de Europese Unie daadwerkelijk sancties tegen Rusland verlicht en het niet bij toezeggingen of beloftes laat. Regeringswoordvoerster Maria Zacharova zei in Moskou dat er doorgaans jammer genoeg een enorme kloof gaapt tussen de intenties van de EU en de daadwerkelijke stappen die de unie zet. Volgens haar zijn ‘de kortzichtige Europese sancties’ overigens de voornaamste oorzaak van de voedselcrisis in de wereld. Intussen lijkt de strijd aan het front de laatste dagen wat te zijn geluwd. Volgens het hoofd van de Britse buitenlandse inlichtingendienst MI6, Richard Moore, zal het Russische leger de komende weken waarschijnlijk een soort pauze nemen in de ‘speciale militaire operatie’ in Oekraïne. Dit geeft Oekraïense troepen volgens Moore een kans om in de tegenaanval te gaan. Tot nu toe zijn er volgens voorzichtige schattingen zo’n vijftienduizend Russische soldaten gesneuveld in de oorlog in Oekraïne. “De Russen staan ​​op het punt uitgeput te raken,” sprak Moore tijdens een congres in Washington. “Onze inschatting is dat de Russen de komende weken steeds moeilijker mankracht en materieel zullen vinden. Ze zullen op de een of andere manier moeten pauzeren, en dat geeft de Oekraïners de kans om terug te slaan.” Twee mensenrechtenorganisaties publiceerden vrijdag rapportages waarin uitgebreid verslag wordt gedaan van oorlogsmisdaden begaan door voornamelijk Russische soldaten. Het Bureau voor Democratische Instellingen en Mensenrechten meldt in zijn rapport dat Russische militairen zich onder meer schuldig maakten aan verkrachting (zelfs van een baby), marteling en moord. Tientallen meisjes en vrouwen raakten zwanger. Een andere organisatie, Human Rights Watch (HRW), beschuldigt Russische troepen in een vrijdag uitgebracht rapport van het martelen en onwettig opsluiten van burgers in de bezette Oekraïense regio’s Cherson en Zaporizja. HRW sprak met 71 mensen uit bezet gebied. Geïnterviewden vertelden hoe ze werden gemarteld of hier getuige van waren. Ze beschrijven hoe mensen langdurig werden mishandeld met onder meer elektrische schokken en honkbalknuppels. Volgens de Oekraïense onderzoeker Julia Gorbunova van HRW heeft Rusland de bezette gebieden in Zuid-Oekraïne veranderd in plekken waar angst regeert en er totaal geen wetten meer gelden. Ze houdt Rusland voor dat het land zich vroeg of laat zal moeten verantwoorden voor de gepleegde misdaden. Het verzamelde bewijs zal worden gedeeld met onder meer het Internationaal Strafhof in Den Haag en de Organisatie voor Veiligheid en Samenwerking in Europa (OVSE).||https://www.parool.nl/wereld/akkoord-over-veilige-export-graan-uit-oekraine-via-zwarte-zee~bc46e86f/
2022-07-23||Sifan Hassan: ‘Ik ben zelf verbaasd over hoe snel ik deze vorm heb gekregen’||Nadat de atleten de baan in Hayward Field afkomen, moeten ze door een gang waar de internationale pers zich achter hekken verzameld heeft. Veel sporters kiezen een paar verslaggevers uit om mee te praten, anderen willen hun voorbereiding helemaal niet verstoren. En Sifan Hassan na haar serie op de 5000 meter? Die stopt voor alles en iedereen en wekt de indruk alle tijd van de wereld te hebben. Ze doet gevraagd naar haar fraaie inhaalacties giechelend haar manoeuvres na. Maakt zich net als tijdens haar race klein met haar handen strak langs haar lichaam en zegt: “En ik ben natuurlijk al klein, dus dat is extra handig.” Het tekent haar ontspannen houding dit toernooi. De stress van het moeten, zoals op de zo succesvolle Spelen in Tokio, is er nu niet bij. Maar na de lange vakantie, de fysieke opstartproblemen na het herstarten van haar training en de paniek een kleine maand geleden – hoe kom ik in hemelsnaam nog in vorm? – begint ze met de dag meer vertrouwen te krijgen dat ze alsnog met een mooie medaille naar huis gaat. Vierde werd ze, een week geleden op de 10.000 meter, niet ver van het brons, zilver en goud. Toen al zei ze te verwachten dat die race haar zou helpen. En nu, een paar dagen later, vertelt ze dat dat ook is uitgekomen. “Ik heb na die finale zelfs nog getraind. Ik ben zelf verbaasd over hoe snel ik deze vorm heb gekregen. Heel even dacht ik: wow, hoeveel talent heb ik wel niet? I’m lucky.” Voor de Nederlandse ploeg zou het welkom zijn als goudhaantje Hassan inderdaad meestrijdt voor de winst. In de eerste week haalden de 4x400 mixed estafettelopers (zilver), Anouk Vetter (zilver op de zevenkamp) en Jessica Schilder (brons op kogel) een medaille. Vannacht liepen Femke Bol (400 meter horden) en Lieke Klaver (400 meter) hun finale. Dit weekend is het programma nog overvol, met de vrouwen- en mannenteams op zowel de 4x 100 meter als de 4x400 meter. En dan komt Nadine Visser ook nog in actie op de 100 meter horden. In aanloop naar dit toernooi kampte ze wel opnieuw met hamstringklachten, maar op de Spelen in Tokio (vijfde) liet ze zien dat dat geen topnotering in de weg hoeft te staan.||https://www.parool.nl/sport/sifan-hassan-ik-ben-zelf-verbaasd-over-hoe-snel-ik-deze-vorm-heb-gekregen~bee3690d/
2022-07-23||Oranjes opponent Frankrijk op het EK: ruzies, intriges en prijzenhonger||“Als je echt een drama wil volgen, kijk dan naar Frankrijk,” zei vrouwenvoetbalanalyticus Leonne Stentler voorafgaand aan het toernooi. Al jaren is er veel gaande in het team, dat sinds 2017 onder leiding staat van de veelbesproken bondscoach Corinne Diacre. Die ligt onder vuur bij diverse speelsters van Lyonnais, omdat zij de clubsterren Amandine Henry en Eugénie Le Sommer niet selecteerde, en ook Kheira Hamraoui van Paris Saint-Germain is niet uitgenodigd. “Het is erg raar dat Amandine en Eugénie er niet bij zijn,” zei Oranje-international en Lyonnaisspeelster Damaris Egurrola. “Maar iedere coach kijkt op haar eigen manier. Voor ons is het goed dat ze er niet zijn, om eerlijk te zijn.” Het verhaal rond Hamraoui ligt gecompliceerder. Zij werd in 2021 met een ijzeren staaf geslagen door twee gemaskerde mannen. Haar teamgenote Aminata Diallo werd door de politie ondervraagd wegens mogelijke betrokkenheid, een concurrentiestrijd als motief. Hamraoui herstelde fysiek van de aanval. Diallo werd vrijgelaten, al is de zaak nog steeds omgeven met vraagtekens. Beide betrokkenen zijn door Diacre in elk geval niet opgeroepen voor dit EK. Franse media concluderen dat alle incidenten hun weerslag hebben op de Franse selectie. Speelsters kiezen kampen, bondscoach Diacre staat er niet goed op. Dat laatste bleek ook toen keeper Sarah Bouhaddi na het WK van 2019 besloot niet meer voor Frankrijk te spelen. Haar verklaring: “Een titel pakken met deze trainer is onmogelijk.” Rond de EK-start kreeg de Franse eerste keeper Pauline Peyraud-Magnin (30) verschrikkelijk nieuws. Haar 27-jarige ex-vriendin, met wie de Juventuskeeper zo’n twee jaar een geregistreerd partnerschap had, was dood gevonden in het appartement in Turijn waar ze lange tijd samenwoonden. Zo’n week geleden kwam het verhaal in de Franse media naar buiten, al is over de toedracht nog weinig bekend. Peyraud-Magnin besloot desondanks te blijven keepen en miste dit EK geen minuut. Frankrijk, derde op de Fifa-wereldranglijst, geldt als één van de titelfavorieten. In de openingswedstrijd tegen Italië maakte Frankrijk tijdens dit EK grote indruk door met 5-1 te winnen, na een 5-0-ruststand. Er werd gewonnen van België (2-1) en gelijkgespeeld tegen IJsland (1-1) en Rotherham is dit toernooi vooralsnog de thuisstad van de ploeg: na drie poulewedstrijden speelt Frankrijk nu ook de kwartfinale tegen Oranje in het New York Stadium. De sterkst mogelijke opstelling was voor Oranje en bondscoach Mark Parsons niet voldoende om in februari dit jaar van Frankrijk te winnen. 3-1 werd het, op het oefentoernooi Tournoi de France. Frankrijk heeft een fysiek sterk team, beschikt over een selectie met speelsters van topploegen Olympique Lyonnais en Paris Saint-Germain. De absolute topschutter Marie-Antoinette Katoto ontbreekt door een blessure, maar met bijvoorbeeld verdediger Wendie Renard en linksbuiten Delphine Cascarino zit de Franse selectie bomvol kwaliteit. Egurrola (22) denkt dat haar kennis over de Fransen van meerwaarde is. “Ik train elke dag met ze, analyseer ze en heb ook met de coaches gesproken over de ideeën die ik heb.” Zij tipt Wendie Renard als speelster om op te letten én weet waar de kwetsbaarheden van Frankrijk liggen. “Wij moeten goed aan de bal blijven, zij houden er niet van als teams hun posities houden, dan raken ze tactisch verloren. Dat wordt onze sleutel.” De Franse aanvoerder Wendie Renard (32) wordt soms de vrouwelijke Virgil van Dijk genoemd. Ze is een icoon, met acht Champions Leaguezeges en veertien kampioenschappen met Olympique Lyonnais. De 1,87 meter lange Renard heeft een imposant voorkomen, is sterk, kan goed koppen en scoort ook nog eens makkelijk. In 401 wedstrijden bij Lyon, waar ze sinds 2006 speelt, heeft ze al 131 keer gescoord. In de nationale ploeg van Frankrijk debuteerde ze in 2011 en staat ze na 134 interlands op 33 goals. Eén prijs ontbreekt op haar cv: een titel met Frankrijk. Nooit eerder kwam de ploeg verder dan de kwartfinale van het EK. Bij het WK in 2019 in eigen land waren ze titelfavoriet, maar volgde een teleurstellende uitschakeling in de kwartfinales. Frankrijk is geen toernooiteam, hoor je wel eens bij de Nederlandse voetbalsters.||https://www.parool.nl/sport/oranjes-opponent-frankrijk-op-het-ek-ruzies-intriges-en-prijzenhonger~b7490908/
2022-07-23||Wie volgt Boris Johnson op? Sunak ligt goed bij de fractie, maar Truss belooft lagere belastingen||De huidige minister van Buitenlandse Zaken Truss en oud-minister van Financiën Sunak proberen de komende zes weken de gunst van de tweehonderdduizend leden van de Conservatieve Partij te winnen. Alle leden kunnen hun stem per brief op een van kandidaten uitbrengen. Op 5 september wordt de nieuwe leider van de regeringspartij, en daarmee dus ook de premier, bekendgemaakt. Rishi Sunak haalde tot dusver in elke ronde het grootste aantal stemmen onder de parlementsleden. Maar de buit is nog niet binnen: de voorkeur van de politici komt niet altijd overeen met die van de leden. “De bookmakers voorspellen juist dat Liz Truss de strijd gaat winnen,” zegt Hieke Jippes, oud-correspondent en volger van de Britse politiek. “Dat heeft vooral te maken met de belofte van Truss om de belastingen behoorlijk te verlagen.” Truss hoopt op die manier de financiële nood van veel Britten te verzachten. Jippes: “Steeds meer inwoners kunnen hun energierekening niet meer betalen en vrezen de komende winter.” Volgens Jippes is de tactiek van de huidige minister van Buitenlandse Zaken vooral gericht op de korte termijn. “Ze was tot het laatst toe loyaal aan Johnson, die van belastingverlaging ook een speerpunt had gemaakt. Ze hoopt dat een flink deel van de Tories die Johnson liever niet zag vertrekken, op haar stemmen.” Rishi Sunak, tot voor kort minister van Financiën, vindt dat een heftige verlaging van de lasten juist averechts kan werken. Jippes: “Hij wordt geroemd vanwege de royale steunpakketten die hij tijdens de pandemie optuigde. Maar hij weet ook dat de huidige inflatie pijn doet, dat het blijven uitgeven van miljarden ponden zeker op langere termijn funest is voor de Britse schatkist, en dus ook voor de bevolking. Hij zet zichzelf dan ook graag neer als de verstandige beheerder van die schatkist.” De miljarden ponden aan coronasteun leverden het Verenigd Koninkrijk uiteindelijk de hoogste belastingdruk op sinds de Tweede Wereldoorlog. De belastingverhoging die Sunak invoerde, drukt zijn populariteit. Daar komt bij dat terwijl hij de belastingen omhoog schroefde, aan het licht kwam dat zijn steenrijke Indiase vrouw over haar hoge buitenlandse inkomsten geen heffing hoeft te betalen. Wat zich tegen Liz Truss kan keren, is haar drang om haar politieke idool Margaret Thatcher na te apen. Op Twitter gaan bijvoorbeeld foto’s rond van Truss die exact dezelfde kleding draagt als de eerste vrouwelijke Britse premier. Hieke Jippes denkt toch dat veel oerconservatieven de link naar de ijzeren dame weten te waarderen. “Thatcher is nostalgie. Een premier die in de ogen van de Tories ‘die verdomde socialisten’ in de hoek heeft gedrongen. Truss maakt gebruik van dat sentiment. Ze heeft trouwens wel het nadeel dat ze nogal houterig overkomt, haar speeches zijn allesbehalve swingend en inhoudelijk niet sterk. Het is niet voor niets dat het team van Sunak gaat proberen zoveel mogelijk tv-optredens met Truss te regelen. Hij komt een stuk vlotter over.”||https://www.parool.nl/wereld/wie-volgt-boris-johnson-op-sunak-ligt-goed-bij-de-fractie-maar-truss-belooft-lagere-belastingen~bb6305a0/
2022-07-23||Musicalster Danique Graanoogst: ‘Ik zou graag eens een lieflijke slachtofferrol spelen, helemaal door het slijk gaan’||In de tweede akte verandert Falsettos van een komedie met veel Joodse humor in een tragedie. Er duikt een mysterieuze ziekte op, die men bij gebrek aan een accurate medische benaming voorlopig maar ‘homokanker’ noemt. Het is 1981 als de New Yorkse internist Dr. Charlotte zich geen raad weet met de toestroom van homoseksuele mannen in het ziekenhuis, die besmet zijn geraakt met een niet te genezen virus. Dr. Charlotte wordt gespeeld door Danique Graanoogst (25), die voor haar rol als Meghan Markle in de musical Diana & Zonen genomineerd werd voor een Musical Award voor Aanstormend Talent 2022. De hoofdprijs ging uiteindelijk aan haar neus voorbij, maar ze werd in die tijd wel gebeld voor de rol in Falsettos, die al een paar keer uitgesteld was vanwege corona en waarvoor de cast stevig is gewijzigd. Na een lange dag repeteren voor Falsettos zakt Graanoogst tevreden en goedgehumeurd op een stoel in een Amsterdams café, terwijl ze er al weer naar uitkijkt om ’s avonds voor haar plezier de Broadway Cast Recording van deze musical op te zetten. “De vertellende muziek van William Finn is briljant, ik ben er echt verslaafd aan geraakt, ook door de grappige en ontroerende teksten. Ik ben in feite de brenger van het slechte nieuws, en dat gebeurt in het lied Something Bad Is Happening, dat door regisseur Koen van Dijk prachtig is vertaald.” Moeiteloos lepelt Graanoogst een deel van die tekst op: ‘Dit is vreemd en vreselijk, zeer besmettelijk, ongeneselijk. Dreigt er een ramp? Blijven we zwijgen? Dit virus krijgen mannen van een ander. Waarom steeds een vrijgezel? Alleen mannen. Zij dus wél. Weinig tijd! Dit virus hier verspreidt zich snel.’ Dr. Charlotte maakt met haar vriendin Cordelia deel uit van een modern family. De twee lesbische vrouwen zijn goed bevriend met hun buren, het Joodse stel Trina en Marvin en hun zoontje Jason. Als Marvin uit de kast komt, trekt zijn vriend Whizzer ook in bij het gezin. Dat wordt nog extra uitgebreid als de nieuwe geliefde van Trina, de psychiater Mendel bij wie vrijwel iedereen van het gezelschap patiënt is, er ook bij komt, waardoor de breekbare harmonie nog meer onder druk komt te staan. Als Whizzer in het ziekenhuis belandt komt er definitief een grauwdeken te hangen over de indrukwekkende musical, die na de Broadwaypremière in 1992 goed was voor twee Tony Awards: een voor de liedjes en een voor het libretto. Falsettos past in de Prideperiode en is maar twaalf keer te zien in Nederland, exclusief in het DeLaMar. Graanoogst: “Ik vind het niet erg dat de serie maar kort is, ook al raak je elke avond beter in je spel. Maar nu blijf je wel elke avond extra scherp. En het is gelukkig niet zo kort als Hello, Dolly!, die vrijwel direct na de première vanwege de lockdown moest stoppen. We hebben daar zo hard voor gewerkt, met prachtige handgemaakte kostuums. Ik dacht dat het door corona nooit meer goed zou komen met theater en heb me toen ingeschreven voor een rechtenstudie. Colleges heb ik niet gelopen. We hadden toen geen idee hoe het met de coronapandemie zou gaan lopen en daar zie ik echt een overeenkomst met de aidsgolf, wat gelukkig geen dodelijke ziekte meer is.” Graanoogst volgde haar theateropleiding aan Lucia Marthas Institute for Performing Arts en richtte zich aanvankelijk op dans. Zij droomde ervan om als achtergronddanseres bij Beyoncé de wereld rond te toeren, maar is blij toch voor musical te hebben gekozen. “Net als Meghan Markle speel ik nu ook weer een sterke donkere vrouw. Het is opmerkelijk hoeveel zwarte vrouwen in musicals sterk zijn. Kijk maar naar Tina, The Color Purple en Aida. Dat zijn geen miepige meisjes. Ik zou het wel plezierig vinden om eens wat minder krachtig te zijn. Meer een lieflijke slachtofferrol, helemaal door het slijk gaan. Laat me maar huilen, laat me maar kut voelen. Ik ben nog jong, dus ik zal zeker nog wel een keer in elkaar worden getrapt in een rol.” Falsettos door OpusOne: t/m 13 augustus in theater DeLaMar.||https://www.parool.nl/kunst-media/musicalster-danique-graanoogst-ik-zou-graag-eens-een-lieflijke-slachtofferrol-spelen-helemaal-door-het-slijk-gaan~be07a4e5/
2022-07-23||Prijswinnende Iraanse regisseur Jafar Panahi veroordeeld tot zes jaar celstraf||Al eerder deze maand werden regisseur Mohammad Rasoulof (50), bekend van There Is No Evil (in 2020 op het festival van Berlijn onderscheiden met de prestigieuze Gouden Beer), en zijn collega-regisseur Mostafa Al Ahmad (52) door de Iraanse regering gearresteerd. Samen met 70 andere leden van de filmindustrie verspreidden ze op sociale media een open brief waarin ze de Iraanse veiligheidstroepen aanspoorden hun wapens neer te leggen tegen de onevenredige repressie van demonstranten. Op 11 juli werd ook regisseur Jafar Panahi gearresteerd, die naar het openbaar ministerie in Teheran ging om de zaak van Rasoulof te volgen. De Iraanse autoriteiten bevestigden in een verklaring dat Panahi zijn gevangenisstraf van zes jaar moet uitzitten, die hem al in 2010 is opgelegd. Destijds werd hij veroordeeld voor ‘propaganda tegen de regering en het bijwonen van illegale bijeenkomsten’. Panahi kreeg een verbod van twintig jaar om films te regisseren, interviews te geven en het land te verlaten. De afgelopen jaren leefde Panahi op voorwaardelijke invrijheidstelling, die elk moment ingetrokken kon worden. Ondanks de beperkingen, maakte Panahi zonder toestemming van de regering films, als Closed Curtain (2013) en Taxi (2015). Panahi is een van de belangrijkste regisseurs van de tweede helft van de Iraanse New Wave Cinema en staat bekend om het aansnijden van sociale kwesties. Hij onderzoekt thema’s zoals klasse en identiteit, maar ook het leven van mensen uit de arbeidersklasse, en durft de Iraanse regering te bekritiseren. Het nieuws van de arrestaties weergalmt in de filmindustrie. Veel van Panahi’s films zijn vertoond in Cannes, waaronder 3 Faces (2018) en Crimson Gold (2003). Taxi werd in 2015 op het filmfestival van Berlijn 2015 bekroond met de Gouden Beer. De organisatie van het filmfestival van Cannes veroordeelt de arrestaties en de golf van repressie die duidelijk aan de gang is in Iran tegen regisseurs. Ook de organisatoren van het filmfestival in Berlijn laten weten dat ze verontwaardigd zijn door de arrestaties. De Amsterdamse regisseur Sam Yazdanpanna (42), die afkomstig is uit Iran en op 16-jarige leeftijd naar Nederland vluchtte, heeft weinig begrip voor de arrestaties. Hij was bevriend met Iraanse dichter, schrijver en filmmaker Baktash Abtin, die ook een kennis was van Panahi. In 2019 werd ook Abtin beschuldigd van ‘propaganda tegen de regering’ omdat hij betrokken was bij de publicatie van een boek over de Associatie van Iraanse schrijvers. Hij werd veroordeeld tot zes jaar gevangenisstraf en overleed in 2021 aan corona. Yazdanpanna: “De meeste onafhankelijke schrijvers, journalisten en regisseurs in Iran zijn een gemakkelijk doelwit voor de Iraanse regering omdat ze individueel te werk gaan. Ze gebruiken hun stem, waardoor ze heel kwetsbaar zijn. De angst bij de burgers blijft te groot om zich uit te spreken over politieke kwesties.” De meeste Iraanse films die in andere landen zijn geprezen, vertoond of bekroond, zijn in Iran verboden. Omdat de Iraanse regering al jarenlang de creatieve vrijheid van schrijvers, journalisten en regisseurs beperkt, is het volgens Yazdanpanna belangrijk dat deze verhalen zichtbaar zijn. “We moeten laten zien waar ze vandaan komen en hoe ernstig de situatie is.”||https://www.parool.nl/kunst-media/prijswinnende-iraanse-regisseur-jafar-panahi-veroordeeld-tot-zes-jaar-celstraf~b6fb0116/
2022-07-23||Opinie: ‘Waarom horen we nooit over de daadwerkelijke scheppers van onrealistische verwachtingen: Thea Beckman en Astrid Lindgren?’||Het nadeel van veel lezen als kind is dat je al vroeg geconfronteerd wordt met het gevoel niet aan de leeftijdsverwachtingen te voldoen. Ik moet acht jaar geweest zijn toen ik las over Jonathan Leeuwenhart, die in zijn tweede leven het Bramendal bevrijdde van een dictator. Het was in groep 6 toen ik las over Rudolf Wega van Amstelveen, die in zijn eentje de leider werd van een kinderkruistocht in een eeuw die niet eens de zijne was. Jonathan was veertien, Rudolf ‘nog geen zestien jaar’. Nogal logisch dat mijn jonge ik automatisch dacht dat als ik zo oud was, ik ook een krijgsgevangene uit een donkere grot zou kunnen bevrijden, of met een buskruitbom veertig kinderen zou kunnen redden uit de burcht van de graaf van Scharnitz. Als Rudolf en Jonathan het konden, waarom ik dan niet? Dat is dus bitter tegengevallen. Niemand heeft mijn vijftienjarige ik geleerd hoe buskruit wordt gemaakt en zelfs het minst lastige wat Rudolf deed, meelopen in de kruistocht, zie ik mezelf niet doen. Bij mij is het alleen maar ‘klaag klaag’ tijdens een wandeling. Waarschijnlijk zou ik zelfs liever thuisblijven dan de tijdmachine bekijken die het hele avontuur mogelijk maakte. Dit maakt dat ik soms licht twijfel aan mezelf. Ben ik niet dapper, avontuurlijk of slim genoeg? Ik ben zo vaak gewaarschuwd voor onzekerheid of een negatief zelfbeeld vanwege Instagram of modellen met anorexia. Waarom horen we niets over de daadwerkelijke scheppers van de onrealistische verwachtingen: Thea Beckman en Astrid Lindgren? Stef van Schaik, Spring High, 5 vwo De zomer is begonnen. Dit betekent dat het warmer wordt, we meer gaan zweten en steeds minder kleding gaan dragen. Van kinds af aan hield ik van de zomer, door de leuke kleding en de relaxte sfeer. Nu ik in mijn tienerjaren zit, ervaar ik steeds meer stress tijdens deze tijd. In deze periode stijgt de hitte niet alleen op de thermometer, maar de mannen ook naar het hoofd. Ze gaan meer naar je fluiten, herkenbaar voor elke vrouw. Er komt van elke kant wel een foute opmerking, die je net iets te oncomfortabel maakt. Als je deze opmerkingen negeert, zijn mannen ineens beledigd. Al deze extra inspanning op zo’n warme dag, alleen omdat je niet zegt waar je naartoe gaat. Door deze opmerkingen ga je aan jezelf twijfelen: ‘wat als ik dit rokje niet aan had gehad?’ of ‘als ik nu een ander topje aan had, zou hij misschien geen opmerking gemaakt hebben?’ en ‘volgende keer doe ik wel iets anders aan’. Hebben catcallers geen idee dat hun acties een grote impact hebben op iemands leven? Zeker op het leven van tieners, die nog volwassen moeten worden. Hoe komt het dat we op deze leeftijd al veel te vaak geconfronteerd worden met seksuele opmerkingen? We leven in een wereld waarin catcalling, toxic masculinity en andere seksuele opmerkingen genormaliseerd zijn. We zijn nog jong en willen onszelf ontdekken. Hier hoort ook je kledingstijl bij, maar dit gaat niet als we elke keer aangesproken worden op wat we dragen. Voor mij zit er niks anders op dan deze periode bedekkende kleding te dragen. Iris Belt, Pieter Nieuwland College, 5 vwo||https://www.parool.nl/columns-opinie/opinie-waarom-horen-we-nooit-over-de-daadwerkelijke-scheppers-van-onrealistische-verwachtingen-thea-beckman-en-astrid-lindgren~b6826eaf/
2022-07-23||Zomergasten: naar wie kijken we uit?||Marcel van Roosmalen en Gijs Groenteman wijdden er een halve aflevering van hun dagelijkse podcast Weer een dag aan: de aankondiging van presentator Humberto Tan als eerste Zomergast. Henkjan Smits, dat was nog cult, vonden ze. Maar in alle ernst Tan uitnodigen: dat was wel het failliet van het programma. Zeker omdat in het persbericht de, inderdaad volkomen afgesleten, term ‘creatief multitalent’ werd ingezet. Nu is een dag zonder een mening van Van Roosmalen natuurlijk bij voorbaat een verloren dag, maar hiermee degradeerde hij de eerste Zomergast wel volkomen onterecht. Want Tan is met recht een gast om je op te verheugen. Hij kan – altijd handig voor een gast in een talkshow over tv – bogen op een televisiecarrière van ruim 30 jaar en kent alle trucs en valkuilen van die tussen bordkartonnen decors opgetrokken schijnwereld. Zo lag hij halverwege vorig decennium nog in de loopgraven van de zogenoemde talkshowoorlog. In 2014 was hij aan de winnende hand toen hij tot Omroepman van het Jaar werd gekroond, vier jaar later moest hij stoppen wegens dalende kijkcijfers. Interessant om zijn visie op die golfbewegingen te horen. Zelf kondigt hij een avond aan die zal gaan ‘over het belang van rechtvaardigheid’ en die een ‘weerslag zal zijn van mijn karakter en een compendium van mijn interesses’. Onder meer op de rol: een fragment uit de fraaie documentaire Strike a Pose, over de vergeten achtergronddansers van Madonna. Stefan Raatgever Drieëndertig jaar schrijft Derk Sauer (69) al voor Het Parool (hij is onze langstzittende columnist) en wie zijn columns trouw las kreeg gaandeweg een steeds completer beeld van zijn leven in Moskou. Sauer is een nuchtere beschouwer met een grote liefde voor Rusland en een gezonde haat jegens Poetin, maar in het licht van de oorlog in Oekraïne schreef hij onlangs in zijn column ook dat hij zijn Nederlandse lezers meer had moeten behoeden voor het gevaar van de Russische leider. ‘Ik schaam me niet genoeg gewaarschuwd te hebben voor de tiran van deze tijd.’ Vier maanden woont Sauer nu weer in Nederland en hij mist Rusland alsof het zijn moederland is (de heimwee hiernaar heet ‘toska’ in het Russisch). Hij nam de redactie van The Moscow Times mee, die nu bij de kranten van DPG Media in het pand zit, en hij verwacht dat ook andere journalisten en media volgen (gezien de steeds toegenomen repressie van Poetin tegen elk kritisch geluid). Verwacht bij Sauer fijne oude films van Russische makers (een imposante filmindustrie an sich met een heel eigen esthetiek), een beeld van het Rusland waar hij zo van houdt (en dat inmiddels schuilgaat achter de tirannie van Poetin) en hopelijk spannende verhalen over zijn tijd als jonge activist in Nederland, als gewapend strijder van de IRA in Belfast en later als succesvolle journalist en hoofdredacteur. Lorianne van Gelder Haar gedichten zijn alledaags, virtuoos en indringend; haar essays messcherp. Hetzelfde geldt voor haar tweets, of ze nu gaan over voetbal of tennis, ufo’s, zonnestelsels of tuinbonen, over Mark Rutte of Caroline van der Plas of over corona en de gezondheidszorg. Dus toen bekend werd dat schrijver, filosoof en Dichter des Vaderlands Lieke Marsman (31) op 14 augustus de vierde gast is in Zomergasten, zette ik dat direct in mijn agenda. Niet veel later twitterde Marsman dat haar arm en schouder zijn geamputeerd, omdat de radiotherapie die zij volgt niet goed genoeg aansloeg (In april 2018 werd een kwaadaardige bottumor in haar bovenrug ontdekt; sinds een jaar weet Marsman dat ze niet meer beter wordt). En direct erachteraan, in de vorm van een online advertentietekst: “This Woman Lost Five Kilos In One Day Click Here To Find Out What Her Secret Is”. Je moet het maar kunnen. Marsman kan het. Haar avond wordt heel gevarieerd, zegt ze. “Het zal gaan over politiek en over de rol van taal in de politieke arena. Ik heb een dramatisch tennisfragment en ik denk dat het onvermijdelijk is dat ik het met Janine over de dood ga hebben. (...) En iets waar ik zelf heel erg naar uitkijk is dat ik het over ufo’s wil hebben. Dat zullen mensen raar vinden, maar dit is voor mij ook onderdeel van het feit dat ik niet oud ga worden.” Jan Pieter Ekker Wie niet diep in de dancewereld zat, had misschien van Junkie XL gehoord als een van die fijne exportproducten van de dance in Nederland, of hoogstens als remixer van A Little Less Conversation (2002) van Elvis Presley, maar wist verder weinig van hem. Dat gold ook voor mij toen ik in 2008 toevallig Zomergasten aanzette en Tom Holkenborg (Lichtenvoorde 1967) trof. De (filmmuziek)componist, dj, kunstenaar en remixer had een ontroerend open verhaal over zijn leven te vertellen aan Zomergastpresentator Bas Heijne. Vooral bij het tonen van een fragment van zijn keuzefilm Eraserhead van David Lynch gingen de sluizen helemaal open. Hij huilde toen hij vertelde over zijn overleden moeder en zus. Tot dan toe was hij een college over zichzelf aan het geven, met aardige fragmenten die raakten aan zijn werk in de muziek- en game-industrie, maar bij Eraserhead kwam de gevoelige Holkenborg ineens op livetelevisie. Later werd eraan gerefereerd als een therapiesessie op de nationale buis, maar op dat moment was het een historische belevenis. Bovendien deed hij mij persoonlijk kennismaken met de geweldige componist Hans Zimmer (dé man van de hedendaagse Hollywoodfilmmuziek). Later noemde Holkenborg zijn optreden in Zomergasten zelf een kantelpunt. Lorianne van Gelder Nationale sport op het hoogtepunt van de komkommertijd: het becommentariëren van de presentator van Zomergasten. En je moet het de VPRO nageven: de omroep doet ook niet bepaald zijn best de discussie te luwen door de consequente weigering om voor een interviewprogramma ook daadwerkelijk een interviewer van beroep aan te stellen. Grote namen als Coen Verbraak, Frénk van der Linden, Jellie Brouwer of Jeroen Pauw worden al decennia ijzerenheinig genegeerd. De geïnterviewde lijkt vooral niet te stevig te moeten worden ondervraagd, maar juist gemarineerd in een warm bad van bewonderende belangstelling. De laatste twee presentatoren die vooraf al ervaring hadden met het voeren van een interview op televisie: Hanneke Groenteman (1998) en Adriaan van Dis (1999-2002). Vooral het gesprek van de laatste met cabaretier Youp van ’t Hek bleef bij. Van Dis, de schrijver die in de jaren 80 furore maakte als charmante gastheer van zijn literaire talkshow, probeerde Van ’t Hek – als cabaretier op het toppunt van zijn roem – aan te spreken op zijn vulgaire taalgebruik. Hoewel de twee soms een andere planeet leken te bewonen, bleven ze beiden kaarsrecht overeind. Naar het spannende gesprek keken 1,3 miljoen mensen. Daarvoor moet je nu bijna de kijkers van alle zes afleveringen optellen. Stefan Raatgever In 1992 werd niet Alex van Warmerdams De Noorderlingen op de Nederlandse Filmdagen bekroond met het Gouden Kalf voor de beste film, maar Kyodai Makes the Big Time, het avantgardistische, voor een appel en een ei gemaakte debuut van de tweedejaars filmacademiestudent Ian Kerkhof (En niet Loes Wouterson – voor De drie beste dingen in het leven – maar Janica Draisma werd onderscheiden als beste actrice). Kerkhof, een Zuid-Afrikaan die naar Nederland was uitgeweken om de dienstplicht te ontlopen, was destijds pas 28 jaar, maar zijn naam was direct gevestigd. In 1995 mocht Kerkhof aanschuiven in Zomergasten, toen nog gepresenteerd door Peter van Ingen. Zelden heb ik zo’n vreemd gesprek gezien – het was eigenlijk nauwelijks een gesprek. Kerkhof wilde het liefst zwijgen en alleen maar kijken (naar, als ik het me goed herinner, louter vuige, grofkorrelige, zéér experimentele hardcoreseksfilmpjes, waar Van Ingen hé-le-maal niks mee kon). “Mijn ideale televisie was een avond zonder ons, geen Peter van Ingen, geen Ian Kerkhof, alleen maar korte films.” Jan Pieter Ekker||https://www.parool.nl/kunst-media/zomergasten-naar-wie-kijken-we-uit~b0b09b7d/
2022-07-23||De witkar van Provo was zijn tijd ver vooruit||Het lijkt een beetje op het stalen onderstel van een ouderwets rijtuigje. Het chassis van de witkar is zojuist handgeschilderd met zwarte verf, precies zoals dat bijna een halve eeuw geleden moet zijn gebeurd. Destijds in de fabriek van Spijkstaal, een van de drie plekken waar de legendarische witkarren werden geproduceerd. Bomvrij is misschien het juiste woord. Alles aan het onderstel ademt degelijkheid. Het ziet er een beetje uit alsof het door een smid is geconstrueerd: mits goed onderhouden lijkt dit chassis er te zijn voor de eeuwigheid. En toch is het voertuig als geheel ontmanteld door Martin IJdo, dé deskundige in Nederland als het aankomt op de museale restauratie van technische objecten. Op de werktafel staat het onderstel, ernaast onder meer de wielen en remblokken. En even verderop in IJdo’s magnifieke werkruimte in Fort Honswijk aan de Lek in Schalkwijk, staat de polyester kap van de witkar. Het is duidelijk dat die nog de nodige liefde en aandacht behoeft. Maar als het eenmaal af is, vermoedelijk over een paar maanden, moet de witkar (ook rijdend) te zien zijn op het Marineterrein, waar Nemo een extra locatie heeft, speciaal gericht op volwassenen. Voor wie het mocht zijn vergeten: de witkar geldt als deelvervoer avant la lettre. Bedacht en ontworpen door Luud Schimmelpennink, de provo die eind jaren zestig toetrad tot de Amsterdamse gemeenteraad. Schimmelpennink ergerde zich aan de problematische vormen die de opkomst van de auto in de stad met zich meebracht en bedacht zijn wittefietsenplan: 2000 collectieve fietsen die door iedereen zouden kunnen worden gebruikt. Toen deze deelfietsen werden afgewezen kwam Schimmelpennink met een alternatief, zijn Witkarplan: een collectief motorvoertuig, ook wel bekend als ‘Elektriese Munt-Oto’, een soort cilindervormig golfkarretje op drie wielen. Wie een witkar wilde gebruiken, moest lid worden van een vereniging en kon aanvankelijk voor een gulden per vijf kilometer een witkar lenen bij een van de vijf stations in de binnenstad. Een rit diende ook weer op zo’n station te eindigen, waarna de accu’s van de witkar binnen zeven minuten konden worden opgeladen. Het had veel voeten in aarde, maar op 21 maart 1974 opende Irene Vorrink, destijds minister van Volksgezondheid en Milieuhygiëne, het eerste witkarstation, aan het Amstelveld. Vanaf dat jaar was het systeem in gebruik met 25 voertuigen en vier, later vijf, stations op het Amstelveld, de Elandsgracht, de Nieuwmarkt, de Oude Brugsteeg en het Spui. Echt van de grond zou het nooit komen, volgens Schimmelpennink wegens tegenwerking door de gemeente, die te moeilijk zou doen over de vergunningen. In 1986 besloot de vereniging zichzelf op te heffen omdat de doelstelling, 25 stations en 125 voertuigen, niet was gehaald. Hoeveel witkarren er nog over zijn is onzeker. Vast staat dat Nemo twee exemplaren in bezit heeft. Een ervan is voor iedereen te zien in het wetenschapsmuseum, de andere wordt nu gerestaureerd door IJdo. En die beschikt in ruime mate over de benodigde liefde en aandacht. IJdo pakt de zaken serieus aan. De witkar wordt zo goed mogelijk in originele staat teruggebracht, maar met een aantal concessies om veilig gebruik mogelijk te maken. “Ik moet ’m weer rijdend krijgen. Dat betekent dat je soms onderdelen moet vervangen die tegenwoordig niet meer precies zo te vinden zijn. Ik registreer alles en de onderdelen die ik verwijder worden allemaal opgeslagen. Dat mag niet verloren gaan.” IJdo gaat heel ver in zijn reconstructie. Neem bijvoorbeeld de zittingen van de witkar. Het schuim dat erin zit heeft de tand des tijds niet doorstaan. “Maar die zittinkjes zijn niet meer precies zo te vinden. Daar moet ik nog iets voor verzinnen.” Of de hendeltjes waarmee de richtingaanwijzer en de verlichting worden bediend. “Die bleken afgebroken. Ik heb onderzoek gedaan. Een particuliere eigenaar wees mij in de richting van een Fiat 500. Google is je beste vriend, want vervolgens kwam ik erachter dat die destijds uit de Fiat 850 Spider kwamen. Die kon ik gelukkig nieuw bestellen bij een Fiatspecialist. Dat is dan wel echt een eurekamoment.” De witkar is IJdo allesbehalve tegengevallen; het is een degelijk vervoermiddel. “Er is destijds gebruik gemaakt van bewezen techniek. De elektronica, of misschien beter de mechatronica, is hufterproof.” De witkar was zijn tijd ver vooruit. Dat blijkt wel nu het concept deelvervoer de laatste jaren een vlucht heeft genomen. Met dank aan betere accu’s, maar ook doordat de smartphone de toepassingen veel praktischer maakt. IJdo denkt dat de stations die nodig waren om de witkarren op te laden een succesvolle implementatie het meest ingewikkeld maakten. “Ik denk dat ze dat is opgebroken. Op allerlei centrale plekken in de stad grote installaties, mensen wilden dat niet.” Voor het ontwerp heeft IJdo vooral lof. “Het is een aaibaar karretje. Natuurlijk is het een beetje oubollig, met die ronde koplampjes voorop. De witkar is vreselijk leuk, mooi door z’n eigen lelijkheid. Het object is een vervoermiddel met een verhaal, een verhaal dat zijn tijd vooruit was weliswaar, maar wel een mooi verhaal.”||https://www.parool.nl/amsterdam/de-witkar-van-provo-was-zijn-tijd-ver-vooruit~b7080b47/
2022-07-23||Hoe ambtenaren zware criminelen aan een valse identiteit hielpen met ‘gekloonde’ paspoorten||Een bezorgde burger meldt zich eind 2014 bij de balie van de afdeling reisdocumenten van de gemeente Utrecht. Er is iets geks met zijn paspoort. Het is geblokkeerd omdat het als vermist is opgegeven. Alleen heeft de man dat zelf niet gedaan. Hij is al bij de politie geweest, die heeft hem geadviseerd contact op te nemen met de gemeente. Na zijn melding begint die een intern onderzoek. Er zit iets scheef bij de afdeling Burgerzaken. Daar loopt Mohamed K. dan al een paar maanden stage. Hij is er begonnen op zijn zeventiende. Op de afdeling houdt hij zich onder andere bezig met de aanvragen van paspoorten en identiteitskaarten. Aanvragers die een nieuw reisdocument nodig hebben, identificeren zich bij hem en geven een pasfoto af. Deze voegt hij vervolgens bij een aanvraagformulier. Als de aanvrager dat heeft ondertekend en heeft betaald, stuurt Mohamed alles op naar een externe partij die het document vervolgens fabriceert: de Rijksdienst voor Identiteitsgegevens. Zodra het document een paar dagen later af is, moet het worden uitgereikt door een ándere medewerker van Burgerzaken. Dit zogenaamde ‘vierogenprincipe’ moet een dubbele controle verzekeren. Daar gaat het mis. Hij vraagt paspoorten aan voor onwetende burgers en doet dat via een spoedprocedure waarbij het proces in één dag afgehandeld wordt. Zo weet Mohamed K. de dubbele controle betrekkelijk eenvoudig te omzeilen en kan hij eigenhandig paspoorten uitgeven. Na uitvoerig onderzoek van de gemeente Utrecht blijkt dat hij in drie maanden zo minstens dertien valse paspoorten heeft laten vervaardigen. Beter: gekloonde paspoorten. Het waren immers echte paspoorten, met de identiteit van een bestaand persoon, maar met de foto van de crimineel voor wie ze waren aangevraagd. Mohamed K. had de pasfoto’s van criminelen laten plaatsen op paspoorten op naam van onwetende burgers. Toen zij bemerkten dat er iets mis was, liep de stagiair tegen de lamp. Omdat hij minderjarig was, is hij uiteindelijk veroordeeld tot vier maanden jeugddetentie. Een valse identiteit is goud waard voor criminelen die onder de radar willen blijven. Het stelt hen in staat vrijelijk te reizen, hotelovernachtingen te boeken en appartementen te huren of zelfs kopen. Met een paspoort op een andere naam wordt een crimineel in één klap onzichtbaar voor de instanties. Het Nederlandse paspoort staat bekend als technisch hoogstaand, veilig en zeer moeilijk na te maken, waardoor het wereldwijd wordt vertrouwd. Die hoge kwaliteit is niks meer waard als ambtenaren onbewust of bewust de procedures niet naleven, want dat hele namaken is niet meer nodig. Een Kamerbrief die staatssecretaris Digitalisering en Koninkrijksrelaties Alexandra van Huffelen (D66) vrijdag 8 juli naar de Tweede Kamer stuurde, schetst een zorgwekkend beeld. De afgelopen tien jaar zijn structureel fouten gemaakt in de uitgifte van paspoorten. Uit een steekproef onder zeventien gemeenten bleek dat in een kwart van de gevallen de procedures niet werden gevolgd. Voor het onderzoek werden aanvragen voor 8,7 miljoen paspoorten gecontroleerd. Het vierogenprincipe werd 2,4 miljoen keer geschonden. Dat betekent dat deze paspoorten steeds werden aangevraagd en uitgegeven door een en dezelfde ambtenaar, die dus doodeenvoudig zou kunnen frauderen op bestelling. In ruim 180.000 gevallen werd een pasfoto goedgekeurd door een ambtenaar nadat de software de foto had afgekeurd. Er werden paspoorten uitgegeven buiten de openingstijden en er zijn er ook documenten verstrekt nadat de aanvraagtermijn van drie maanden al verlopen was. Inmiddels lopen er, volgens Van Huffelen, meerdere strafrechtelijke onderzoeken naar corrupte ambtenaren. Hoeveel dat er zijn wordt, omwille van het vertrouwelijke karakter van de onderzoeken, niet vermeld. Wel is inmiddels in tientallen gevallen vastgesteld dat criminelen gebruikmaken van legaal uitgegeven paspoorten met daarop een andere foto dan die van de persoon wiens naam op het document staat. Een van de paspoorten die Mohamed K. vervalste, duikt op 15 april 2016 op bij een huiszoeking in de Ierse hoofdstad Dublin. Die dag klopt de Ierse politie, in het kader van een strafrechtelijk onderzoek naar onderwereldgeweld, aan bij een luxeappartement dat wordt toegeschreven aan een van de beruchtste drugsfamilies van Europa, de Kinahan-clan. De Amsterdamse crimineel Naoufal ‘Noffel’ F. doet de deur open. De Nederlandse politie zoekt hem al een tijd omdat hij in beeld is gekomen als moordmakelaar en opdrachtgever voor een mislukte liquidatie in Diemen eind 2015. Niemand had hem in Dublin vermoed. Naoufal F. heeft nóg een vals paspoort én een vals Belgisch identiteitsbewijs op naam van ene Fouad Z. Hij stelt zich voor als Omar G. uit Zaandam en overhandigt het Nederlandse paspoort op diens naam. Het is een origineel document, met F.’s foto erop. Uit later onderzoek zal blijken dat het ook gebruikt is om in september 2015 een hotel in Düsseldorf te boeken. Het paspoort blijkt op 30 januari 2014 te zijn opgemaakt in Den Haag, door gemeenteambtenaar Mildred van D. Volgens het Openbaar Ministerie heeft zij in de periode 2009 tot en met 2014 zeker 22 paspoorten gekloond voor de toenmalige top van de Nederlandse onderwereld. Volgens justitie deed Van D. dat in opdracht van Faysal N. Hij is het jongere broertje van Mohamed Nyabi, alias ‘Nibit’, die sinds dit voorjaar op de Nationale Opsporingslijst staat vanwege grootschalige internationale drugshandel en betrokkenheid bij een ontvoering in Duitsland. ‘Nibit’ werd in oktober 2013 aangehouden in Ecuador nadat er vier ton cocaïne in beslag genomen was in havenstad Guayaquil. In het persbericht dat de Ecuadoraanse autoriteiten destijds verspreidden, wordt hij anders genoemd: Mohamed S. Het blijkt de naam van een bewoner van de Haagse Molenwijk, die op dat moment gewoon in Nederland was. Ook Mohamed Nyabi maakte, volgens het Openbaar Ministerie, destijds gebruik van een paspoort dat verstrekt was door Mildred van D. Het is niet met zoveel woorden gezegd, maar het Openbaar Ministerie vermoedt dat criminelen in de zaak van de paspoorten die in Den Haag zijn verstrekt, aanmerkelijk geraffineerder te werk gingen dan de Utrechtse stagiair. De gedachte is dat de gekloonde paspoorten werden uitgegeven met medeweten van de personen wier identiteit werd misbruikt – onder wie ook de genoemde Omar G. Aanwijzingen voor die theorie zijn terug te vinden in diverse dossiers. Zo wordt er in het onderzoek 26Koper melding gemaakt van het feit dat een zekere Mouhsin L. gedurende bepaalde periodes 1000 euro per maand betaald kreeg. Zijn identiteit was gekloond door Ridouan Taghi. De toentertijd door het emiraat opgegeven reden dat Taghi in 2019 uit Dubai werd gezet, is nota bene dat hij gebruikmaakte van een valselijk opgemaakte persoonsbewijs onder de naam Mouhsin L. Ook dat paspoort was in Den Haag verstrekt. Dan is er nog een proces-verbaal van 26 juli 2018 uit de zaak Zegekruid. Dat onderzoek, uitgevoerd door de Rijksrecherche, draait om een corrupte marechaussee die op Schiphol werkte. Inmiddels kreeg hij voor het schenden van zijn ambtsgeheim een deels voorwaardelijke gevangenisstraf van 180 dagen plus een taakstraf. In 2015 vroeg hij 123 keer informatie op in de politiesystemen. Door het invoeren van een zogenaamde ‘kenocode’ – de eerste vier letters van de achternaam, de eerste letter van de voornaam en laatste twee cijfers van het geboortejaar – kon hij zien of personen gesignaleerd stonden en dus gezocht werden door de politie. Ook zocht hij onder andere op de kenocodes van de namen van de gekloonde paspoorten die in gebruik waren bij Naoufal F. en Ridouan Taghi. Dat lijkt erop te wijzen dat, terwijl de overheid steeds steken liet vallen met betrekking tot veiligheidsprocedures, criminelen hun gekloonde identiteit wel dubbel wisten te borgen: ze gebruikten goede gekloonde paspoorten én controleerden of de misbruikte identiteiten nog geen wantrouwen hadden gewekt bij de opsporingsinstanties en grenswachten. De kwestie met de gekloonde paspoorten is extra pijnlijk als we bedenken dat zowel Naoufal F. als Ridouan Taghi ervan zijn beschuldigd dat ze, in de tijd dat ze door hun valse identiteit onvindbaar waren, geweld hebben aangestuurd vanuit het buitenland. Ze worden gelinkt aan grof onderwereldgeweld dat vele criminele rivalen het leven kostte – of bijna. Naoufal F. heeft inmiddels levenslang gekregen voor het aanjagen van een liquidatie in Almere en het mislukte plan een crimineel te laten doodschieten in Diemen. Tegen Taghi is onlangs levenslang geëist voor het geven van opdrachten voor zes voltooide moorden, vier pogingen daartoe, vier voorbereidingen van moorden en het voorbereiden van een explosie in een spyshop in Nieuwegein. Taghi wordt bovendien gezien als aanjager van geweld tegen de bovenwereld dat bijvoorbeeld broer Reduan van kroongetuige Nabil B. én diens advocaat Derk Wiersum fataal werd, terwijl Taghi onder zijn valse identiteit in het buitenland verbleef. In die zaken ontbreekt het nog aan bewijs. Het is de vraag of die schokkende realiteit ook is doorgedrongen tot op gemeentelijk niveau. Nee, zo valt te vrezen. De naïviteit op kwetsbare posities is onder ingewijden een grote zorg: snelheid en ‘dienstbaarheid aan de burger gaan vaak boven de voor weinigen zichtbare kans op ernstige ontsporingen. Corruptie wordt nog betrekkelijk mild bestraft en strafrechtelijke procedures slepen eindeloos. Waar de Utrechtse stagiair Mohamed K. direct ontslagen werd nadat zijn fraude aan het licht kwam, ging dat in Den Haag anders. Hoewel er dus in het voorjaar van 2016 signalen waren dat er iets mis was met paspoorten die verstrekt waren door Mildred van D., bleef ze nog ruim vier jaar in dienst van de gemeente. Wel is ze tijdelijk geschorst en daarna overgeplaatst naar een afdeling waar ze niet meer met paspoorten van doen had. Pas toen het OM in juli 2020 kenbaar maakte dat ze zou worden vervolgd, werd ze definitief ontslagen. Max den Blanken, de advocaat van Mildred van D., zegt op dit moment geen commentaar te kunnen geven op de aantijgingen aan het adres van zijn cliënte. Staatssecretaris Van Huffelen heeft inmiddels een verbeterprogramma opgesteld.||https://www.parool.nl/amsterdam/hoe-ambtenaren-zware-criminelen-aan-een-valse-identiteit-hielpen-met-gekloonde-paspoorten~b2ee7b31/
2022-07-23||54 staten, 1,4 miljard mensen, 2000 talen: Afrika is geen land||Afrika is geen land. Niet alle kinderen huilen er met hongerbuiken en een gezicht vol vliegen. Niet elk Afrikaans land zucht onder een dictator (slechts tien procent) en het continent is niet bedoeld als safaripark voor westerse toeristen. Ja, die kennelijk stevig verankerde vooroordelen zitten Dipo Faloyin (33) af en toe best hoog, en niet alleen hem, zegt hij langs een Amsterdamse gracht. ‘Overal’ in Afrika registreerde hij irritatie en frustratie over de witte onwetendheid, vaak gecombineerd met een chronisch gebrek aan oprechte interesse voor wat er gaande is in het op een na grootste continent op aarde. “Ik wil een stem geven aan die teleurstelling en het verlangen die schadelijke stereotypes de wereld uit te helpen. Want Afrika is geen monoliet en het is ook geen hopeloze regio, zoals je ook vaak hoort.” Faloyin is hofschrijver bij het Canadees-Amerikaanse tijdschrift Vice. Hij is insider en outsider tegelijk als het gaat over cultuur en identiteit waar hij vaak over schrijft. Want geboren in de Verenigde Staten (Chicago), opgegroeid in Afrika (Lagos) en nu woonachtig in Europa (Londen) laveert Faloyin regelmatig tussen clichés en stigma’s, over en weer. Wat Afrika wel is: 54 onafhankelijke landen waar 1,4 miljard mensen wonen die meer dan 2000 talen spreken. En zijn eigen Nigeria heeft net zoveel te maken met Ghana (twee landen verderop) als Polen met Portugal, verduidelijkt de schrijver het nog maar eens. “Elk land in Afrika heeft zulke specifieke kenmerken, zulke individuele identiteiten, en dat is waarom ik dit boek wilde schrijven.” Dus, is zijn boodschap, hou op te leunen op die vermoeiende stereotypes. Probeer nu eens een echte connectie te krijgen met een zeer boeiende regio die ook nog eens in vele opzichten in de lift zit. “De meeste landen hebben democratisch gekozen regeringen, indrukwekkende steden en een groeiende middenklasse die dezelfde dingen doet en wil als mensen elders in de wereld.” Er zit veel dynamiek in het snel groeiende continent dat ook nog eens belangrijke belangrijke bodemschatten rijk is. In september gaat Faloyin zijn boek presenteren in de Verenigde Staten. In Groot-Brittannië blijkt het inmiddels opmerkelijk vaak ingekocht op scholen omdat het, zo hoorde de schrijver van docenten, aanhaakt bij een Afrikaanse actualiteit van goed opgeleide jongeren die zich manifesteren en hun leiders ter verantwoording roepen over van alles en nog wat: van vrouwenrechten tot klimaatverandering, van werkgelegenheid tot de banden met China. Er is zo veel aan de gang waar hij hoop uit put. Maar zolang veel mensen in Europa het bruisende continent blijven associëren met honger en safari’s is er nog een lange weg af te leggen naar een oprechte relatie met de regio. Faloyin brengt zijn Nigeria tot leven als hij de zinderende drukte van de oude hoofdstad Lagos (15 miljoen inwoners) beschrijft en uitlegt hoe West-Afrikaanse landen met elkaar steggelen over de vraag: wie maakt de beste jollofrijst. Hij wilde geen saai historisch boek schrijven, maar toch, dat jaartal 1884. Het zit hem hoog want het verklaart volgens Faloyin veel ellende, inclusief de door hem gehekelde diefstal van negentig procent van het Afrikaanse erfgoed. In 1884 begon de Conferentie van Berlijn. Een samenzijn onder heren uit vijftien Europese landen en de Verenigde Staten die onder elkaar het Afrikaanse continent ‘eerlijk’ verdeelden, zonder dat er ook maar één Afrikaans staatshoofd erbij betrokken werd. Het draaide natuurlijk toen ook al om het inpikken van goud, koper en andere bodemschatten, maar het werd goedgepraat als een soort humanitaire missie ‘om de wilden te beschaven’, zegt Faloyin. “Oké, het is inmiddels lang geleden maar laten we het erover hebben en er open over discussiëren. Wees niet bang want ik ken niemand in Afrika die nu een Europeaan wil aanklagen voor wat diens voorouders ooit hebben gedaan. Praat erover, zodat de kinderen er wat van opsteken en leren dat er in 1884 een groep mensen samenkwam die besloot het land van andere mensen over te nemen, alleen omdat ze dachten dat ze beter waren dan de mensen die daar woonden.” Zonder die context snap je weinig van wat er nu speelt, wil hij er ook mee zeggen. Zijn ouders zouden nooit zo openhartig en prikkelend hebben geschreven als hij doet, zegt Faloyin met een lach. “Mijn ouders zijn nog steeds voorzichtig. ‘Wees aardig tegen de Engelsen.’ Ze zijn nu in de zeventig en groeiden op in een andere tijd. Mijn ouders herinneren zich de onafhankelijkheid en de Engelse invloed ervoor en erna. Pas als je het goed doet in Londen, ben je goed. Zo zijn ze opgevoed. Mijn ouders hebben in het Westen gewerkt en wonen nu weer in Nigeria. Ze zijn trots op hun land. Net als veel anderen willen ze graag gezien worden voor wie ze zijn, niet als een of andere westerse fictie waarmee ze door films of boeken nog steeds worden opgezadeld.” Maar de Afrikanen doen zich meer en meer gelden, zegt de schrijver. De wereld danst op afrobeat. Concerten van Afrikaanse bands zijn uitverkocht in Londen, New York en Parijs. Het plezier rond dat soort evenementen staat buiten kijf, denkt Faloyin. “Dat enthousiasme van de jongste generaties zie je ook in de kunst, in de mode, in films, in sport. Het besef dat het kwaliteit heeft groeit in veel landen.” Veel Afro-Amerikanen hebben dat ontdekt in de film Black Panther. Ineens was daar een high tech beeld van dat wilde continent. In hun verbeelding zat niets waar ze zich aan vast konden houden, maar nu wel. Faloyin: “Ik zou graag zien dat mensen echt betrokken zijn bij Afrika op een manier dat het dingen tot stand brengt en echt bestaat. Niet in de fantasie van het simpele verhaal van pijn en lijden en van wilde dieren die rondzwerven in onze tuinen.” “En ja,” zegt hij, “het is een gecompliceerde plek omdat individuele landen door ingrijpen van de mens bewust gecompliceerd zijn gemaakt, wat het later moeilijker maakte om voor onafhankelijkheid te strijden. Het minste wat je kunt doen is betrokkenheid tonen met de verschillende landen en niet met de mythe die decennia in stand is gehouden.” Dipo Faloyin: Afrika is geen land (vertaling: Annemie de Vries), 400 pagina’s, 26,99 euro.||https://www.parool.nl/wereld/54-staten-1-4-miljard-mensen-2000-talen-afrika-is-geen-land~b3538e19/
2022-07-23||Paindemie weet zelfs het broodje frikandel elegant te maken (8-)||De afgelopen jaren schreef ik meer­dere columns voor deze krant over de nieuwe generatie sandwiches. Die worden steeds beter, groter, copieuzer. En heus niet alleen in Londen en New York; ook Amsterdam is uitgegroeid tot sandwichparadijs. De lockdown heeft daar aan bijgedragen, want broodjes en burgers leenden zich niet alleen perfect voor take away, maar ­bleken ook een ideale uitlaatklep voor chefs die tijdens de sluiting van de horeca hun creativiteit toch ergens kwijt moesten. Zo ontstond Paindemie: een pop- up bedacht door Guillaume de Beer van The Breda Group, bekend van restaurants als ­Breda en Maris Piper. Pain de mie is een luchtig witbrood met een zachte korst, een beetje vergelijkbaar met ons casinobrood – de naam is meteen een knipoog naar de pandemie. Het werd zo’n succes dat het inmiddels een volwaardige zaak is waar je burgers, sandwiches en tosti’s eet, en sake, natuurwijnen en cocktails drinkt. Er zijn twee etages. Het souterrain is geïnspireerd op een metro­station in Tokio – inclusief witte tegeltjes en redelijk afschuwe­lijke verlichting. Alles wat je via een QR-code bestelt, komt in kartonnen doosjes en op plastic dienblaadjes op tafel. Je rekent direct af, vandaar de twee ­bonnetjes hiernaast. Boven is het een ander verhaal: daar kun je ’s avonds en in het weekend aanschuiven in een sexy-chique bar met spiegels op het plafond, veel donker hout en gedempt licht. Je eet hier van zilveren dienblaadjes en naast het gewone menu hebben ze ook toast met escargots of paling. Hoe goed doordacht ook: als we op een zaterdagmiddag binnenkomen zijn we de enige gasten. Dat de Kinkerstraat open ligt, helpt natuurlijk niet. Dat de automatiek bij de entree leeg is, ook niet. En dat de chef en de gastvrouw tijdens ons bezoek samen voor de deur gaan staan roken, lijkt me al helemaal geen best idee. Maar het moet gezegd: het personeel is verder extreem snel, vrolijk en op de hoogte. We beginnen met de Big Mie: een gigantische, op de Big Mac geïnspireerde smash burger van geitenvlees, die ook vega is te bestellen. Bij smash burgers wordt het gehakt op een gloeiendhete bakplaat platgeslagen waardoor een gekaramelliseerd korstje ontstaat. Helaas ontbreekt dat vandaag, waarschijnlijk omdat de burger niet heet genoeg is gebakken. Gelukkig is het speciaal voor Paindemie ontwikkelde brood uitstekend en de saus zelfs zaligmakend. Het geheime ingrediënt? Heinz Sandwichspread. Ik zou nu een preek kunnen ophangen over het belang van pure producten, maar uiteindelijk draait het om smaak. En die is zo onweerstaanbaar – denk aan een high-end versie van Big Mac-saus – dat je niet anders kunt dan deze burger vol overgave verzwelgen, tot je handen volledig onder zitten en de saus van je kin druipt. We proeven ook de Mie Kroket (€8,50). De runderkroket is op maat gemaakt, waardoor hij precies even groot is als de boterhammen waar hij tussen ligt. De korst is goudbruin en mooi krokant, de ragout is wat monotoon van structuur maar prima op smaak. So far so good. Probleem is alleen dat het brood aan de buitenkant is besmeerd met een royale hoeveelheid boter en kort op de bakplaat is gelegd. Zo wordt het geheel niet alleen erg vet, maar ontbreekt ook dat wat een broodje kroket normaal zo onweerstaanbaar maakt: het contrast tussen het krokante en smeuïge van de kroket en het zompige van een wit broodje. Erbij frietjes die niet huisgemaakt zijn, maar wel goed af­gebakken in ossenwit en geserveerd met homemade ketchup. We spoelen het weg met een glas sappige Duitse petnat van Bastian Beny. Petnat (een afkorting van pétillant naturel) is de natuurwijnversie van champagne: de ideale tegenhanger van al dat vet. Wat dat betreft zouden er ook beneden meer mousserende wijnen op de kleine maar vrolijkmakende wijnkaart mogen staan. De frikandeltosti is bescheidener, qua formaat en prijs (€4,50), en gemaakt in een ouderwetse tostiklem. Tussen de twee boterhammen zit curry, uitjes en een in de lengte gehalveerde frikandel, wat hem goed behapbaar maakt. Nooit gedacht dat ik dit ooit over een broodje frikandel zou zeggen, maar deze is op het elegante af. Ook lof voor de Black Pudding Sando met twee flinke ­plakken gebakken bloedworst ertussen. Voor een euro bestel je er pittige en fruitige madame-jeanettechutney bij, wat ik absoluut zou doen. Het resultaat is overdadig, maar zo woest lekker dat ik het broodje – het vijfde dat ik met mijn tafelgenoot deel – tot de laatste hap verslind. Je snapt: ik hoef voorlopig niet meer te eten. Komt mooi uit, want de komende twee weken is er geen Proefwerk. Ondertussen zou ik iedereen zonder hartkwaal aanraden vooral langs Paindemie te gaan. Want hoewel er verbeterpunten zijn, verdient deze zaak een veel groter publiek dan hij nu heeft. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/paindemie-weet-zelfs-het-broodje-frikandel-elegant-te-maken-8~b75042fc/
2022-07-23||Modeontwerper Dylan (28): ‘Queer mensen zijn de toekomst, omdat ze buiten de norm durven te leven’||“Ik draag laarzen van Ninamounah, een rokje van Corel, een zonnebril van Palomo Spain en verder is alles vintage. Ik ben van jongs af aan al Waterloopleinverslaafd, maar heb mijn repertoire recentelijk uitgebreid met Vinted, waar de roze tas vandaan komt.” “Kleurrijk, suave en vrij. Ik zie mijn uiterlijk als weerspiegeling van hoe ik me voel, of me wil voelen. Soms in een minirok, soms in een driedelig pak. Dress for the mood you wish to have!” “Queer schoonheid. Ik leer zoveel van mijn queer mentoren en peers. Mensen die buiten de norm durven te leven, kunnen de mooiste en meest vrije ideeën hebben. Ik vier dit in mijn werk en probeer dit altijd te highlighten en een podium te bieden waar ik kan. In mijn ogen zijn queer mensen de toekomst. We hebben verder moeten leren kijken omdat de samenleving soms met opgetrokken wenkbrauw naar ons kijkt. Het moment dat je hiervan loskomt, is het moment dat je kunt vliegen.” “Stijl gaat voor mij veel verder dan uiterlijk vertoon. Stijl weerspiegelt zich in alles. Hoe gedurfd ben je, bij welke groep wil je horen, waar liggen je grenzen? Er zijn geen regels; wees niet bang en experimenteer. De wereld kan zo saai zijn, gooi er een glittertje op en ga uit dansen.” “Mijn persoonlijkheid en stijl zijn een goede weerspiegeling van elkaar. De manier waarop mijn stijl de afgelopen jaren is veranderd, heeft ook met het loslaten van invloeden van buitenaf te maken. Mijn persoonlijkheid is losser, minder gefocust op anderen – en dus mijn uiterlijk ook.” “Ik heb een knalgroene fluwelen mini-jurk uit de sixties. Die jurk heeft heel Amsterdam gezien, zowel ’s nachts als overdag. Hierin voel ik me vrij, sexy en stoer. If only the dress could talk!”||https://www.parool.nl/ps/modeontwerper-dylan-28-queer-mensen-zijn-de-toekomst-omdat-ze-buiten-de-norm-durven-te-leven~b6dc7bc6/
2022-07-23||Alsof hij uit alle macht had gevochten voor zijn leven||Een voorbijganger had hem bloedend in zijn woning zien staan en de hulpdiensten gealarmeerd. Volgens zijn zoon had hij vermoedelijk zijn eigen leven proberen te nemen. Ik schrijf ‘vermoedelijk’ omdat niemand met zekerheid kon zeggen wat zich in de woning had afgespeeld. Zelf herinnerde hij zich niks meer van het voorval. Bij binnenkomst was er weinig bloed te zien. Achterin de woonkamer stonden twee grote fauteuils die de leeshoek afschermden. Toen ik ze opzij schoof, moest ik even slikken. Het leek alsof iemand uit alle macht had gevochten voor zijn leven. Mijn eerste gedachte was dat dit geen zelfmoordpoging betrof. Dit leek eerder op een extreem gewelddadige woninginbraak. Alles was omvergegooid en kapotgeslagen. Een grote, bloederige, chaotische toestand. Er waren echter nergens inbraaksporen te bekennen. Had hij misschien een psychose gekregen en eigenhandig alles kort en klein geslagen? Mogelijke verwondingen zouden het vele bloed verklaren, maar ook dit scenario viel niet te rijmen met hoe de ruimte eruitzag. Hoe langer we bezig waren met de schoonmaak, des te verwarder ik werd. Wat was hier in vredesnaam gebeurd? Waarom waren alle ventilatieroosters afgeplakt? Waarom had hij zijn gloeilampen afgedekt met aluminiumfolie? En waarom hingen er zware hangsloten op zijn toegangsdeuren? Na lang nagedacht te hebben kwam ik tot de conclusie dat het hier geen zelfmoord, inbraak of psychose betrof. Alles duidde op een ongelukkige val. De fysieke vervuiling kwam ook zeer overeen met die van talloze andere locaties waar ik had schoongemaakt na een, al dan niet dodelijk, ongeval. Hoogstwaarschijnlijk was de bewoner met zijn hoofd op de glazen bijzettafel terechtgekomen. Had zich ernstig verwond, en was veel bloed verloren. Hij stond op en liep verward en in paniek door zijn woning. Uiteindelijk verstijfde hij van de shock en stond verlamd in zijn woonkamer totdat een voorbijganger hem opmerkte. Tijdens mijn werk zie en hoor ik enorm veel. Het merendeel hiervan is onprettig. Ik deel daarom zelden met opdrachtgevers mijn eigen ideeën over wat zich in een woning heeft afgespeeld. Het is soms beter om mensen onwetend te laten en de herinnering aan hun vriend of familielid niet te besmeuren. Ditmaal deelde ik wel mijn blik op de situatie. Een bewuste keuze. Ook mijn idee was maar een gis. Wat er werkelijk had plaatsgevonden zou de tijd hopelijk nog ontrafelen. Maar het bood de familie in de tussentijd een ander, minder treurige blik op wat er mogelijk had plaatsgevonden. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/columns-opinie/alsof-hij-uit-alle-macht-had-gevochten-voor-zijn-leven~b77777ed/
2022-07-23||Perfect zoutig, sappig en mals: een goed bordje kokkels is het ultieme fastfood||Ik stond op het strand van Vlieland met een hengel. Ik had een tip gekregen met een tijd en een plek waar ik redelijk wat kans maakte op een zeebaars. Het water kwam en ging. De baarzen meldden zich niet. Wel verschenen er een paar types met een soort harken in het ondiepe water. Ze begonnen moeilijk heen en weer te banjeren, trekkend en duwend aan de harken waar netten aan hingen. Het waren kokkelvissers die in nog geen fractie van de tijd dat ik stond te hengelen een aardig maal bijeen hadden geharkt. Voor een paar euro kreeg ik een paar flinke handen van ze mee, waarmee ik die avond een heerlijk soepje maakte. Tot het begin deze eeuw werd er nog vrij intensief op kokkels gevist. Veel van de kokkels die in Nederland werden gevangen verdwenen naar Spanje, waar ze een populair ingrediënt zijn voor bijvoorbeeld de paella. De kokkelvisserij is nu aan banden gelegd. Mechanische visserij werd verboden omdat het te veel schade aanrichtte aan de zeebodem en het kokkelbestand uitputte. Er wordt nog wel gevist, maar op een veel kleinschaliger en minder invasieve manier. De mannen met de harken zeg maar. Je kunt dus nog steeds zo’n schitterend zakje schelpen op de markt kopen. Hoewel kokkels in eigen land weinig populair zijn, behoren ze wat mij betreft absoluut tot de delicatessen uit onze eigen zee. Kokkels zijn zo perfect zoutig, het vlees is sappig en mals en behalve dat ze waanzinnig lekker zijn, is het ook het ultieme fastfood. Een goed bordje kokkels met lekker brood staat binnen vijf minuten op tafel. De allerlekkerste schelpjes van de stad eet ik bij mijn vriend Maarten Pinxteren. In zijn restaurant Parlotte staan altijd schelpjes op de kaart – een beetje zoals je ze in Portugal eet. Die schelpen kan jij dit weekend ook thuis maken.||https://www.parool.nl/ps/perfect-zoutig-sappig-en-mals-een-goed-bordje-kokkels-is-het-ultieme-fastfood~b01e2828/
2022-07-23||‘Liefje, waarom maak je geen inpaklijstje?’||“Roos, blijf van de koffers van de kinderen af!” “Ik dacht: ik kijk even of je niet zeventien lange wollen onderbroeken hebt ingepakt en nul T-shirts.” “Vind je jezelf grappig?” “Doe niet zo geïrriteerd.” “IK BEN NIET GEÏRRITEERD! Maar ik moet alles hier alleen doen.” “Omdat ik niets mag.” “Jij doet het fout. Merde, waar was ik nou mee bezig? Waarom sta ik in de keuken met drie paar voetbalsokken?”“Lekker voor bij de augurkjes.” “Mam, ik ga nog even zwemmen in het IJ.” “Goed, schat.” “Wat? Zeg je nou ‘Goed schat’? We gaan over een paar uur weg.” “Er is een hitteplan. Zojuist hoorde ik op de radio dat de provincies Zuid-Holland en Utrecht volgens de autoriteiten al officieel gesmolten zijn. Laat dat jong nog even zwemmen voor we met z’n allen in lava veranderen. Wat ben je trouwens rood.” “Ik ben niet rood. Waar is de koortsthermometer?” “Heb je koorts?” “Nee. Maar stel dat een van ons daar koorts krijgt.” “Lieverd, we zitten straks in zo’n resort met een bandje om onze pols en een animatieteam, je weet wel, inclusief enge clown, zo’n zielige man die de hele dag grijnzend teckels van ballonnen loopt te vouwen terwijl het vierenvijftig graden is en die op verjaardagsfeestjes thuis tegen familieleden opschept dat ie in de entertainmentindustrie zit, nou, die hebben ze er dus, én een spa én een chocoladefontein. Ik denk zomaar dat ze ook thermometers hebben.” “Spelletjes, die moeten ook mee. En antimuggenspul. En zooi voor als je toch gebeten bent. O en een schroevendraaier. En de fietspomp.” “Schroevendraaier?” “Je weet nooit.” “Maar je was bezig met de koffer van de jongste. Liefje… waarom maak je geen inpaklijstje? Dan heb je overzicht.” “IK HEB OVERZICHT!” “Wacht, laat mij deze kleren dan even in die tas…” “Niet doen!” “Hoezo?” “Jij vouwt niet. Jij propt.” “Nou en? Die koters van ons lopen twee weken in een T-shirt met een Minion erop dat zo verwassen is dat het net een afbeelding van een banaangele penis lijkt. Dergelijke couture mag je best proppen. Waarom die vouwobsessie? Als we naar huis gaan, vouw jij zelfs de vieze was, inclusief met pizzasaus en zweet besmeurd geel pikkenshirt. Dat heeft je moeder je geleerd en het is raar.” “Zeg je nou dat ik op mijn moeder lijk?” “Nee, schatje. Natuurlijk niet, schatje.” “Volgens mij zei je dat wel, mama.” “Ssssssst.” “Hé mam, hebben jullie vakantiestress?” “Ik heb geen vakantiestress, hoor. Ik heb alleen een man met vakantiestress.” “IK HEB GEEN VAKANTIESTRESS!” “Nouououou, liefje…” “Nouououou, papa…” “WEG! ALLEMAAL WEG! GA ZWEMMEN! DAN HEB IK EINDELIJK RUIMTE! EN VIND IK DIE FIETSPOMP! EN DE THERMOMETER! EN DE VOETBALSOKKEN! EN DAN WORDT HET LEUK! WANT WE GAAN OP VAKANTIE! IK HEB ER ZIN IN! IK BEN ONTSPANNEN. WANT HET WORDT LEUK! HET WORDT ECHT ONTZETTEND LEUK!” Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/liefje-waarom-maak-je-geen-inpaklijstje~b9af5923/
2022-07-23||Het Amsterdam van componist en dirigent Martin Fondse||“De Roode Bioscoop op het Haarlemmerplein. Een klein theater is erg belangrijk voor beginnende artiesten. De jonge theatermaker heeft zo’n broedplaats nodig om te experimenteren en te spelen. De bioscoop fungeert ook als een ontmoetingsplek voor mensen uit de buurt en heeft een heel divers publiek. Zelf speel ik daar af en toe, maar ook in mijn vrije tijd kom ik er veel.” “Met twee minuten lopen ben ik in mijn ontzettend grote tuin beland: het Westerpark. Helaas is het de laatste jaren meer een soort pretpark geworden, een echt evenementenpark. Toen ik een tijdje in Oost woonde, heb ik het Flevopark ontdekt. Een prettig park, want je hebt er uitzicht over het Nieuwe Diep, waar je – vorig jaar althans – geweldig op kunt schaatsen.” “Mijn Amsterdam is vooral de buurt waar ik woon, de Staatsliedenbuurt. Van koffietentjes en restaurants tot theaterzaaltjes: binnen een straal van vijfhonderd meter vind ik daar alles wat ik nodig heb. Mijn buurt voelt als een klein dorp waarbinnen mijn leven zich manifesteert. Ik ga niet meer ergens anders in Amsterdam wonen. Dat is totaal onnodig.” “Het liefst ontbijt ik bij de Marokkaanse Bakkerij Mediterrane op de Haarlemmerdijk. Heel Amsterdam komt op deze plek samen. Het maakt hier niet uit wat je leeftijd, etnische afkomst of beroep is. Een fotograaf is jaren geleden begonnen portretten van vaste klanten te maken, en heeft deze in de bakkerij opgehangen. Zo weerspiegelen de muren de diversiteit van de klantenkring. Ook ik ben ooit door hem gefotografeerd. De heerlijke spinaziepannenkoek is een aanrader. Daarnaast hebben ze hele goede muntthee.” “Tegenwoordig lijkt het alsof iedereen in Amsterdam een elektrische fiets heeft. Zelf heb ik nog een ‘gewone’ fiets, maar toch wandel ik het liefst. Het is gezond en je ziet veel van de stad. Je maakt meer deel uit van de omgeving. Als je een beetje fit bent, kun je heel veel te voet doen.” “Rondom mijn woonboot krijg ik dagelijks te maken met verschillende soorten dieren. Het zijn mijn buren, mijn vrienden. Zo mag ik vaak genieten van de futen, nijlganzen, zwanen en meerkoeten. En de ratten mogen natuurlijk niet worden vergeten. In Amsterdam, en zeker als je op het water woont, doe je er verstandig aan de ratten te omarmen. Die zijn er nou eenmaal.” “De Haarlemmerpoort, ook wel de ‘Arc de Triomphe’ van Amsterdam. Er zit weinig fantasie in dat vierkante ding. Maar soms is lelijkheid best waardevol, want dan moet je naar schoonheid zoeken. Loop er onderdoor, kijk naar boven en je ziet altijd wel een klein mooi detail. Bovendien biedt de poort een goed herkenningspunt.” “Bijna het enige waar ik de Staatsliedenbuurt voor uit moet, is om te sporten. Vorig jaar ben ik na jaren weer begonnen met voetballen bij WV-HEDW in de Watergraafsmeer. En dat bevalt me uitstekend. Net als samen muziek maken, vind ik in teamverband sporten het leukste. Wel was het even wennen om na tientallen jaren weer op het voetbalveld te staan.” “De fontein op het Haarlemmerplein. Kinderen en honden vinden de fontein fantastisch. Ze springen en rennen door de waterstralen. Heel geinig om daar af en toe gewoon een tijdje te gaan zitten observeren. Je krijgt daardoor eigenlijk een gratis voorstelling. Zo wordt iets lelijks toch nog mooi.” “Een aantal maanden geleden heb ik voor het eerst gegeten in het Italiaanse restaurant La Tarantella, alweer in West. Niet alleen het goede eten trok me meteen aan; ik ontdekte dat de eigenaar fantastische lp’s draaide. Toen vond ik twee liefdes op één plek: eten en muziek. Daarnaast weet de Napolitaanse kok alles over mode en parfum. Die bevlogenheid waarmee hij hierover vertelt, is helemaal te gek.” “Sint Barbara aan de Spaarndammerdijk is een sprookjesachtig mooie begraafplaats. Een begraafplaats zoals een begraafplaats bedoeld is. Er ligt een aantal mensen dat ik ken, onder wie de geweldige dichter F. Starik. Hij was een prominente figuur uit de Staatsliedenbuurt, die in zijn boek De gastspeler het alledaagse leven van mijn buurt beschrijft.” Heeft u een tip of opmerking voor de redactie? Stuur een bericht naar onze tiplijn.||https://www.parool.nl/amsterdam/het-amsterdam-van-componist-en-dirigent-martin-fondse~b239baef/
2022-07-23||Een sedumdak is leuk, maar de daken van Amsterdam kunnen nog veel groener: ‘Dit is een bonsaiboom in het groot’||Een wonderlijk gezicht is het, twintig meter boven de Camperstraat in Amsterdam-Oost: vanaf de straat piepen de bomen net over de dakrand, maar zeven ‘dakbomen’ torenen daar dan weer bovenuit. De zeven bomen staan boven op het appartementencomplex dat zelf al zes verdiepingen telt. In een prille, maar weelderige daktuin hoog boven de stad deinen jonge platanen, een haagbeuk en een valse christusdoorn mee met de wind. “Ik heb de eerste bijen al gespot,” zegt groenwethouder Melanie van der Horst als ze de daktuin eind juni officieel opent. Het is nog een hele klim geweest over een wankele ladder, want de tuin op het dak van de 59 appartementen is niet toegankelijk, zelfs niet voor de bewoners. Des te specialer is het dat ze met hun vve een groen dak hebben bekostigd om de biodiversiteit in hun buurt een steuntje in de rug te geven. Het waren vooral grote daktuinen op de Zuidas die de afgelopen jaren de aandacht trokken, zoals het hoofdkantoor van vastgoedontwikkelaar Breevast aan de Antonio Vivaldistraat (1900 vierkante meter) en de torenflats van Valley (met 227 bomen en heesters op grote hoogte!). Toch bestaan veruit de meeste groendaken in de stad nog uit een laag sedum. Deze vetplant is als geen ander bestand tegen de onherbergzame omstandigheden op daken, maar uit onderzoek blijkt dat de impact op de biodiversiteit van de monotone en vaak uitheemse plantjes niet meevalt. Dat moet dus anders. De daktuin in Oost is daarom opgebouwd uit 2321 kratjes die het regenwater vasthouden zodat hier tienduizend planten kunnen groeien. Gewone, inheemse planten dus en in een wilde variëteit, tijdens droge weken kunstmatig gesteund door een irrigatiesysteem. Toch zijn het de bomen die meteen de aandacht trekken. Van der Horst is nog maar net begonnen als wethouder, maar ze beseft maar al te goed welke betekenis Amsterdammers hechten aan de bomen in hun buurt. “Dit doet me echt wel wat. Ik word hier heel blij van,” zegt Van der Horst. “We hebben veel discussie waar we nog bomen kwijt kunnen in de stad.” Op een dak tientallen meters boven de grond vergt dat logischerwijs wel wat kunst- en vliegwerk. “Dit dak kan hooguit 230 kilo per vierkante meter dragen en in volle grond weegt een boom al gauw 15.000 kilo,” zegt Daan Grasveld van The Urban Jungle Project, de innovatieve start-up die de daktuin heeft aangelegd. “Het lukt ons toch door de kluit in een constructie te hangen waar de boom zijn voeding en verankering krijgt.” “Het is eigenlijk een bonsaiboom in het groot,” wijst Grasveld op de wortelkluit. “Dit beperkt hun wortelgroei en hun functie. Ze zullen nog wel iets groeien, maar niet zoveel.” De stellage waar de boom in hangt, is dan weer niet aan het dak bevestigd. “De boom die normaal geworteld is in volle grond hebben we in een constructie gehangen die zoveel absorptievermogen heeft dat die niet gaat schuiven, kantelen of breken.” Zijn ook de bewoners daarvan overtuigd als ze terugdenken aan de storm van het afgelopen voorjaar? Bewoner Mattijs Heijerman maakt zich geen zorgen over de bomen boven zijn hoofd. “Waar dit soort bomen al stonden heeft het ook heel hard gewaaid en ze zijn toch niet omgegaan.” Behalve aan de biodiversiteit dacht de vve vooral aan de luchtkwaliteit in de buurt. “Het is hier zo’n vies stukje stad,” zegt Linda Zwinkels, die met Heijerman in het vve-bestuur zit. “Wij dachten: het is zo’n grijs dak, 750 vierkante meter. Kunnen we daar niet iets mee?” Directe aanleiding om het grint in te ruilen voor groen, was het verzoek van bewoners op de bovenste etage om airconditioning op het dak te zetten. “De afgelopen zomers werd het steeds heel heet. Voor je het weet staat het hele dak vol met airco’s,” zegt Heijerman. “Dat is het tegenovergestelde van duurzaam, dat wil je niet.” Het groen isoleert en de kratjes kunnen per vierkante meter 65 liter regenwater opvangen, wat door verdamping extra verkoeling zou kunnen geven. “Zo hebben we onze alternatieve airco.” Of de appartementen direct onder het dak er veel mee opschieten, moet deze zomer blijken. Onderzoek is niet onverdeeld optimistisch over de bijdrage van groene daken aan het voorkomen van hitte in de stad, maar daarover in de volgende aflevering meer. Los van de isolerende werking is het voordeel van de beplanting dat het dak langer meegaat. Doordat het dak 50.000 liter water vasthoudt, krijgt de riolering het minder zwaar te verduren. Blijft bijzonder dat de bewoners hieraan meebetalen terwijl ze de daktuin niet in kunnen. “We onderzoeken nog of we ze via een camera kunnen laten meekijken op hun dak,” zegt Grasveld. “Elke keer dat je hier komt, staat weer iets anders in bloei.” De vve besloot de investering uit te smeren over vijftien jaar waardoor alle bewoners er niet meer dan een tientje per maand aan kwijt zijn. Daarbij is meegeteld dat het dak waarschijnlijk later aan onderhoud toe is. Verder steunt de gemeente de aanleg van groene daken met subsidie, waarbij de gemeente zelf tot de conclusie kwam dat er een extra bedrag beschikbaar gesteld kon worden vanwege de bomen. “De biodiversiteit staat gigantisch onder druk, buiten de stad nog meer dan daarbinnen,” zegt Jan Henk Tigelaar van Rooftop Revolution, een Amsterdamse organisatie die het gebruik van daken stimuleert. “Steden zijn een soort safe haven en dan kan je de natuur heel erg ondersteunen als stepping stones via de daken.” Onderzoeker Eva Drukker van de Wageningen Universiteit onderzoekt de impact op de biodiversiteit van deze nieuwe soort groene daken en buigt zich daarbij ook over het dak in Amsterdam-Oost. Sedum planten op een dak waar ook kruiden mogelijk zijn of een heuse daktuin, noemt ze, gelet op de biodiversiteit, ‘een beetje zonde’. “Sedum bloeit maar heel korte periodes terwijl je liefst het hele jaar door bloeiende planten wilt.” Aan de andere kant is een sedumdak wat haar betreft altijd nog beter dan een dak zonder groen. Bomen kunnen voor de biodiversiteit een enorme pre zijn omdat ze schaduw bieden en een eigen habitat voor vogels en insecten. “Het hangt ook van de boomsoort af. Bij een eik kan het gaan om tweehonderd verschillende soorten insecten, maar een plataan is al veel minder interessant.” Ze is dan ook benieuwd naar de impact van de in hun groei beknotte bomen op het dak in Oost. “Ik kan me haast niet voorstellen dat die hetzelfde is als bij een gewone boom, maar we gaan het zien. Ik ben ook benieuwd wat het doet op zo’n hoogte. Komen er dan net zoveel insecten op af?” Ook de gemeente staat voor de vraag hoe de biodiversiteit zich het beste laat stimuleren. Dat nu zoveel meer mogelijk is dan sedum en zelfs bomen spreekt de wethouder aan. “We moeten met onze ecologen goed bekijken of we subsidiegeld beter kunnen uitgeven aan minder plekken met meer biodiversiteit of juist aan meer plekken met minder biodiversiteit.” De voorbije jaren was het al zo dat een dak met alleen sedum per vierkante meter minder subsidie kreeg dan daken met bijvoorbeeld kruiden en planten waar nectar te halen valt voor bijen. Vooralsnog is de subsidiepot leeg. Van der Horst gaat dit jaar bekijken of er een nieuwe subsidie komt en tegen welke voorwaarden. Sinds 2019 is meer dan 30.000 vierkante meter groen dak gesubsidieerd in Amsterdam met nog eens 12.000 vierkante meter groen dak via een Europees project gericht op de opvang van regenwater. Verder heeft Amsterdam bij nieuwbouw projectontwikkelaars verplicht om natuurinclusief te bouwen. Dat kunnen groene daken zijn, maar ook begroeide gevels of nestkastjes. Van der Horst ziet nog geen mogelijkheden om groene daken te verplichten. De toekomstverwachtingen van start-up The Urban Jungle Project zijn alvast hooggespannen. Grasveld. “Vorige week zijn we te gast geweest op Nemo om te kijken of we daar de mooiste daktuin van de stad gaan maken. We zullen zien…”||https://www.parool.nl/amsterdam/een-sedumdak-is-leuk-maar-de-daken-van-amsterdam-kunnen-nog-veel-groener-dit-is-een-bonsaiboom-in-het-groot~b55a0918/
2022-07-23||Fysicus Jan Pieter van der Schaar tien jaar drijvende kracht achter samenwerking tussen universiteiten van Amsterdam, Leiden en Utrecht||Hij werd geboren in Heerenveen, volgens hem ‘een Fries dorp dat men graag een stad noemt’ en vond alles maar klein en saai. “Dat begon al snel vervelend worden,” zegt hij vele jaren later bij cafe Polder op het Science Park terwijl hij een glimlach niet kan onderdrukken. “Al van kinds af aan was ik geïnteresseerd in sterrenkunde en dan met name het heelal. Dat was zo oneindig en ongeveer het tegenovergestelde van Heerenveen. Daar wilde ik veel meer van weten.” “Hoewel ik niet meer precies weet waar het over ging, raakte ik geïnteresseerd in astronomie en een paar jaar later bouwde ik mijn eigen telescoop. Dat wilde ik ook gaan studeren en in Groningen is dat een opleiding samen met natuurkunde. Uiteindelijk vond ik dat laatste vak veel leuker, ook omdat ik geïnteresseerd was in het theoretische. Ik ben gepromoveerd in de snaartheorie, heel abstract en formeel. Toen ik na mijn promotie naar het buitenland ging, ben ik kosmologie gaan doen en zo was ik een beetje terug bij de astronomie.” “Ik heb een vreemde loopbaan achter de rug en ben een beetje van alle markten thuis. Dat vond ik een tijdje lang belemmerend, maar dingen gaan zoals ze gaan. In 2005 ben ik in Amsterdam gekomen en werd destijds door Robbert Dijkgraaf, nu onze minister, aangenomen. Ik kwam bij wiskunde terecht waar ik eigenlijk niks te zoeken had. Vervolgens accepteerde ik op het Amsterdam University College een onderwijsbaan. Een jaar later begon Delta ITP en Jan de Boer, hoogleraar theoretische natuurkunde, belde met de vraag of ik er belangstelling voor had. In het begin was het pionieren en het hielp dus wel dat ik me goed kon inleven in de wereld van de onderzoekers; iets wat een ‘gewone’ manager zeker niet had. Doordat we best veel geld beschikbaar hadden voelde ik me af en toe wel een beetje sinterklaas.” “Wij bewaken de eenheid van de theoretische fysica. In Nederland hebben we een lange traditie in deze tak van wetenschap en we zijn er ook nog heel goed in. We zijn creatief en solide. Al veel langer bestond het idee dat de universiteiten van Leiden, Utrecht en Amsterdam op dit gebied veel meer zouden moeten samenwerken. Theoretische fysica lijkt een eenzaam beroep omdat het vaak in het nieuws komt als een persoon een belangrijke prijs heeft gewonnen. Maar vergis je niet. Het is een teamsport en je kan alleen vooruitgang boeken als er een collectief fundament is gezet. Uitwisseling en samenwerking is superbelangrijk.” “Amsterdam is een vrij nieuwe speler en Sander Bais en Robbert Dijkgraaf hebben een periode van groei ingeluid. In twintig jaar is het uitgegroeid tot de grootste en wellicht ook de beste groep van Europa. Hier zijn we goed in de snaartheorie en quantummaterie. Utrecht kan je zien als het huis van Nobelprijswinnaar Gerard ‘t Hooft, echt een historische plek, geïnteresseerd in de fundamentele vragen die er zijn. Utrecht was van oudsher een beetje formeel georiënteerd qua theoretische fysica, maar inmiddels zijn ze ook actief op het gebied van de kosmologie, gravitatiegolven en duurzame materialen. Leiden heeft het Instituut-Lorentz voor Theoretische Fysica waar Albert Einstein regelmatig te gast was als bijzonder hoogleraar. Moet ik nog meer zeggen? Leiden is anders dan de andere steden en daar is er een natuurlijke samenwerking van de theoretische fysica met de astronomie en de experimentele natuurkunde.” “Elke theoretische natuurkundige refereert vroeg of laat aan Einstein. Bij Delta ITP hebben we de nadruk gelegd op onderwerpen die passen bij de drie instituten. Een voorbeeld. Hier in Amsterdam doen we veel met de snaartheorie en dat gaat in de kern om een ding: we willen weten wat de quantumversie van de algemene relativiteitstheorie is. Dat is een directe erfenis van Einstein.” “Dat vind ik moeilijk te zeggen. Delta ITP kan je zien als een manier om ons als collectief sterker te profileren en ik denk dat het ons gelukt is. Het is meer dan zomaar een samenwerking tussen drie steden. Internationaal hebben we onszelf op de kaart gezet mede omdat we uitzonderlijke fellowships in het leven hebben geroepen. Dat zijn driejarige projecten voor hele goede mensen; postdocs die we extra geld hebben gegeven waarmee ze mochten doen wat ze wilden. Je kon niet solliciteren, wij selecteerden de mensen. Uiteindelijk hebben we twaalf mensen aan ons verbonden en die dragen de naam Delta Fellows. Terugkijkend blijken ze allemaal heel succesvol te zijn. Dat is niet alleen leuk, daar ben ik inderdaad oprecht trots op.” “Gelukkig wel. Als kosmoloog doe ik nog onderzoek en ik heb nog twee promovendi en een aantal masterstudenten. Mijn onderzoek richt zich op de vraag hoe het heelal is ontstaan en de relatie met snaartheorie. Als theorie van quantum zwaartekracht zou snaartheorie een belangrijke rol moeten spelen in het extreem vroege heelal. Ontwikkelingen op het gebied van zwarte gaten hou ik ook scherp in de gaten omdat ze een brug kunnen slaan naar het ontstaan van het heelal. In zekere zin in de voetsporen van Stephen Hawking.” “Ik doe geen onderzoek omdat het nuttige toepassingen heeft, maar louter om mijn eigen nieuwsgierigheid te bevredigen. Dezelfde nieuwsgierigheid dreef mensen als Einstein en Newton. Van hun toepassingen maken we anno 2022 gretig gebruik. Misschien doen we dat over honderd jaar ook met mijn bevindingen.” “Ik zou heel graag de De Sitter-ruimtetijd beter willen begrijpen. Willem de Sitter was een Nederlandse astronoom/wiskundige die in Groningen en Leiden heeft gewerkt. Hij was de eerste die een oplossing vond in de algemene relativiteitstheorie met een positieve kosmologische constante. Deze De Sitter-oplossing beschrijft een versneld uitdijend heelal, zoals waarschijnlijk gerealiseerd in het vroege heelal, en heeft eigenschappen die lijken op die van een zwart gat, met een kosmologische horizon die Hawkingstraling uitzendt. Als we begrijpen hoe dit in snaartheorie werkt, dan verwacht ik veel te leren over het ontstaan van het heelal.” Jan Pieter van der Schaar is samen met Ionica Smeets en Marcel Levi de eerste sprekers van het Gala van de wetenschap dat op 22 november plaatsvindt in het International Theater Amsterdam, waarvan de voorverkoop vandaag is begonnen. Zie ook galavandewetenschap.nl||https://www.parool.nl/wereld/fysicus-jan-pieter-van-der-schaar-tien-jaar-drijvende-kracht-achter-samenwerking-tussen-universiteiten-van-amsterdam-leiden-en-utrecht~ba4779ad/
2022-07-23||Het Spiegelkwartier verandert – ‘Over vijf jaar is er niets van deze buurt over’||In het antiquariaat van Harry Jong in de Nieuwe Spiegelstraat stappen twee toeristen van een jaar of dertig binnen. Ze werpen een glazige blik op de winkel met vintage meubilair, schaakspellen en barokke spiegels en besluiten klaarblijkelijk: niets voor ons. Ze maken rechtsomkeert en trekken de deur ferm achter zich dicht. “Dit gebeurt nou de hele dag door,” zegt Jong, die al twintig jaar zijn zaak runt. Hij wil niet zeuren, dat de Nieuwe Spiegelstraat verandert, is nu eenmaal een onomkeerbaar feit. “De mensen die hier komen, zijn mijn klanten niet meer,” zegt hij. Hij serveert thee op een jarenvijftigtafel. Het is Deens design, voor 1200 euro mag de tafel weg. Jong gaat nog steeds met plezier naar zijn winkel, maar het helpt dat zijn pand ook aan de Kerkstraat grenst. Zijn twee voordeuren zijn maar een paar meter van elkaar gescheiden, maar bevinden zich in totaal verschillende werelden. In de Kerkstraat drinkt hij vaak een bakje koffie voor zijn zaak en komen buurtbewoners gezellig een praatje maken. In de Nieuwe Spiegelstraat banjeren drommen toeristen op hoog tempo langs zijn etalage. Ze zijn veelal jong, en duidelijk niet het type dat interesse heeft in een meubelstuk van een paar honderd of duizend euro. Jong zal binnenkort na twintig jaar zijn pand verlaten omdat de fundering moet worden hersteld. Hij zoekt dus een nieuw onderkomen – maar hij zal niet opnieuw in de Nieuwe Spiegelstraat huren. “Nee hoor, ik hoef hier niet meer te zitten. Aan die drukte heb ik niets.” Kijken, kijken, niet kopen: het is aan de orde van de dag in het Spiegelkwartier. Het Parool sprak ruim twintig (oud-)ondernemers over de verandering in de buurt. Veel ondernemers wijten het gebrek aan klandizie net als Jong aan de grote hoeveelheid lowbudgettoeristen waar Amsterdam sinds grofweg 2015 mee te maken heeft. Zeker voor de klassieke antiquairs lopen de zaken al jaren niet best, zegt Hans Schreuders. Hij heeft sinds 1986 een winkel op de Spiegelgracht, waar je onder meer terechtkunt voor oude scheepsmodellen en maritieme schilderijen. Schreuders beleefde onlangs zijn dieptepunt, toen op een maandagochtend na een weekendje weg bleek dat hij zijn zaak niet had afgesloten. “Ze hadden zo de hele winkel kunnen leegroven. Maar er was dus het hele weekend helemaal niémand aan de deur geweest om te kijken of we open waren.” Schreuders verkocht vroeger veel aan Nederlanders, maar interesse vanuit die hoek is er volgens hem nauwelijks meer. “De Nederlandse markt bestaat bijna niet meer, ook omdat mensen hun huizen anders inrichten. Modern, zonder bruine meubels. Dat zie je ook aan de prijzen: voor een zeventiende-eeuwse kast kreeg je vroeger tussen de 20.000 en 40.000 euro. Nu zou dat tussen de 400 en 1500 euro zijn.” Hij ziet de toekomst van zijn grachtje somber in. “Over vijf jaar is er niets van deze buurt over. Dan zitten er misschien nog twee of drie antiquairs.” Het Spiegelkwartier (de Spiegelgracht en de Nieuwe Spiegelstraat, en stukjes Prinsen- en Keizersgracht die aan de Nieuwe Spiegelstraat grenzen) kwam na de bouw van het Rijksmuseum in 1885 bekend te staan als het walhalla voor kunst- en antiekliefhebbers. Handelaren streken er logischerwijs neer, zodat bezoekers van het museum in een rechte lijn konden doorlopen om iets moois voor thuis aan te schaffen. “In die tijd was dit nog een oude volksbuurt,” zegt stadshistoricus Tim Verlaan (Universiteit van Amsterdam). “De middenstand werd toen juist verdreven door de komst van de kunst- en antiekzaken, vooral in de jaren dertig. Rond dezelfde tijd vestigden kantoren en banken zich langs de Vijzelstraat. Het Spiegelkwartier is die grootschaligheid bespaard gebleven. Na de Tweede Wereldoorlog werd de buurt wat deftiger door de komst van intellectuelen die zich hier wilden vermaken met kunst.” Rond 1980 zaten er zo’n tachtig zaken. “De huren waren aanvankelijk nog niet zo hoog, daardoor kon je er nog een antiekwinkeltje beginnen. Dat is met de komst van de Noord/Zuidlijn en de Rode Loper, de herinrichting van de bovenliggende straten, wel veranderd.” Het aanbod in het Spiegelkwartier is in de loop der jaren gehalveerd; er zijn nu nog zo’n veertig zaken te vinden die handelen in kunst of antiek. Zeker de laatste jaren gaat het hard: sinds grofweg 2018 zijn ruim twintig galeries, antiquairs en juweliers opgedoekt. Verlaan: “Mensen uit het hele land wisten: voor kunst en antiek moet je in het Spiegelkwartier zijn. Nu begint de buurt heel sterk te lijken op de Negen Straatjes, die ook al zo verschraald zijn geraakt. De hoofdstad moet idealiter een plek zijn waar Nederlanders en Amsterdammers zelf ook iets te zoeken hebben.” De coronapandemie heeft logischerwijs veel schade aangericht bij de ondernemers. Niet alleen waren de galeries en winkels maandenlang gesloten, de welgestelde buitenlandse toeristen zijn nog steeds niet in groten getale teruggekeerd. Voor meerdere ondernemers was het de druppel, zo ook voor Wouter Janssen van galerie De Schildercamer. Na de zomer vertrekt hij na achttien jaar uit de Nieuwe Spiegelstraat. “Ik verkocht vroeger voor 95 procent aan vermogende Amerikanen, Russen en Chinezen. En nu? Niks.” De leegloop heeft niet volledig te maken met een gebrek aan de juiste clientèle of problemen vanwege de coronapandemie. Een deel van de handel is verplaatst naar grote beurzen, ondernemers zijn overleden of met pensioen gegaan en opvolgers staan, zeker in de antiekwereld, niet bepaald in de rij. Wat vooral opvalt bij een ommetje door het Spiegelkwartier: de nieuwe zaken die in de leegstaande panden trekken, zijn vaak geen kunsthandelaren of antiquairs. Zo wordt er momenteel druk getimmerd in de voormalige galerie Lieve Hemel, die in 2020 na 24 jaar verhuisde van de Nieuwe Spiegelstraat naar de Elementenstraat in West. Hier opent binnenkort broodjeszaak Zero Zero, van de eigenaren van restaurant Ceppi’s op de Lijnbaansgracht. In de voormalige galerie van edelsmid Anneke Schat (bekend van de Televizier-Ring, ook vertrokken in 2020) huist nu een handel in koffiemachines en -bonen. Kunstenaar Peter Donkersloot verhuisde zijn galerie ook in het coronajaar, naar het Gelderse dorp Kerk-Avezaath. In zijn oude galerie zit nu een showroom van een interieurontwerpbedrijf. Typische toeristenwinkels met bijvoorbeeld souvenirs zijn sinds 2017 verboden, maar hier en daar begint het aanbod zich stiekem toch weer op toeristen te richten, ziet Jutta Huisman, sinds 23 jaar eigenaar van hedendaagsekunstgalerie Villa del Arte. Sinds kort hebben zij en haar partner Marcel de vijfde vestiging van brillenmerk Ace & Tate als buren en nog een pandje verderop regenjassenwinkel Rains. “Als het regent, kopen de toeristen een regenjas, als de zon schijnt een zonnebril.” De straat is steeds meer een doorgangsroute geworden om van de stad naar het Rijksmuseum te lopen, zegt Marcel. Lachend: “Een slenterstraat. Als ik rijk zou willen worden, zou ik hier pizzapunten gaan verkopen.” Ook tamelijk nieuw in de straat: Eyemazy, een Duits concept dat ‘decoratieve irisfotografie’ verkoopt (kunstwerken met daarop een foto van je eigen oog), en Russisch modemerk Krakatau, dat vooral in sportieve windjacks handelt. En dan is er nog Oh my Cake (macarons, muffins en andere zoetigheden) en World of Peppernuts, dat in het pandje trok waar dertig jaar lang juwelier Marij Kaak zat. ‘Hollands’s nr 1 chocolate cookie shop’ verkoopt pepernoten met een chocoladelaagje-met-smaakje, zoals ‘Dutch Syrup Waffle’ en ‘Toffee Crunch’. “Pepernoten, midzomer… hoe háál je het in je hoofd?” zegt een winkelier verderop in de straat, die liever niet met naam genoemd wordt, omdat ze haar handel niet negatief wil beïnvloeden. “Dat is toch niks?” Het karakter van de straat is met de komst van die andersoortige winkels al met al behoorlijk veranderd, zegt de ondernemer. “Klanten van de Tefaf, de kunstbeurs in Maastricht, waren hier onlangs sinds jaren op bezoek. Die waren gewoon in shock: ze kenden de straat niet meer terug. Het lijkt hier wel de Kalverstraat, zeiden ze.” Een jonge handelaar die wél in een leegstaand antiquariaat trok, is Dickie Zebregs (30). Hij begon eind 2019 met compagnon Guus Röell een kunst- en antiekzaak op de hoek van de Nieuwe Spiegelstraat en de Keizersgracht, Zebregs&Röell Fine Art and Antiques. Zijn zaak is ingericht als een soort rariteitenkabinet, met overal opgezette dieren (zo hangen er twee gigantische krokodillen aan het plafond), stukken koraal en bijzondere meubels. Hier vind je duidelijk het wat meer modieuze spul vergeleken met de rest van de straat. “Wij hebben objecten die erg tot de verbeelding spreken, die gaan over de wereldontdekking door Europa, slavernij, het koloniale verleden of zoölogie. Breed en eclectisch: dat is wat de nieuwe verzamelaar graag wil.” Zebregs doet naar eigen zeggen prima zaken, ondanks de pandemie en een sluiting van een half jaar vanwege een ongeluk. “Collega’s die ooit een galerie hadden in de straat reageren verbolgen als ze lollig vragen aan mij of mijn 78-jaar oude zakenpartner ‘of het nog gaat aan de Spiegelstraat’ en wij ze antwoorden dat de zaken nooit beter zijn gegaan. Een galerie aan de Spiegelstraat werkt als je goede spullen hebt, ook als er geen andere antiquairs meer zijn. Alleen al door de ligging.” Volgens Zebregs zijn er heus jonge handelaren die oren hebben naar een pandje in het Spiegelkwartier, maar zijn de huren veel te hoog. De ruimte die De Schildercamer binnenkort achterlaat, staat nu bijvoorbeeld te huur voor 14.000 euro per maand. “Echt een absurd bedrag. Verhuurders geven er niets om wat er in de ruimte komt. Of het nu een Nutellawinkel is of een prachtige antiekzaak. Als ze maar de hoogste prijs vangen en hun reeds volle zakken kunnen vullen. Ik probeer met man en macht leegstaande winkels onder de aandacht van bevriende handelaren te brengen, zodat zij wellicht met twee of drie een eclectische winkel kunnen creëren. Dan hoef je er niet dagelijks te zijn en kunnen ze de huur delen.” Robbert van Ham, eigenaar van galerie Jaski, loopt sinds 1988 rond in de buurt. Hij is voorzitter van de ondernemersvereniging van het Spiegelkwartier en ziet met lede ogen aan dat zijn buurtje smoel verliest. “Natuurlijk, het liefst zou ik de hele straat volzetten met kunst, antiek en curiosa. Maar je moet ook reëel zijn: die antiquairs zijn er gewoon niet, en anders lopen ze tegen die huurprijzen aan. Gemiddeld zit dat nu op tussen de 4000 en 8000 euro per maand.” Van Ham vindt, net als Zebregs en een boel (oud-)ondernemers, dat de gemeente zou moeten ingrijpen om het historische karakter van de Spiegelstraat te beschermen. Bijvoorbeeld via een wijziging in het bestemmingsplan, zoals eind vorig jaar ook is gedaan voor 165 panden in de binnenstad. Vooralsnog wordt daar echter nog niet naar gekeken: pas als nieuwe ondernemers zich niet houden aan het huidige bestemmingsplan wordt overgegaan tot actie, laat wethouder Sofyan Mbarki (Aanpak Binnenstad) weten via zijn woordvoerder (zie kader voor zijn volledige reactie). Van Ham denkt ook dat er weer meer hoogwaardige ondernemers naar het Spiegelkwartier getrokken zouden worden als de in richting van de straten onder handen zouden worden genomen. “Ik zou graag de Amsterdammertjes eruit willen, en een verhoogde stoep. Als er nu iemand staat te lossen slingeren de fietsers tussen de Amsterdammertjes en voetgangers door. Er gebeuren hier dagelijks ongelukken, en het ziet eruit als een rommeltje.” Naar zo’n herinrichting wordt momenteel gekeken, laat Mbarki weten. “Wij zijn aan het kijken naar mogelijkheden om een deel van het Spiegelkwartier mee te nemen bij de uitvoeringswerkzaamheden van de Kerkstraat, maar daar hebben we nog geen zicht op.” In de toekomst zou het Spiegelkwartier wellicht omgedoopt kunnen worden tot een ‘Art & Fashion District’, zegt Van Ham. “Een mooie winkel van zeg Dior of Prada: dat zou ik prima vinden. Als er maar kwalitatief hoogstaande zaken komen, die de buurt weer een beetje in de lift kunnen brengen.” Daar is Ans Hemke-Kuilboer, die deze maand na 45 jaar haar winkel sloot om met pensioen te gaan, het roerend mee eens. Het pandje dat zij al die decennia op de hoek met de Prinsengracht gebruikte voor haar juwelenwinkel is haar eigendom en komt dus binnenkort te huur. Zij neemt alvast het heft in hand om de buurt te beschermen. “Een chique modewinkel, of een topjuwelier met een unieke collectie: die zijn meer dan welkom. Maar hier komt géén pepernotenwinkel.”||https://www.parool.nl/amsterdam/het-spiegelkwartier-verandert-over-vijf-jaar-is-er-niets-van-deze-buurt-over~bd744b0d/
2022-07-23||Spugende bloedzuiger: waarom je echt moet oppassen voor de teek||Laat het maar meteen gezegd zijn: de teek zit tegenwoordig overal. Allang niet meer alleen in het diepe zuiden en oosten van Nederland. Ze zitten in zowat elk hoog gras en struikgewas, ook in Amsterdam. Van stadsparken tot de gewone achtertuin. Als stadsbioloog Remco Daalder tegenwoordig door hoog gras moet lopen, draagt hij altijd een lange broek en bergschoenen, ook hoog zomer. “Als de boel maar bedekt is. Het is echt geen pretje om bioloog te zijn. Ik word soms helemaal gek gestoken, door teken, door dazen, door knutjes.” De teek, een spinachtige, kan niet springen of vliegen. Hij zit dus op een grasspriet of stengel, meestal rond de 30 centimeter hoog, en daar wacht hij. Bioloog en schrijver Geert-Jan Roebers: “Je moet je voorstellen, je zit te wachten en wachten op een grassprietje, tot iemand tegen je aanloopt. Ten eerste, je moet altijd alert zijn. En heel veel geduld hebben, soms maanden. Dat is toch ook wel respectabel.” Vaak is dat wild, of paarden of koeien. Een ree heeft soms wel duizend teken. Of een egel, die zichzelf tenslotte niet kan krabben. Maar dus ook een kind dat in het hoge gras speelt of een hut bouwt in de bosschages. Ze zitten ook graag op honden en katten, die vervolgens terug naar huis lopen. De teek is een bloedzuiger, en een behoorlijk goede. Hij heeft stekende, bijtende monddelen, die zich vastzetten in de huid. Zijn hele kop graaft zich in de huid in, het eigen lijf bungelt buiten. Dan gaat hij zuigen en wordt tot tien keer zo groot. Echt een bolletje. Teken zijn klein, tussen de 1 en 3 millimeter. Sommige teken zijn pas te zien als ze zich volzuigen. Als ze vol zijn, laten ze zich vallen, en hebben voorlopig weer genoeg. Ze bijten vaak bij de enkels, maar ook in knieholtes en de schaamstreek. Daalder: “Plekken waar je ook niet de hele dag zit te krabben.” De meeste normale stekers prikken in de huid, zuigen een beetje bloed en zijn klaar. Dan blijft een bultje achter. Maar omdat de teek ongeveer 24 uur bloed moet zuigen, spuugt hij een goedje naar binnen. Dat doet hij om bloedstolling te voorkomen – anders kan hij niet zo lang drinken – en daar begint de ellende. Zodra een rode vlek of kring op de huid verschijnt, wordt het link. “Het is een echte griezel,” zegt Roebers. Want juist door dat spuugsel kan de teek de ziekte van Lyme overbrengen. Naar schatting een kwart van de teken in Nederland is besmet met de Borreliabacterie, die Lyme veroorzaakt. Sinds de jaren tachtig van de vorige eeuw heeft die ziekte zich door heel Nederland verspreid. Jaarlijks gaan inmiddels ruim 25.000 mensen met zo’n rood kringetje naar de huisarts. Met een snelle kuur van antibiotica is dat dan nog altijd goed te verhelpen. Toch noemt Bastiaan Meerburg, tot voor kort directeur bij Stichting Kennis- & Adviescentrum Dierplagen (KAD), de teek ‘een van de gevaarlijkste dieren van Nederland’. Niet alleen vanwege de ziekte van Lyme; recent is ook een nieuwe tekenziekte opgedoken, vooralsnog vooral in de Utrechtse heuvelrug, Salland, Twente en Noord-Brabant: tekenencefalitis (TBE, voluit het ‘tick-borne encephalitis’-virus) kan leiden tot hersen(vlies)ontsteking. In landen als Duitsland en Tsjechië heerst de teek besmet met TBE al. Daarom worden kinderen daar al standaard ingeënt tegen hersenvliesontsteking, zoals vroeger bij ons tegen de mazelen. De steeds hogere temperatuur brengt die teek ook steeds meer naar Nederland. Daalder maakt het nog een beetje erger. “Er zijn inmiddels exemplaren van teken waarbij dat ringetje helemaal niet verschijnt, en je toch Lyme hebt. Dat is ook weer een fantastisch voorbeeld van evolutie. Die variant van de Borreliabacterie heeft op de een of andere manier in de gaten dat, als hij een rood cirkeltje laat verschijnen op de huid, er opeens antibiotica tevoorschijn komt en dan is hij er geweest. Dus je wordt niet gewaarschuwd en je hebt toch Lyme.” Roebers wil toch nog een lans breken voor de teek. “Pas als een teek goed vastzit, spugen ze. Dus de eerste 24 uur is de kans op Lyme heel klein. Ik vind dat zelf een geruststellende gedachte.”||https://www.parool.nl/amsterdam/spugende-bloedzuiger-waarom-je-echt-moet-oppassen-voor-de-teek~b1c6c8e9/
2022-07-23||Portretten van zand en schelpen: ‘Peter R. de Vries begint me al aan te kijken, net als bij Rembrandt’||Het bezoek wordt bovenmatig enthousiast welkom geheten door Akuna, een harig hondje dat tot de knie komt, en al snel tot het oor. Akuna – een vuilnisbakkenras met heel veel Tibetaanse terriër – is vernoemd naar beroemde liedje Hakuna Matata, en ze kwispelt al net zo vrolijk met haar staart. Baasje Judith Dubois zet thee in haar atelier aan de Overtoom, twee ruime kamers aan de straatzijde met een overmaat aan licht. “Een fotogeniek atelier, hè?” zegt ze tegen de fotograaf. “Fotografen vinden het hier altijd geweldig. Al die kleuren.” Helemaal waar. Haar atelier staat stampvol rekken en kasten, en die staan weer stampvol met potjes en doosjes met zand in alle kleuren, en uit alle windstreken. Bruin, roodbruin, geelgroen, warm zwart. Op elk potje zit een labeltje waar het zand vandaan komt. Toscane. Brazilië. Zeeland. Dubois is nog nooit in Afrika geweest, maar ze heeft drie planken vol met zand uit tientallen landen. Al haar vrienden en bekenden weten: op vakantie altijd een zakje meenemen voor Judith. Zelf kan ze ook geen stap door de natuur zetten zonder rond te scharrelen. Dubois: “Absoluut. Ik ben net een hondje. Overal waar ik kom, graaf ik even in de aarde. Een vakantie naar de Dolomieten bijvoorbeeld is levensgevaarlijk, want dan ben je met de auto. Met het vliegtuig heb je nog enige beperking met wat je allemaal mee terugneemt.” De Dolomieten hebben ruim twee planken opgeleverd. Dubois is vooral blij met de groene steen. Stenen in de kleur groen zijn lastig te vinden. Judith Dubois schildert met zand, aarde, steen, schelp, vulkanisch zand, boombast en alle andere materialen die uit de aarde kan halen. Haar muren hangen vol met portretten. Bestaande schilderijen, maar nu gemaakt van wat de aarde te bieden heeft. Van Rembrandt, zijn vrouwen Saskia en Hendrickje, zijn zoon Titus. Maar ook vele helden van nu. Jane Goodall met chimpansee, Amanda Gorman, Tommy Wieringa. Het schilderij van Oekraïense president Zelenski is onlangs voor 3570 euro geveild voor een goed doel, humanitaire hulp aan Oekraïne. (Minus 570 euro btw en materiaalkosten.) Op het eerste gezicht lijken haar portretten geschilderd, met volle vegen, maar er komt geen druppel verf aan te pas. Het volume en de kleur op de schilderijen wordt gemaakt met steentjes of stukjes schelp. “Ja, het behoeft veel uitleg,” zegt Dubois. “Mensen blijven maar vragen: maar gebruik je dan écht geen verf? Soms moet je het drie keer uitleggen. Maar alle kleuren zijn zoals ze zijn. Zo heb ik ze gevonden in de aarde. Daar lagen ze al duizenden, soms miljoenen jaren. Wat ik doe is iets nieuws, maar eigenlijk is het iets heel ouds. Ik ga terug naar de oorsprong van de schilderkunst. Vroeger was verf ook fijngemalen aarde of steen.” Ze gaat laten zien hoe ze te werk gaat. In een pannetje met warm water wordt een potje met lijm opgewarmd – au bain marie. Het is een soort doorzichtige lijm, die de kleuren niet aantast, het soort lijm dat Rembrandt al gebruikte om zijn doeken te voor te bereiden. Op tafel ligt een eikenhouten plaat. Daarop is langzaam maar zeker Peter R. de Vries aan het ontstaan. De eerste contouren zijn er al, het lijkt alsof ze eerst een voorstudie met verf heeft gemaakt. Nee, dus. Dubois, lachend: “Dat bedoel ik, dat ik het vaak drie keer moet uitleggen.” Net een grove kwast brengt ze een laagje lijm aan. Die koelt snel af, dus ze pakt een potje met mergel uit de Sint Pietersberg. Door opwarming heeft die mergel een zalmkleur gekregen, voor de huidskleur. “Kijk, hier is het nog wat plat,” zegt ze, en strooit de mergel over het voorhoofd. Met een spatel schraapt ze het mergelgruis in banen. “Het moet niet te braaf worden.” Een beetje steenkool voor een lijntje bij de neus, een rimpel op het voorhoofd met zand uit de Veluwe, stukjes koraal voor de lippen. Het liefst werkt Dubois aan meerdere schilderijen tegelijk. Zo’n laagje lijm moet telkens drogen, hier en daar wordt weer iets weggekrast, en dan opnieuw. Zo wordt een portret opgebouwd, laag voor laag voor laag voor laag. Het is een magisch gezicht. Sint Jacobsschelp, Giant Seqouia bast, zoetwatermossel, lapis luzuli-steen (mooi blauw), kokkels, een veer – en zand uit de hele wereld. Dat is de verf van Judith Dubois. “Eigenlijk ben ik sinds een paar jaar in Rembrandt verzand,” zegt ze, en ja, dat grapje maakt ze vaker. We beginnen bij het begin. Judith Dubois (1966, Den Briel) groeide op in Zuid-Limburg. Haar vader werkte bij de DSM en haar moeder was een telg van een familiebedrijf met een dakpannenfabriek. Zo’n dakpan staat uiteraard, vermalen in een potje, bij Dubois in het atelier. Als kind zat ze al eindeloos te tekenen en schetsen op zolder. Na haar Atheneum-B wilde ze Bosbouw gaat studeren, maar ze mocht van haar ouders een jaar naar Italië, om daar de kunst een kans te geven. Het werden negen jaar. In Florence deed ze een kunstopleiding, ze gaf modeltekenles, werkte in een atelier voor restauratie en decoratie van oude meubels, waar ze de oude technieken leerde, zoals die van werken met ambachtelijke lijm, die haar later zo van pas zou komen. Net als een cursus fresco schilderen in Venetië, want het schilderen met gemalen aardepigment is erg verwant aan wat ze later zou doen aardemateriaal. Maar dat wist Dubois toen nog allemaal niet. Ze maakte vooral modeltekeningen en schilderde landschappen. Haar eerste tentoonstelling was in Zuid-Duitsland en snel daarna twee tentoonstellingen in Amsterdam, in 1990. Toen leerde ze Amsterdam kennen. De vrijheid en blijheid hier trok haar meteen aan. Dubois: “Italië is mooi, zeker Toscane. Ik woonde toen buiten de stad, en ik hoefde maar mijn deur uit te lopen om het landschap te kunnen schilderen. Maar het was toch ook erg macho. Als vrouw was je toen een tweederangsburger.” De laatste twee jaar van die negen in Italië woonde Dubois in Toscane én Amsterdam. Dubois: “Daar en hier. Dat was de ideale wereld. Best of both worlds.” Maar twee woningen aanhouden is ook alweer een dure grap, en toen de maffia in 1992 zelfs rechters begon te vermoorden, dacht ze: het is tijd om terug te gaan naar Nederland. In 1993 vertrok ze definitief naar Amsterdam en kwam terecht in een woongroep aan de Overtoom, waar nu nog haar atelier is, maar waar ze ook twintig jaar woonde. Dubois: “Ik leefde letterlijk tussen de schilderijen.” Ze deed werk in opdracht, had tussendoor exposities en twaalf jaar geleden begon ze ook als tolk Italiaans in de rechtbank. Haar thema was altijd de natuur en rechtvaardigheid. Dubois: “Met die opleiding Bosbouw wilde ik actievoeren, bossen redden. In plaats daarvan ben ik bossen gaan schilderen, en zo te vereeuwigen.” Haar epifanie kwam in 1996, tijdens een werkreis in Californië, waar ze twee schilderijen had verkocht. Ze reisde over Highway 1 en maakte overal schetsen met pastel. Langs de kust, tegen de rotsen, zag je overal prachtige lagen zand boven op elkaar. Precies de kleuren die ze zocht. Dubois: “Toen dacht ik, ik zit hier een beetje die kleuren na te maken, met pastel. Ik was een soort fototoestel. Overal waar ik kwam, probeerde ik in alles wat los en vast zit maar de kleur te vinden. Waarom pak ik niet gewoon die kleur, en plak het op het schilderij? Dan heb ik precies wat ik zoek.” Daar, tegen de rotsen aan een strand in Californië, ging ze voor het eerst in de weer met potjes, en nog meer potjes, en plakte ze zand op een schilderij van dat strand zelf. De eerste jaren hield ze het bij landschappen, logisch, in combinatie met verf, maar haar werk werd steeds verfijnder en niet lang daarna werd ze een purist: geen enkele verf meer. Het liefst wilde ze toen ook al een portret proberen, maar dat kwam er maar niet van – te druk met opdrachten. Dat veranderde in 2019, het Rembrandt jaar. Haar versie van een zelfportretje van een jonge Rembrandt – een schelp paste perfect als zijn kraag – werd opgenomen in de expositie RMBRNDT.NU. Die werd meteen verkocht, en Dubois herschiep Titus en ‘t Joodse Bruidje, onder de noemer Rembrandt Rises from Dutch Soil. Daarna volgden hedendaagse helden, zoals dorpsgenoot Tommy Wieringa en zijn vrouw Channa Samkalden, de advocaat die een zaak tegen Shell wist te winnen, aangespannen door vier Nigeriaanse boeren. Wieringa en Samkalden – beiden zijn dorpsgenoten in Broek in Waterland, waar Dubois sinds tien jaar met haar dochter woont – poseerden voor haar. Voor de portretten van Zelenski, Gorman en anderen liet ze zich inspireren door foto's en filmpjes. Dubois: “Ik ben mijn hele leven met schetsen en modeltekeningen. Het ging zo makkelijk, dat het een beetje saai werd. Deze manier van schilderen was echt een nieuwe uitdaging. Na die allereerste Rembrandt en Titus was ik meteen verkocht. En de portretten ook.” Dubois staat voor haar portret van De Vries. “Hij begint me al aan te kijken. Dat gevoel krijg je, als je naar het schilderij kijkt, net als bij Rembrandt. Het is er nog niet helemaal, het begint.” Ze haalt het portret van Wieringa van de wand, en houdt het in het licht, in steeds een andere hoek. “Met zijlicht kijkt hij bedenkelijk. Maar als het licht verandert, kijkt hij net even anders. Soms krijgt hij ineens een twinkel in de ogen. Dat krijg je gewoon niet met verf.” Die twinkel wordt veroorzaakt door de stukjes parelmoer die ze gebruikt. “Jaren geleden zag ik dat speciale parelmoerverf te koop is, juist voor die schittering. Ik denk dan, pak meteen parelmoer. Het zit in elk soort schelp.” Wieringa gaat weer terug aan de wand, en kijkt van daaruit toe. Dubois: “De ogen zijn het belangrijkst. Als je de ogen te pakken hebt, heb je de ziel. En dat is ook de boodschap van mijn werk: de aarde kijkt terug. Dat idee vind ik mooi. Dat je de aarde smoel geeft.” Dubois stopt wel meer symboliek in haar portretten. Zoals bij De Vries: stukken zeeden en stukken boomschors die precies in elkaar passen, zoals de puzzelstukken die De Vries altijd aan het leggen was. De verstrengelde tak blauwe regen heeft veel weg van de vorm van DNA. Een verweerde schelp lijkt op een vingerafdruk. En zo zitten in al haar portretten verwijzingen. De gele schelp Corculum cardissa en de blauwe mosselschelp – de Oekraïense vlag – bij Zelenski, de penneveer bij Wieringa, een Sint Jacobsschelp – de schelp zit in het logo van Shell – bij Samkalden. Sowieso komt het zand bij elk portret uit een streek die belangrijk was voor de geportretteerde, bijvoorbeeld bij De Vries onder meer uit de buurt van Putten (Puttense moordzaak) en de Antillen (Natalee Holloway). Dubois: “Het stikt van de symboliek, daar komt het op neer.” Ze nodigt uit om de schilderijen vooral aan te raken. “Contact met de natuur en de wereld om ons heen, is het thema dat altijd in mijn werk terugkomt.” Toch is dat nogal een stap – een schilderij aanraken. Dubois: “Ik snap de huivering, zo zijn we niet opgevoed. Maar door de lijm is alles keihard. Je moet eerder oppassen dat je je vinger niet openhaalt. Die afgebroken schelpjes zijn scherp.” Akuna is alweer een tijdje tot rust gekomen en ligt opgerold te slapen bij een ladekast. Daar komt wel weer meteen een einde aan, als Dubois een lade opentrekt om een ander project te laten zien, een kort uitstapje van de portretten. De Earthphone. In de lades liggen kunstwerkjes die lijken op smartphones en iPads, op ware grootte, keurig in een hoesje, en uiteraard ook gemaakt van aardemateriaal. Ook nu weer symboliek. Dubois: “De wereld is plat geworden. Zo plat als ons schermpje. Ik dacht: hoe kan ik ervoor zorgen dat mensen weer gewoon naar kunst gaan kijken, naar de natuur. Met de Earthphone sta je weer voortdurend in contact met de aarde. In plaats van een digitale foto van je vakantie, heb je een stukje van het land zelf. Op je bureau of gewoon in je broekzak.” Zo’n Earthphone pak je inderdaad een stuk makkelijk in de hand, en raakte het aan, allemaal zonder huivering. Dubois: “Ze hebben ook allemaal een home-knop. En als je erop drukt, hierzo – dan gebeurt er helemaal niets. Mooi, hè.” Bestaat er eigenlijk al een naam voor haar manier van werken? Dubois: “Ik had laatst een expositie in de kerk van Broek in Waterland en daar noemde iemand het: off the road-kunst. Dat vond ik een hele mooie.”||https://www.parool.nl/ps/portretten-van-zand-en-schelpen-peter-r-de-vries-begint-me-al-aan-te-kijken-net-als-bij-rembrandt~b93ea584/
2022-07-23||In Moskou stroomde de poëzie door de straten en we waardeerden elkaars cultuur||Op de Kermis kan je een waterpistool winnen. Een watermitrailleur eigenlijk. “Waarom niet, mam?” vraagt de jongen van acht, negen. “Omdat ik niet van wapens hou.” “Het is niet echt, maar water.” Dan zegt de moeder: “Ik weet dat het ongevaarlijk is, maar dat je op andere mensen richt en dan fantaseert dat ze dood of gewond zijn, vind ik walgelijk.” Ik loop langs ze en kijk berouwvol. Constant fantaseer ik dat bepaalde mensen dood moeten, maar daar staat tegenover dat ik vele doden levend fantaseer. In mijn geheugen leven de mensen trouwens altijd. Misschien ook omdat dat een plek is waar zich steeds meer doden ophopen. Ik zie jeugdig jongensverdriet. Hij wil niet dat z’n moeder kwaad is op hem – want zo oogt ze wel – én hij wil die lichtgele waterspuit om zich een soldaat te wanen, een held. Als hij net zo is als ik, wilde hij op die leeftijd niets liever dan zijn moeder beschermen. Maar tien jaar later wilde ik niet in militaire dienst. Je voorbereiden op een oorlog was een opvoedingsdoel. In Indië was mijn vader ‘landstormer’ geweest. Omdat hij hoorde bij een groep weldoorvoede Nederlandse bestuursambtenaren werden ze het bierbuikenpeloton genoemd. Te weinig geweren, geen passende kleren, geen strategie. Achteraf veel schaamte. Toen ik in 2006 in Moskou rondliep en sprak met acteurs, journalisten, schrijvers en filmers ontmoette ik alleen maar warme en zeker gezellige mensen met wie het goed drinken was; de poëzie stroomde door de straten en we waardeerden elkaars cultuur. Waren mijn ouders voor hen nu zo bang geweest? En voor wie ben ik dan nu bang? Niet voor de Dimitri’s, de Sacha’s en Fedors die ik toen ontmoette. Mijn vader zei destijds: “In het interbellum heb ik ook nooit een onsympathieke Duitser ontmoet.” Hij begreep dat je de gedachten van een volk kon sturen door een sterke Leider te kiezen en door onschuldigen schuldig te verklaren aan alles wat misgaat. Het jongetje op de kermis is verdrietig. Jaloers kijkt hij naar andere jongetjes met waterwapentuig. Ziet zijn moeder niet dat ze hier rondloopt in een grote ongevaarlijke metafoor van het leven: zwieren, zwaaien, gokken, schieten, winnen, verliezen, lachen, huilen. Draaimolens, botsauto’s, spookhuizen, schiettenten, de toekomstvoorspeller. En achter de kerk, waar het duister is, blazen jongens en meisjes elkaar nieuw leven in. Geef dat knulletje toch zo’n gele mitrailleur. Straks zit er geen water meer in maar kruit en lood. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/in-moskou-stroomde-de-poezie-door-de-straten-en-we-waardeerden-elkaars-cultuur~b749c741/
2022-07-23||‘Je moet durven, het opschrijven zoals jij het wil’: Splinter Chabot bovenaan Hebban Regenboog Top 100||Louter standaardwoorden heeft hij, zegt schrijver, podcast- en programmamaker Splinter Chabot (1996) verontschuldigend over de nummer 1-klassering van zijn debuut Confettiregen uit 2020 over zijn coming-out. “Zeer vereerd natuurlijk. Heel erg leuk weer. Dat kan ik niet ontkennen.” Maar misschien nog wel mooier is de derde plaats voor zijn in april verschenen roman Als de hemel genoeg ruimte heeft. “Toen ik werd gebeld en ze me vertelden dat er ook nog een boek op 3 stond, ging ik er vanuit dat het ging om Roze Brieven, waarin ik reacties op Confettiregen heb gebundeld. Want die stond vorig jaar op 4. Voor de formaliteit vroeg ik er naar. En toen bleek het te gaan om mijn roman.” Chabot: “Het is zo gaaf om als schrijver te merken hoe een boek wordt omarmd. Het is pas een paar maanden uit en ook nog eens dik. Drie is ook mijn lievelingsgetal. Ik ben geboren op 3 maart, de derde maand en ook de derde zoon. In al mijn werk zitten ook drietjes verstopt. Ik geloof in 3!” De nummer 2 is voor de Britse Alice Oseman met het eerste deel van haar graphic novel-reeks Heartstopper – nu ook een Netflixreeks. Chabot: “Die doet het bij jongeren heel goed, ik moet bekennen dat ik alleen de serie heb bekeken. Maar het is mooi dat series en boeken lhbtq-onderwerpen nu meer in de etalage zette, dit ligt voor jongeren makkelijker in het bereik dan bijvoorbeeld Oscar Wilde – heel mooi trouwens dat die met Het portret van Dorian Gray wel op 50 staat.” Chabot heeft zelf op de middelbare school geen boeken op zijn weg gevonden waarin een personage ‘iets van een regenboogkleur had’. “Daarom is die lijst zo belangrijk. Stel dat je jong bent en zoekende, verdwaald in je eigen hoofd, dan is het toch heel fijn dat je zo met één klik online herkenning kunt vinden – dat je iets van een spiegel tegenkomt, al zie je alleen maar de zijkant van je gezicht, of een stukje oor.” Als de hemel genoeg ruimte heeft kreeg stevige kritiek van literair recensenten, onder meer om een teveel aan woordvondsten en metaforen. Chabot is laconiek. Als schrijver leer je door andere boeken te lezen, zegt hij, zoals hij door De Taal der Liefde van Gerard Reve. “Van hem leerde ik dat je moet durven en gewoon doen. Opschrijven zoals jij het wil, móet opschrijven. Iedereen mag ervan vinden wat hij wil. Dat gaat om alles wat ik doe, ook van de manier waarop ik me kleed. Je moet ervan houden – of niet. Ik kies voor barok en kleurrijk, soms met glitter of kralen. En zo heb ik als schrijver een eigen stijl, sprookjesachtig, met dromerigheid.” Een andere les komt van de Franse schrijver Édouard Louis – 67 op de lijst met Weg met Eddy Bellegueule. “Ik lees nu zijn nieuwe boek Veranderen: methode. Hij is natuurlijk de man van het moment. Ik heb hem dit voorjaar live bij ITA op het podium gezien in Wie heeft mijn vader vermoord?, ook naar zijn eigen boek. Hij stelt: je moet als schrijver zelf de bühne opgaan. Een boek is het meest elitaire wat er is, je moet het naar de mensen toebrengen en het verhaal tot leven wekken.” “Louis is echt iemand tegen wie ik opkijk. En ja, daarin ook een voorbeeld. Niet dat ik me aan hem wil gelijkschakelen. Ik had tijdens mijn vakantie een boek van hem gelezen en had hem getagd op Insta. En hij reagéérde! Zo’n schrijversicoon! Ik voelde me als een klein kind. Terwijl het natuurlijk nergens over gaat, ik ben een van de tienduizenden, nee honderdduizenden die hem hebben getagd.” 1 Confettiregen, Splinter Chabot2 Heartstopper 1, Alice Oseman3 Als de hemel genoeg ruimte heeft, Splinter Chabot|4 Een klein leven, Hanya Yanagihara5 Rood, wit & koningsblauw, Casey McQuiston6 De zeven echtgenoten van Evelyn Hugo, Taylor Jenkins Reid7 Noem me bij jouw naam, André Aciman8 Nachtdier, Joost van Bellen9 Het weeshuis in de azuurblauwe zee, T.J. Klune10 Aristoteles & Dante ontdekken de geheimen van het universum, Benjamin Alire Sáenz11 Roze brieven, Splinter Chabot12 Zwemmen in het donker, Tomasz Jedrowski13 De laatste man, Pepijn Keppel14 Shuggie Bain, Douglas Stuart15 De geschiedenis van mijn seksualiteit, Tobi Lakmaker16 Simon vs de verwachtingen van de rest van de wereld, Becky Albertalli17 Een lied voor Achilles, Madeline Miller18 Het onzichtbare leven van Addie, LaRueV. E. Schwab19 Aan de andere kant van geluk, Nadine Swagerman20 Liefdeloos, Alice Oseman21 Heartstopper 2, Alice Oseman22 FAQ gender, Thorn Roos de Vries & Mandy Woelkens23 Nieuwe namen, Eveline van de Putte24 Heartstopper 3, Alice Oseman25 Mungo, Douglas Stuart26 Heartstopper 4, Alice Oseman27 De kapperszoon, Gerbrand Bakker28 Ik geef je de zon, Jandy Nelson29 De dagen van de bluegrassliefde, Edward van de Vendel30 Wat als dit het is, Becky Albertalli & Adam Silvera31 Gloei, Edward van de Vendel32 Meisje, vrouw, anders, Bernardine Evaristo33 Wolventijd, Lysander Mazee34 Wormmaan, Mariken Heitman35 Op het einde gaan ze allebei dood, Adam Silvera36 De boekbinder, Bridget Collins37 De laatste halte, Casey McQuiston38 Het charmeoffensief, Alison Cochrun39 Als je maar gelukkig bent, Robbert Blokland & Jessica van Geel40 Morgen ben je een ander kind, Regine Hilhorst41 Naar het paradijs, Hanya Yanagihara42 Een stralende toekomst, Rebecca Makkai43 Lieg met mij, Philippe Besson44 De kleur paars, Alice Walker45 Boyfriend material, Alexis Hall46 Dat zou jij nooit toelaten, Tessel Ten Zweege47 Door jou ben ik mij, Hinke van Abbema48 November en ik, Delfien vanden Heede49 Detransitie, baby, Torrey Peters50 Het portret van Dorian Gray, Oscar Wilde51 Het lammetje dat een varken is, Pim Lammers52 Stenen eten, Koen Caris53 De wereld volgens Garp, John Irving54 Een groene bloem, Floortje Zwigtman55 Vingervlug, Sarah Waters56 De avond is ongemak, Marieke Lucas Rijneveld57 Gebr., Ted van Lieshout58 Verpest, Liesbeth van Kempen59 Je moet dansen op mijn graf, Aidan Chambers60 Buitenleven, Nina Polak61 Echo, Thomas Olde Heuvelt62 Rubyfruit, Jungle Rita Mae Brown63 Ik heb bekend, Paul Haenen64 Stormachtig stil, Eveline van de Putte65 De afwijking, Dries Muus66 Fluwelen begeerte, Sarah Waters67 Weg met Eddy Bellegueule, Edouard Louis68 Op aarde schitteren we even, Ocean Vuong69 Gevaarlijk spel, Liesbeth van Kempen70 Hier zijn is niet de bedoeling, Lauranne Van Grinsven71 De jongen die van de klif sprong en zacht terechtkwam, Stefan Raatgever72 Wat het hart verwoest, John Boyne73 Lust en littekens, Herman Cools74 Giovanni’s kamer, James Baldwin75 Carol, Patricia Highsmith76 De grand tour, van Henry Montague Mackenzi Lee77 De kleine blonde dood, Boudewijn Büch78 Elle & Darcy, Alexandria Bellefleur79 De falling in love montage, Ciara Smyth80 Wat wij zagen, Hanna Bervoets81 Mijn broer heet Jessica, John Boyne82 Schijnbewegingen, Floortje Zwigtman83 Twee vrouwen, Harry Mulisch84 Spiegeljongen, Floortje Zwigtman85 Sinaasappels zijn niet de enige vruchten, Jeanette Winterson86 Glitter maakt alles beter, Sander den Baas87 Julian, Fleur Pierets88 George, Alex Gino89 Birthday, Meredith Russo90 Zomerburen, Rianne Robben91 Mystiek lichaam, Frans Kellendonk92 De dubbele waarheid, Roelof Smit93 Mijn meneer, Ted van Lieshout94 Boven is het stil, Gerbrand Bakker95 De prins en de naaister, Jen Wang96 Onderhuids, Suzanne Gerding97 Voor een verloren soldaat, Rudi van Dantzig98 De boer en de dierenarts, Pim Lammers99 Later als ik vliegen kan, Adriaan Volk100 Terug naar Tarvod, Boris Dittrich||https://www.parool.nl/kunst-media/je-moet-durven-het-opschrijven-zoals-jij-het-wil-splinter-chabot-bovenaan-hebban-regenboog-top-100~b838bdd7/
2022-07-23||Dichter Mischa Andriessen is ook een prozaschrijver – en wát voor een||Het korte verhaal staat dichter bij de poëzie dan bij de roman, vond de Amerikaanse criticus Harold Bloom. Daar was hij vast niet de eerste in, en zeker niet de laatste: onder anderen Joost Zwagerman haalde Bloom instemmend aan. Probeer de hemel mijn huis te maken is het prozadebuut van de meermaals bekroonde dichter Mischa Andriessen. Zeventien korte verhalen, waarin je niet per se de dichtershand herkent. Dat wil zeggen: de verhalen zijn niet opvallend compact of beschrijvend, hebben geen overdreven hoog show, don’t tell-gehalte, draaien niet nadrukkelijk om stijl, om taal, om ritme. Ze leunen sterk op toon en scènes, worden vaak vanuit de eerste persoon beschreven, door een hoofdpersoon met een herkenbare, spreektaalachtige verteltrant. Ze zijn verhalend, zonder dat ze om een dik aangezette plot draaien. En ze zijn – natuurlijk is dat veel belangrijker dan al dan niet opvallende poëziesporen – vrijwel allemaal goed. Qua thematiek komen ze sterk overeen. Niet voor niets zijn er zeven verhalen met de titel De thuiskomst, maar ook in de andere speelt thuiskomen of weggaan een grote rol. De hoofdpersonen snakken naar vertrouwdheid, verbinding, desnoods met een sleursituatie, met familieleden of geliefden waar ze de zenuwen van krijgen – maar het hoe of met wie doet er nauwelijks toe, lijkt Andriessen te zeggen; verbinding is verbinding, en niemand ontkomt aan het verlangen naar veilig contact. De verhalen variëren sterk in lengte, in personages – een echtpaar in oorlogstijd, een rijkeluisdochter, een stalkerige eenzaat met een jazz- en drankverslaving, een sociaal verstoten jonge vrouw. Ook binnen de verhalen blijft Andriessen veelzijdig. Het langste, Krabu, is een Squid Game-achtige getuigenis vanuit een strafkamp, maar ook een liefdesverhaal. De mogelijke strafkampontsnapping is even spannend en komisch als de liefdesrelatie, en beide verhaallijnen doen levensecht aan, ondanks, of misschien wel dóór de uitvergrote, bizarre taferelen. De humor zit ’m vaak in vileine of juist laconieke typeringen, maar ook in goed opgebouwde komische beschrijvingen, die soepel toewerken naar een vette grijns. Dit zijn niet alleen geen typische dichtersverhalen, als zoiets al bestaat. Het zijn überhaupt geen typische verhalen – toegankelijk, helder, en een tikje mysterieus, zoals het leven mysterieus, of beter gezegd absurd, soms ronduit idioot kan zijn.||https://www.parool.nl/kunst-media/dichter-mischa-andriessen-is-ook-een-prozaschrijver-en-wat-voor-een~ba397279/
2022-07-23||Het boek ‘De mannen van Poetin’ is essentieel voor wie het Rusland van nu beter wil begrijpen||Juist toen de Berlijnse Muur in 1989 verbrokkelde werd het fundament voor de machtshonger van Vladimir Poetin gelegd. De huidige Russische president werkte destijds als spion voor inlichtingendienst KGB in Oost-Duitsland. Op de avond dat het communisme in de DDR onder de voet werd gelopen, begonnen Poetin en zijn collega’s als bezetenen geheime documenten te verbranden. Toen in Dresden, waar Poetin was gestationeerd, demonstranten oprukten richting de villa waar de KGB zijn hoofdkwartier had, belde Poetin de lokale commandant van het Sovjetleger. De KGB had versterking nodig. Zijn verzoek werd nooit beantwoord. Poetin en de zijnen moesten het zelf maar uitzoeken. Waar voor velen de val van de Muur het begin van een nieuwe wereld betekende, was voor Poetin en zijn kameraden vooral duidelijk dat het tijdperk op zijn einde liep waarin ze – hand in hand met de dienstdoende Sovjetdictator – de dienst uitmaakten. Vanuit de schaduw poogden ze het vrije Westen te ontwrichten. Het was toen, in de gloed van de brandende dossiers over geheim agenten en overzichten van clandestiene geldstromen, dat Poetin moet hebben gezworen dat hij de glorie van zijn land zou herstellen en het vuur van de strijd tegen het Westen weer zou aansteken. Het duurde niet lang of de KGB hergroepeerde en begon, terwijl Boris Jeltsin Michail Gorbatsjov opvolgde als grote leider, te werken aan het herstellen van de orde én – al snel – ook aan de groei van hun persoonlijk rijkdom. Er zijn al vele boeken geschreven over de opkomst van Vladimir Poetin, maar het boek Putin’s People – dat na anderhalf jaar nu ook in een Nederlandse vertaling is verschenen – van journalist Catherine Belton is zonder meer een van de meest inzichtelijke en best onderbouwde. Belton, voormalig correspondent van de Financial Times, schreef niet zozeer een biografie van Poetin, maar meer een portret van zijn generatie die danste op de puinhopen van de Sovjet-Unie. Dat doet ze door middel van interviews met vele hoofdrolspelers, onder wie (voormalig) KGB-kopstukken, en met hulp van bronnen die nog steeds deel uitmaken van Poetins entourage. Die bronnen blijven om voor de hand liggende redenen anoniem. De begin dit jaar ingezette invasie in Oekraïne heeft het boek uiteraard niet gehaald, maar de vooraankondiging wel. De invasie past precies in het beeld dat Belton in een zeer gedetailleerd journalistiek werkstuk schetst. Het is een verhaal van een invloedrijke veiligheidsdienst die eerder dan de top van de communistische partij doorheeft dat de Sovjet Unie met zijn planeconomie op omvallen staat. De geheim agenten beginnen halverwege de jaren tachtig met hetgeen waarmee Poetin zijn hele loopbaan zal doorgaan: het witwassen van crimineel geld en het wegsluizen ervan naar buitenlandse rekeningen. Poetin brengt die methodes ook in de praktijk als hij begin jaren negentig wordt gelanceerd als viceburgemeester van Sint-Petersburg. Daar sluit hij verbonden met de lokale maffia en tuigt hij met hulp van zijn oude KGB-makkers een programma op waarmee hij voormalige Sovjet-eigendommen wegruilt. Zogenaamd tegen voedsel voor de bevolking, maar in werkelijkheid tegen zwart geld. Met de winst worden, behalve hun eigen luxeleven, ook bewegingen gefinancierd die bondgenootschappen als de Navo en de EU in de wielen kunnen rijden. De KGB’ers verdienen miljoenen, maar zien tot hun afgrijzen dat de mannen die in het gevlei waren gekomen bij de nieuwe president Jeltsin miljarden binnenharken door staatseigendommen voor een fractie van de werkelijke waarde over te nemen. Achter het geld aan vertrekt Poetin in 1996 naar Moskou, waar hij in sprinttempo carrière maakt. Terwijl het establishment rondom Jeltsin vooral beducht is voor een rentree van de oude communisten, wordt Poetin bijna uit het niets directeur van de opvolger van de KGB, de FSB. En wanneer Jeltsin en zijn clientèle druk zijn met het zoeken naar doofpot waarin een onderzoek naar zelfverrijking kan verdwijnen, ruiken de KGB’ers hun kans om hun pion naar voren te schuiven en een machtsstrijd te ontketenen. Exemplarisch is de aanval op de rijkste Rus op dat moment, Michail Chodorkovski, die de nieuwe machthebber niet wenst te gehoorzamen. Zijn oliebedrijf Yukos wordt hem afhandig gemaakt en hij wordt voor bijna tien jaar in een strafkamp weggestopt. Alle oligarchen weten dan: wie de eisen van nieuwe baas niet inwilligt, raakt alles kwijt. Belton is geen schrijfster die haar betoog kleurt met omschrijvingen van het decor. Haar focus ligt op het uitdiepen van de geld- en machtsstromen. Daarbij was een legenda met een korte beschrijving van al die Russische apparatsjiks handig geweest. De Mannen van Poetin is zo een boek dat concentratie vereist, maar essentieel is voor wie het Rusland van Poetin beter wil begrijpen.||https://www.parool.nl/kunst-media/het-boek-de-mannen-van-poetin-is-essentieel-voor-wie-het-rusland-van-nu-beter-wil-begrijpen~bfd55791/
2022-07-23||Opinie: ‘Gemeente, maak werk van het rattenprobleem in de Molenwijk, voordat er ziektes uitbreken’||Het aantal ratten in de Molenwijk groeit gestaag. Er zijn er inmiddels zoveel dat je geen enkele moeite meer hoeft te doen om er een tegen te komen. Het omgekeerde is eerder het geval. Nu is de Molenwijk voor bruine en zwarte ratten met zijn bosjes, watertjes en grasveldjes natuurlijk een vijfsterrenhotel. Dus die gaan voorlopig niet op zoek naar een ander onderkomen. De gemeente, verantwoordelijk voor onze gezondheid, kent het probleem, maar heeft de oplossing ervan uitbesteed. Er schijnt zelfs vanuit diverse gremia een werkgroep in het leven te zijn geroepen, maar zo te zien zijn die nog in de fase van het kennismakingsgesprek bij de koffieautomaat. Misschien voor de leden van de werkgroep handig om te weten: de vlooien van zwarte ratten brengen ziekten over, zoals de pest. Tenzij u een andere opdracht hebt gekregen, verzoek ik u dan ook vriendelijk met bloedspoed dit vijfsterrenhotel op te rollen.Kit Paymans-van Heel, Amsterdam Inhakend op het statement van Anne-Marie Grijzenhout van Café Nol over echte Amsterdammers, had dit niet beter en Amsterdamser kunnen worden verwoord. Een echte Amsterdammer is niet alleen geboren maar ook getogen in Amsterdam. Heeft al op jonge leeftijd de stad en haar inwoners ontdekt en een bepaalde kijk, humor en mentaliteit op het leven ontwikkeld. Mensen uit andere steden of dorpen van Nederland doen dit ook in de omgeving waar ze opgroeien. Wanneer deze mensen later naar Amsterdam verkassen zijn het dus import-Amsterdammers. En dat zal niet veranderen. Maar wees welkom en no hard feelings.Harr Frederiks, Amsterdam Het Sloterstrand is gesloten, want het zand wordt gezeefd. Helaas kan dat niet ongedaan worden gemaakt, want het staat al een tijd op de planning. Ik weet niet wie de planning gemaakt heeft, maar de persoon die dat gedaan heeft lijkt me niet echt slim. Je zou toch denken dat je zoiets gaat plannen voordat de zomervakantie begint!Hennie van der Baan, Amsterdam Was er al een lijstje met zaken die het wantrouwen in de overheid voeden? Dan voeg ik daar graag aan toe: Het betalen van een dwangsom om gegevens binnenskamers te houden die het imago van het departement kunnen schaden. Deze handelwijze geeft een nieuwe deuk in dat al zo gebutste vertrouwen en kennelijk is die deuk nog groter als de beerput opengaat. De burger betaalt uiteindelijk de dwangsom en het zou van moed getuigen om de baten naar sociale doelen te laten vloeien zoals de voedselbank, opvang van daklozen en zo nog veel meer. En omdat het departement van Volksgezondheid zich nog niet schaamt voor zijn gedrag, stuur ik 50 doosjes roze schmink op om toch wat schaamrood op de kaken te kunnen aanbrengen.Ronald Sanders, Amsterdam||https://www.parool.nl/columns-opinie/opinie-gemeente-maak-werk-van-het-rattenprobleem-in-de-molenwijk-voordat-er-ziektes-uitbreken~b9ffe05a/
2022-07-23||Ik ben rationeel genoeg om te weten dat je niet alle Zaynabs, Olga’s en Tatjana’s van de wereld in Nederland kunt opvangen||Utrecht is de eerste stad die flink meer sociale huur gaat toebedelen aan nieuwkomers, terwijl de mensen die in Nederland geboren zijn soms 12 jaar wachttijd hebben opgebouwd en nu nog langer achter het net gaan vissen. Ik vind het lastig, merk ik. Zo’n plan is ook politieke armoe, want het is geenszins een plan voor de lange termijn voor de omgang met te veel asielzoekers ten opzichte van het aantal huizen dat er in Nederland is. Het aantal nieuwkomers zal bovendien alleen maar toenemen door de gevolgen van klimaatverandering. En zolang we leiders hebben zoals die idioten in Sri Lanka, waardoor nu hele delen van de bevolking daar omkomen van de honger, zal migratie naar ‘beter’ altijd blijven bestaan en zelfs omvangrijker worden. Het is daarom dweilen met de kraan open. En dan heb ik het nog niet eens over de enorme polarisatie tussen bevolkingsgroepen, die het Utrechtse plan absoluut teweeg zal brengen. Tot nu toe konden we lachen om de mevrouw die zei dat ‘hun onze banen inpikken’ want ‘dat heb op Facebook gestaan’ of om de jongen in Nijmegen die vond dat alle Marokkanen terug moeten naar Istanboel. Tuurlijk is het dom gebracht, maar inmiddels hebben ook de intelligentere mensen aan die kant van het politieke spectrum alleen maar meer brandstof en argumenten gekregen voor hun standpunten. Een kern van waarheid, noemen we dat. Is dit populistische prietpraat? Nee. Want ik vind het ook lastig. Als ik de asielzoekers in Ter Apel zie die op stoelen moeten slapen, gaat mijn hart uit naar die mensen. Ook omdat ik vriendinnen heb die in een azc hebben gezeten en die nu hartstikke succesvol zijn en veel bijdragen aan dit land. Ik ga dan toch denken: als Zaynab nu was gekomen, in plaats van 25 jaar geleden, zou ze op straat moeten slapen met haar zusjes en ouders, terwijl ze moest toezien hoe de Oekraïense Olga en Tatjana met knuffels en kusjes ontvangen worden. Met gastvrijheid en een plekje in warme huizen en zelfs in het paleis van de koning. Het ministerie van Justitie deelde deze week op Twitter dat er nog bijna 3200 bedden beschikbaar zijn voor Oekraïners in Nederland. En de mensen die in Ter Apel op straat slapen dan? Maar ik ben ook rationeel genoeg om te weten dat je niet alle Zaynabs, Olga’s en Tatjana’s van de wereld in Nederland kunt opvangen, en al helemaal niet ten koste van de Rita’s, de Vera’s, Sanders, Mohammeds en Fatima’s. Daar zijn simpelweg geen huizen voor. De politiek heeft nu een keus gemaakt voor de ene groep en laat daarmee automatisch de andere groep keihard vallen. En dáár ben ik het ook niet mee eens. Dat kan niet de oplossing zijn. Mensen helpen in een noodsituatie moet, maar we moeten ook realistisch blijven en inzien dat Nederland nu al niet genoeg huizen heeft. Opvang mag niet ten koste gaan van mensen die hier al jaren op de wachtlijst staan. Waarom doen we niet meer aan opvang in de regio? Of in minder dichtbevolkte landen? Is dat een soort taboe, geldt dat als alleen rechtse standpunten? Ik vind het realistischer klinken dan wat we nu doen. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/ik-ben-rationeel-genoeg-om-te-weten-dat-je-niet-alle-zaynabs-olga-s-en-tatjana-s-van-de-wereld-in-nederland-kunt-opvangen~b16fc0e0/
2022-07-23||Marion Koopmans: ‘Toen ik die doorschijnend gele vloeistof zag, was dat een magisch moment’||“In onze wereld waren meer dan 30 triljoen virussen rond, die allemaal tegelijkertijd in staat zijn om alles over te nemen. Dat weet nu iedereen wel. Een virus kun je zien als een belangrijke schakel in de gezondheid van een ecosysteem. Daarom ben ik er zo gefascineerd door.” “Eind jaren tachtig was ik aan het promoveren. Ik was geïnteresseerd in het torovirus, dat we toen alleen met elektronenmicroscopie hadden gezien. Het virus was net ontdekt. We vroegen ons af wat het was en wat het zou kunnen doen. Om dit uit te vinden kocht ik tien kalveren die ik in een hok stopte achter het universiteitsgebouw van de faculteit Diergeneeskunde. Een jaar lang bekeek ik ze elke dag voor een health check, onderzocht ik twee keer per week hun poep en keek ik wekelijks hun bloed na.” “Een jaar later heb ik alle verzamelde monsters getest met virusdetectiemethoden en antistofdetectiemethoden. Dit deden we met een combinatie van centrifugeerstappen, waarbij de virussen geconcentreerd werden uit mest, en een laboratoriumtest die Elisa heet. Dat zijn platen waar je verdunningen van je testmateriaal, in dit geval mest, in kan doen.” “Vervolgens voeg je antistoffen toe waar een enzym aan gekoppeld zit. Als er in je testmateriaal een virus zit, dan binden de antistoffen met het enzym. En als je daar dan weer een bepaald stofje bij gooit, wordt de vloeistof geel.” “Toen ik een doorschijnend gele vloeistof zag, was dat een magisch moment. Ik heb al het materiaal vervolgens in een run achter elkaar getest. Toen zag ik in een oogopslag de hele infectiegeschiedenis voor me op tafel. Ik zag met eigen ogen hoe gezonde dieren besmet werden, en dat dit uiteindelijk diarree veroorzaakte.” “Het is nu meer dan dertig jaar geleden, maar het is nog steeds het soort studie waar ik echt van hou: fundamentele viruskennis gebruiken om testen te ontwikkelen om een klinisch vraagstuk te beantwoorden.”||https://www.parool.nl/wereld/marion-koopmans-toen-ik-die-doorschijnend-gele-vloeistof-zag-was-dat-een-magisch-moment~b2df2d34/
2022-07-23||Op een blind paard in Volendammer kledingdracht de wereld rond||De twee Italianen die de Nederlandse grens over kwamen rollen met een ton, waren voorjaar 1910 het gesprek van de dag. Een groepje Amsterdammers vroeg zich af waarom Nederlanders niet zo’n ‘excentriek stukje’ konden uithalen. Al pratend werd het idee geboren om Roode Karel uit de Eerste Goudsbloemdwarsstraat van Amsterdam naar Parijs te laten lopen, met een blok aan zijn been. Karel Cornelis Johannes Pieters, die zijn bijnaam in de Jordaan dankte aan zijn rode haar, was meteen voor het idee te porren. Vooral door de 300 gulden die hij zou ontvangen als hij de tocht wist te volbrengen. Met strooibiljetten werd promotie gemaakt voor de wandeltocht van Roode Karel ‘met een blok aan zijn been, gelijk reeds in Frankrijk is geschied met een persoon met een ton aan zijn been’. Op 13 februari 1910 vertrok Karel met een houten rol van 12 kilo, met een ketting geklonken aan zijn rechterenkel. De ketting bleek al op de eerste etappe naar Haarlem van inferieure kwaliteit, en moest in Halfweg al worden vervangen. Het blok begaf het in Dordrecht. Maar op 9 mei bereikte hij Parijs, waar hij welgeteld één dag bleef. Ook Bram Mossel, Frans van der Hoorn en Gerard Perfors trokken op 16 juli 1911 op de Amsterdamse Dam veel bekijks. Ze werden uitgemaakt voor padvinders, carnavalsgasten of wat de toekijkende Amsterdammers nog meer inviel. Maar op hun sandalen zetten ze koers naar buurgemeente Watergraafsmeer en verder, op zoek naar vrijheid, sociale gelijkheid en verbroedering tussen de volken. Ze waren nog aan het wandelen toen de uitbraak van de Eerste Wereldoorlog abrupt een einde maakte aan hun hoop op wereldvrede. Na de oorlog nam het aantal globetrotters sterk toe. ‘Ze vermenigvuldigen zich als de muizen,’ constateerde een krantenredactie. Aangezien de wereldwandelaars op reis bijna allemaal leefden van de verkoop van portretkaarten, waren ze gebaat bij publiciteit. Ze probeerden dan ook zoveel mogelijk op te vallen. Populair onder de wereldwandelaars waren ansichtkaarten in Volendammerklederdracht, compleet met klompen. Gerbrand en Adriana Wijdenes wilden zich onderscheiden en begonnen in 1922 aan een reis om de wereld in een cowboypak. De in 1899 geboren Amsterdammer Jan Willem Greeff koos uit pure noodzaak voor een bijzonder vervoermiddel. Hij had in 1917 bij een ontploffing zijn beide benen verloren. De avontuurlijke Greeff ging met zijn neef Willem Johan Weiss op reis in een kaki kostuum. Greef verplaatste zich in een driewieler met handbediening en Weiss reisde op een blind paard dat nog in de Eerste Wereldoorlog dienst had gedaan. Eenmaal in Parijs stortte het paard dood neer. Greeff beweerde later dat ze de tegenslag te boven waren gekomen: ze zouden zijn doorgereisd en met Greeffs driewieler en een nieuw paard de woestijn doorgezworven zijn. De Amsterdammers Dolstra en Heijm vertrokken in 1924 vanaf het Haarlemmerplein naar Parijs, op stelten. Voor ze naar het zuiden afzakten maakten ze eerst een rondwandeling door Nederland om kaarten te verkopen. Een journalist verzuchtte ‘… nu zijn er weer twee die zich hoogergeplaatst voelen en het op stelten zullen probeeren om Parijs te bereiken. Waarmee opnieuw is bewezen dat er meer gekken losloopen dan er opgesloten zitten.’ Ook Jan Vet had door dat je moest opvallen en besloot al wandelend een ton voort te rollen. Hij vertrok vanaf de Nieuwmarkt voor een reis van vier jaar en verwachtte 40.000 kilometer af te leggen. Vet trok een witte trui aan met een met rood-wit-blauw lint en was bij zijn vertrek omringd door honderden Amsterdammers. Over ‘den koenen globetrotter’ werden de meest spectaculaire verhalen verteld. Zo was Jan in zijn jonge jaren ook al een reiziger geweest. Zijn moeder stuurde hem er ooit met een dubbeltje op uit om brood te halen. Hij kwam pas na anderhalf jaar terug, zonder brood. Globetrotters in een invalidenwagentje, op stelten of met een ton, Amsterdammers keken nergens meer van op. Toch moest ze even in hun ogen wrijven toen de acrobaat Charles Takkenberg in november 1923 besloot vanuit de Jordaan te gaan koprollen naar Marseille. Hij trok een leren pak aan met een gevoerde capuchon, kniebeschermers en een paar enorme wanten en begon te duikelen. De kranten schreven dat hij rijp was voor het gekkenhuis. Takkenberg trok veel bekijks en verkocht veel briefkaarten. En niet alleen in Amsterdam. Ook in België en Frankrijk liepen steden en dorpen uit om de ‘plongeur’ te bekijken. Op 11 februari 1925 duikelde Takkenberg onder grote publieke belangstelling Marseille binnen. Het is de vraag of Takkenberg werkelijk de hele afstand duikelend heeft afgelegd. Onmogelijk is het niet, maar het meest waarschijnlijke is dat hij zich pas bij het naderen van een stad of dorp in de duikelstand zette. Je moet wel heel fanatiek zijn wanneer je op het zonovergoten Franse platteland in een leren pak met gevoerde capuchon blijft koppeltjeduiken. Jaco Berveling is socioloog en wetenschapsjournalist.||https://www.parool.nl/wereld/op-een-blind-paard-in-volendammer-kledingdracht-de-wereld-rond~b7389327/
2022-07-23||Expositie over excentrieke modeontwerper Balenciaga: ‘Hij had liever een jurk dan een mens’||Gaspard de Massé, beheerder van het Balenciaga-archief in een buitenwijk van Parijs, zegt een echte Cristóbal Balenciaga vrijwel meteen te herkennen. Op de ­locatie van 3000 vierkante meter, die uit veiligheidsoverwegingen geheim moet blijven, zijn 8020 stuks van het modehuis ondergebracht. Liggend in zuurvrije dozen of hangend met een body erin, om ze te conserveren voor de uh, eeuwigheid? Dat laatste weet hij niet, maar dat ze ons ver gaan overleven is zeker. De meest kwetsbare stuks zullen in de nabije toekomst ­gedigitaliseerd worden, al zal het behelpen worden voor toekomstige generaties bewonderaars wanneer ze de stoffen niet kunnen voelen. Zo is gazar een gaasachtig materiaal dat de couturier zelf ontwikkelde met de Zwitserse stoffenfabrikant Abraham. Andere kenmerken van zijn handschrift: sculpturale volumes, ­bijzondere verhoudingen, het ontbreken van de taille, en de stof die als een schaduw om het ­lichaam valt. Laatst werd De Massé nog een Balenciagajurk aangeboden. “De prachtige print had van hem kunnen zijn, maar de not so beautiful dress deed alle alarmbellen rinkelen.” Het label bleek er vals opgenaaid. Na gazar, volgde zagar, een stof die eveneens gekocht mocht worden door concurrenten. De Massé met enige trots: “Yves Saint Laurent heeft het ook geprobeerd, maar hij vond het een te moeilijk materiaal om mee te werken.” De Spaanse couturier wordt vijftig jaar na zijn dood, met alle technische kennis van nu, nog steeds gezien als dé couturemeester. “Er is nooit meer iemand opgestaan die zo goed was als hij was,” zegt Miren Arzalluz, directeur van het Parijse museum Palais Galliera, voormalig conservator van het Balenciagamuseum in Getaria en dé Balenciagaexpert. “Opvallend: die erkenning kreeg hij al toen hij nog leefde, zelfs van Coco Chanel, toch niet scheutig met complimenten.” Arzalluz groeide op nabij Getaria, de geboorteplek van Cristóbal, maar raakte tijdens haar studie modegeschiedenis in Londen pas compleet geobsedeerd door de man waarvan werd gezegd dat hij rechtstreeks vanuit een vissersdorp naar Parijs ging, daar een modehuis opende en de ­gehele aristocratie hunkerend aan zijn voeten kreeg. “Dat leek mij sterk, er moest meer zijn en dat was ook zo. Hij had eerder al drie winkels ­in Spanje en kleedde leden van de Spaanse koninklijke familie.” Een idee van de impact van zijn shows, begin jaren zestig als volgt beschreven door Diana Vreeland, hoofdredacteur van de Amerikaanse Vogue. “Mensen vielen flauw. Audrey Hepburn vroeg eens waarom ik niet zat te schuimbekken, ik antwoordde dat ik als lid van de pers probeerde kalm en afstandelijk te blijven. Even later gleed Gloria Guinness, de Mexicaanse socialite, uit haar stoel op de grond.” Volgens Carmel Snow, destijds hoofdredacteur van Harper’s Bazaar, landde Balenciaga’s radicale silhouet begin jaren vijftig in Parijs als een stille bom. “Inkopers en editors keken vol afgrijzen naar zijn unfitted suits die los van het lichaam stonden, je voelde de haat in de salon. Waarom zou een vrouw zo’n aardappelzak ­dragen in plaats van haar mooie figuur tonen?” Twintig jaar lang probeerde Arzalluz onder de huid te kruipen van de geniale couturier, resulterend in het boek Balenciaga, the making of a master, een reconstructie van de eerste veertig jaar van zijn leven, voor hij een ster werd. “Soms voelde hij als mijn vader of beste vriend.” De mysterieuze couturier gaf in zijn leven slechts twee interviews, ná sluiting van zijn ­salon, en weigerde zelfs zijn beste klanten te ontmoeten. De anekdote dat hij ooit voor het oog van zijn kleermaker Juan, net herstellende van een hartaanval, met een scheermes alle ­naden van een mantelpakje uiteenreet omdat hij niet tevreden was, draagt ook bij aan zijn ­onvriendelijke imago. Arzalluz doorprikte echter de mythe van de diepreligieuze man. “Balenciaga was zeker religieus, maar de link tussen het katholicisme en zijn werk is sterk overdreven. Wat er typisch Baskisch aan hem was? Zijn gevoel voor soberheid, afstrippen tot de essentie, geen onnodige decoratie. In zijn zoektocht naar andere vormen was zwart zijn grootste bondgenoot, zonder kleur geen afleiding.” Zéker heeft ze mensen gestalkt, waarvan ze wist dat ze een historisch belangrijk Balenciaga stuk in hun bezit hadden. “Continu. Vrouwen die klant waren, of hun moeder en grootmoeder. Soms met succes, soms ook niet. Er kleven zoveel herinneringen aan textiel, daar is niet door iedereen makkelijk afstand van te doen.” Kan dan niemand wat Cristóbal deed? “Kúnnen misschien wel, maar bedenken nee,” zegt Véronique Belloir, conservator van Palais ­Galliera en co-creator van de tentoonstelling Balenciaga – Meesterlijk Zwart, die eerder in Musée Bourdelle te zien was en van 24 september 2022 tot 5 maart 2023 in Kunstmuseum Den Haag. Zo’n zestig zwarte topstukken uit de collecties van Palais Galliera en Maison Balenciaga, aangevuld met accessoires, tekeningen, ­f­oto’s en archiefmateriaal. “Zijn manier van denken, vooral ook over de ruimte tussen stof en lichaam was zó avant­gardistisch,” zegt ze in het depot van Palais ­Galliera tussen twee rekken met topstukken die worden voorbereid op hun reis naar Den Haag. De ruimte in het depot heeft iets weg van een mortuarium. Op een tafel die lijkt op een brancard ligt in zuurvrij papier verpakt een zwarte jas met witte bontkraag, de tag eraan maakt het ­extra luguber. “Al die iconische topstukken van de 20ste eeuw komen nu allemaal naar Den Haag, ik word er een beetje nederig van,” zegt de eveneens aanwezige Madelief Hohé, conservator mode en kostuum van het Kunstmuseum. Naast kledingstukken zullen er ook accessoires, hoeden, én tekeningen van Constance Wibaut te zien zijn in Den Haag. Twee topstukken, een grote tulpachtige vorm en een avondcape met capuchon, krijgen straks alle ruimte in één zaal. Iets minder dan de helft van de ontwerpen zal ter bescherming worden tentoongesteld in vitrines. Hohé: “Voordeel is dat je er omheen kunt lopen en er met je neus bovenop kunt staan. Er mag niet te veel licht, max 50 lux, op de ontwerpen vallen, zwart kan anders snel richting bruin of grijs gaan. Er kan sowieso geen spotje op, want dat brandt er zo doorheen.” Begin september arriveert alles in vracht­wagens in Louis Vuittonachtige bekistingen, waarin weer losse zuurvrije dozen zitten van ruim twee meter lang, waarin alle stuks platliggen. Daarna volgt de mannequinage, oftewel het aankleden van de Stockmanpoppen. “Om geen schade te berokkenen proberen we de poppen te vormen naar hoe die jurk op een lijf geweest moest zijn. Best een puzzel.” Het Kunstmuseum bezit zelf ook twee Balenciaga’s, waaronder een geborduurd jasje van wijlen mezzosopraan en alt Else Rijkens. Vanwege de kleur niet te zien op de geheel zwarte tentoonstelling, wèl een bruikleen van het Rijksmuseum, gemaakt door Catharina Kruysveldt-de Mare. Zij kocht patronen in licentie bij Balenciaga. Wat is Hohé’s indruk van de ­geheimzinnige couturier? “Ik denk dat hij niet zo sociaal was, liever een jurk dan een mens.” Goed zoeken en je vindt online een Balenciaga voor 200 euro, zegt Gaspard De Massé, “maar de prijs voor een topontwerp op een veiling bij Sotheby’s is vergelijkbaar met die van een ­gemiddelde Picasso.” Er komen nog vaak ­ontwerpers en studenten naar het archief, want een halve eeuw na de dood van de couturier is ­Balenciaga weer één van de meest toonaangevende modehuizen, met de Georgische Demna Gvasalia aan het roer. Hele andere koek. Zijn collectie voor deze zomer presenteerde hij met een korte film waarvoor hij samenwerkte met The Simpsons, waarin Homer bijna flauwviel toen hij het prijskaartje van de Balenciagajurk van Marge zag: 19.000 dollar. Over wat Cristóbal ervan gevonden zou hebben, blijft De Massé ­diplomatiek. “Het is een andere tijd, maar de onlangs weer nieuw leven ingeblazen couturelijn heeft wel raakvlakken met de werkwijze van monsieur Balenciaga.” Wat als Kim Kardashian, momenteel het gezicht van het modehuis, volgend jaar een iconische vintage Balenciagajurk wil lenen voor het Met Gala? De Massé zegt geen idee te hebben, maar zijn gezicht en vooral het minzame lachje spreekt boekdelen. Hij gaat waarschijnlijk ­persoonlijk voor de deur naar het heiligdom ­liggen.||https://www.parool.nl/kunst-media/expositie-over-excentrieke-modeontwerper-balenciaga-hij-had-liever-een-jurk-dan-een-mens~b62f2ace/
2022-07-23||Opinie: ‘Slimmer en effectiever werken betekent: werken met minder personeel’||Hoge inflatie, stakingen en te weinig personeel. In heel Europa is de economische realiteit niet die van de roaring twenties zoals velen hadden gehoopt na de coronalockdowns. In plaats van dezelfde stijgende economische welvaart als in de jaren twintig van de vorige eeuw, lijken wij verder af te glijden in een cost-of-living-crisis. De historie kent veel momenten waarin deze economische problemen zich voordeden, maar de oplossing die zich nu aandient is er een die voor het eerst mogelijk is: minder werken. De nasleep van de lockdowns is evident. Nooit eerder werden zoveel sectoren tegelijk hard geraakt (horeca, reizen, zorg) als in coronatijd. De gevolgen nu de lockdowns voorbij zijn: meer vraag naar personeel, dat er niet is. Samen met de oorlog in Oekraïne, hoge inflatie en de nodige veranderingen om de milieudoelen te halen, zorgt voor brede protesten en stakingen. Zie het boerenprotest in Nederland over de stikstofmaatregelen. In Frankrijk en het Verenigd Koninkrijk staakt spoorwegpersoneel met de eis voor meer loon en het behoud van banen. De afgelopen weken gaan ook in Italië, Polen en Spanje boeren met tractoren de straat op in protest tegen groene overheidsvoorschriften en hoge brandstofprijzen. We begeven ons in wat de Engelstalige media the summer of discontent noemt. Een verwijzing naar de openingsacte in Richard III van William Shakespeare, daarover later meer. Tegelijk vindt op technologisch vlak een stille revolutie plaats. In 2019 kwam Boston Dynamics met Spot, vooral bekend als het ritmisch dansende robothondje. Een gimmick, waarvan de toepassing in de economie beperkt is. Uit hetzelfde bedrijf komt nu Stretch, een robot toegepast op automatisch magazijn werk. Stretch zal in 2023 toetreden tot de arbeidsmarkt. Onder andere DHL en H&M hebben al hun orders geplaatst. In een andere sector kwam OpenAI recentelijk met Dall-E, een op kunstmatige intelligentie gedreven platform waar men een algoritme de meest gedetailleerde en veelzijdige foto’s en digitale schilderijen laat maken door een paar zinnen in te toetsen. Voor de duidelijkheid: Dall-E zoekt niet naar een afbeelding en past geen bestaande afbeelding aan, maar creëert iets geheel nieuws. Een creatieve intelligentie waar voorheen van werd gedacht dat die alleen bij de mens hoorde. Deze voorbeelden zijn voorlopers in een bredere trend. Waar in vorige eeuwen vooruitgang altijd gepaard ging met het verschaffen van arbeid, is dat door kunstmatige intelligentie en robotisering veranderd. De techniek kan leren en zichzelf controleren en repareren. In deze eeuw zal er steeds minder werk zijn voor de mens. ‘In het verleden kwamen er ook altijd nieuwe banen bij’ is een vaak gehoord argument waarom er altijd werk zal zijn. Dat is gebaseerd op de aanname dat wat we vroeger zagen ook in de toekomst zal gebeuren. Echter bieden prestaties uit het verleden geen garantie voor de toekomst. Wat maakt de mens zo uniek dat er taken zijn die alleen hij kan uitvoeren, zelfs als die nu nog niet bestaan? Voor het uitvoeren van werk is intelligentie nodig: het vergaren en toepassen van kennis en vaardigheden. De mens was hier uniek in, zeker als die onderling samenwerkte en technologische hulpmiddelen gebruikte. Steeds vaker kan techniek zijn intelligentie echter autonoom toepassen. De eerdere voorbeelden van Dall-E en Stretch staan aan het begin van deze ontwikkeling. Technologie zal slimmer worden dan de mens, zeker in toegepaste taken. Het unieke aan de mens is straks niet langer ons werkvermogen. Het verzet in Europa gaat in de kern om het beschermen van werk, inkomen en werkomstandigheden. Het wanhopig willen behouden van banen en de huidige werkomstandigheden zorgt voor barrières in het veiliger, duurzamer en betrouwbaarder maken van het leveren van goederen en diensten. Slimmer en effectiever werken zal in de praktijk steeds meer betekenen: werken met minder personeel. Los van of het technisch mogelijk is, is de belangrijkere vraag of we er als samenleving op voorbereid zijn. Werk staat aan de basis van onze economie en overheid (loonbelasting als grootste inkomstenbron) en voorziet voor velen in zingeving. Het vraagt een koersverandering in ons denken. De retoriek van ‘werk moet lonen’ en ‘recht op werk’ zou niet aan de orde moeten zijn als het betekent dat we minder duurzaam, minder efficiënt en minder veilig produceren als we het werk laten uitvoeren door mensen. Terug bij Shakespeare en Richard III, die aan het eind van zijn openingsmonoloog aangeeft: “Ik haat de luie genoegens van deze dagen.” In een toekomst met minder werk moeten wij de ‘luie genoegens’ van onze tijd juist omarmen en perfectioneren. Omarm de deeltijder, omarm de hobbyist, omarm zij die de tijd anders invult. We moeten erkennen dat we op weg zijn naar een toekomst met minder arbeid en dat hier een andere denkwijze voor nodig is. De vraag van onze tijd zou niet moeten zijn hoe we mensen aan het werk houden en ongelijkheid bestrijden door hogere lonen, maar hoe we meer gelijkheid creëren en mensen ondersteunen in de transitie naar een economie met minder werk.||https://www.parool.nl/columns-opinie/opinie-slimmer-en-effectiever-werken-betekent-werken-met-minder-personeel~bec85037/
2022-07-23||Johnas van Lammeren van de Partij voor de Dieren: ‘300.000 ballonnen oplaten? Are you fucking kidding me?’||“Daar ben ik geboren, mijn vader studeerde er elektrotechniek. De hele Van Lammerentak, tot diep in de geschiedenis, bestaat uit ingenieurs die de interessantste dingen hebben uitgevonden. Het pientere pookje van DAF is van een overgrootvader bijvoorbeeld – hoefden bestuurders niet meer te schakelen.” “Mijn vader was 28 jaar toen hij mij kreeg, mijn moeder 26, ik was de derde van drie jongens. Na drie maanden vertrokken we naar Adelsdorf, in Duitsland, tegen de Tsjechische grens. Daar ging mijn vader werken bij een waterkrachtcentrale. Duurzame energie. Maar ik ben vanaf mijn vijfde opgegroeid in Beugen, een Brabants dorpje. We woonden in een boerderij, zonder vee.” “Die hond heeft iedereen in het gezin gebeten. We reden naar Duitsland en kwamen langs een boerderij waar rottweilerpups te koop waren. Die bleken uitverkocht te zijn, maar we mochten de moeder wel meenemen. Mijn ouders hebben de hond achterin de auto gestopt, met drie kinderen. Bleek het een kettinghond te zijn. Wisten zij veel. Mijn ouders hadden altijd de minst gedomesticeerde honden. Vaak vals en een mix van rottweilers. Ze hebben me vaak genoeg gebeten, ik heb littekens op mijn arm en been, maar ik ben niet bang en heb ongelofelijk veel respect voor die beesten.” “Die mogen in Amsterdam niet meer de lucht in. Het was tijdens de troonswisseling van Willem-Alexander, in 2013. Eberhard van der Laan vertelde dat hij driehonderdduizend ballonnen wilde oplaten. Are you fucking kidding me? Honderd ballonnen vind ik ook wat van, maar driehonderdduizend? Tijdens een commissievergadering heb ik hier meteen een punt van gemaakt en dat werd opgepikt door het journaal. Na veel protest is het uiteindelijk niet doorgegaan. Later zei Eberhard dat dankzij mij die dag straaljagers boven Amsterdam vlogen. Bijzonder, want normaal komen er geen gevechtsvliegtuigen boven de stad.” “Daar werkte ik als barman. Ik studeerde technische bedrijfskunde aan de Universiteit van Amsterdam en woonde met een maatje dat werkte bij het Atrium. Na de Bijlmerramp in 1992 zei hij dat ze mensen nodig hadden, want heel veel studenten woonden in Zuidoost. Die hadden wel andere dingen aan hun hoofd dan werken.” “Die bijnaam kreeg ik in het Atriumcafé. Ik zat bij dispuut Areiopagos van Lanx. In het café schonk ik bier aan de linkse politicologen Jasper van Dijk van de SP en Mei Li Vos van de PvdA. Grappig, hoe klein de politieke wereld is. Door de politicologen heb ik trouwens flink leren ouwehoeren. Op z’n Amsterdams ook. Als Brabander uit een dorp van driehonderd mensen kende ik dat niet.” “Ik werkte begin deze eeuw bij KPN. Daar deed ik iets met data, maar het bedrijf had zich vergaloppeerd en iedereen die geen winst maakte moest KPN verlaten. Rücksichtslos werden we via tienminutengesprekken ontslagen, hele afdelingen tegelijk. Voor het eerst was ik werkeloos, maar na twee weken werd ik bij de Telefoongids aangenomen. De Google van die tijd waren we. Het geld kon niet op, er was geen concurrentie, de winstmarges waren oneindig. Het ging nergens over. Ik stuurde verschillende afdelingen aan en ben daar tot 2019 gebleven.” “Wat kan ik zeggen? De Partij voor de Dieren wil een leefbare aarde voor al haar bewoners, is het formele antwoord. Noem het one-issue, noem het links, rechts, ik geloof het allemaal wel. Het grote publiek is in 2017 pas verder gaan kijken dan de titel. Je roept dat natuurlijk met zo’n naam ook een beetje over je af en ik denk dat het een snelle groei in de weg heeft gestaan. Maar het gaat beter, al zijn we er nog lang niet.” “Onze aartsvijand in de Tweede Kamer. Het CDA wilde vasthouden aan het oude intensievelandbouwsysteem, wij niet. Toen ik in 2010 de gemeenteraad in kwam, zei ik dat ik groter wilde worden dan het CDA. Dat is ook gelukt. Al vrij snel. Zij hebben nog maar één zetel, wij drie. Het is een goede bestuurspartij met slechte denkbeelden. Met Diederik Boomsma van het Amsterdamse CDA kon ik goed samenwerken, alleen op het gebied van dierenwelzijn moet hij iets intelligenter worden.” “Ben ik op mijn veertiende geworden. In Brabant. Het was in die tijd ongelofelijk ingewikkeld, ik was aan het pionieren. In mijn studietijd heb ik het even losgelaten, tot we het bij KPN een keer over duurzaamheid hadden en iemand me op mijn lunch wees. Hij had gelijk. Sindsdien eet ik geen vlees en vis meer. Dat was rond de eeuwwisseling. Stapje voor stapje ben ik veganist geworden.” “Werner Toonk van de VVD maakte knorgeluiden tijdens de eerste raadsvergadering. Was dit het niveau van de Amsterdamse gemeenteraad? Waar ging dit over? Maar ik houd wel van wat show. Ik heb er niet op gereageerd. Marijke Shahsavari van het CDA had voor een bontdiscussie expres bontkleding aangetrokken. Ik was toen al 37, dus dacht wel: wat denk je dat je bij mij bereikt?” “Het liefste huur ik nooit iemand in. Ik kan alles beter. Bijna alles – als je kunt stuken, ben je buitenaards. Echt niet normaal. Op de boerderij deden we alles zelf. Riolering, het dak opknappen, elektriciteit: we deden het allemaal zelf. Lassen? Ik kan wel op een vent wachten, maar ik kan het zelf ook proberen. Ik vind het moeilijk als mijn vrouw zegt dat we een mannetje moeten inhuren. Klussen is geestelijk ook heel ontspannen.” “Ik had nog nooit wat gewonnen in mijn leven, dus dit was wel meteen de hoofdprijs. Mijn broers roepen altijd dat mij alles komt aanwaaien. De golden boy, zeggen ze dan. Ze hebben echt geen idee. Ik ben duizend doden gestorven achter de microfoon toen ik voor het eerst in de raad zat. Ik kreeg fysieke reacties. De eerste jaren heb ik al mijn vakantiedagen gebruikt voor de raad. In de zomer gingen we ook niet met vakantie. Toen onze zoon in 2010 kwam, was ik bezig met het huis verbouwen, de babykamer op orde krijgen, raadslid zijn, werken bij de Telefoongids. Ik sliep amper. De prijs in 2018 was een beloning.” “Door mijn motie moeten mensen nu actief aangeven of ze ongeadresseerde folders willen ontvangen. Eerst gold het alleen voor Amsterdam, maar een journalist van De Correspondent pikte dat op en schreef daar een heel goed artikel over. Toen hadden meer steden interesse. Dat hielp ook om Raadslid van het Jaar te worden in 2018. De periode 2014-2018 was mijn vruchtbaarste periode: het vuurwerkverbod, controle op subsidies, blaadjes die niet meer weggeblazen mogen worden in parken.” “Daar had ik een fantastische woonruimte naast. Eind jaren negentig belde een moeder van een dispuutgenoot me op. Zij was makelaar en zei dat ze een antikraakpand had waar ik samen met een vriend kon wonen. Ze had geen idee voor hoelang, maar ik moest die avond nog een bed en matras neerzetten. Er werd in die tijd nog stevig gekraakt. Mijn vriendin kwam na een paar maanden. Inmiddels is ze mijn vrouw, met wie ik een zoon van twaalf heb. Ik heb haar trouwens op het Atrium leren kennen. Dat had ik natuurlijk moeten vertellen bij het steekwoord Atriumcafé!” “Goed politicus. Rutger en ik konden het heel goed vinden toen we samen in de oppositie zaten. Maar in 2018 zijn we gaan botsen. Ik ben het fundamenteel oneens met het beleid van GroenLinks op het gebied van biomassa. Het is zo’n domme keuze. Ook dat ze het nog steeds verdedigen. Dat vind ik irritant. Als twee stevige politici knal je dan met elkaar, terwijl je allebei strijdt voor een groene wereld. Maar bij mij zit er niks persoonlijks. Bij hem misschien wel. Ik denk dat we samen goed bier kunnen drinken.” “Mijn voorouders. Oude kapiteins. Scheepvaart heeft er altijd ingezeten bij ons. Roggeveen heeft de Paaseilanden ontdekt. Hij vervoerde goederen, geen mensen. Naar hem heb ik mijn boot vernoemd, een oude wadder. Met vrienden ga ik volgend jaar de Atlantische Oceaan over zeilen. Zij hebben een catamaran en zochten nog iemand voor de hondenwacht, shifts in de nacht. Ik heb hier heel veel zin in. Een droom.” “Die zet ik altijd op als ik aan het werk ben. Het is een hobby. Ik ben er ooit mee begonnen om het spel beter te begrijpen. Zo kijk ik ook naar de politiek: het is een spel. De kunst van het verwoorden en in moeilijke gevallen nog kunnen draaien: ik vind dat heel knap.” “De hond van mijn ouders. Doof, oud, blaft naar alles en iedereen, maar het is een fantastisch dier. Hij was eigenlijk van mijn vader. Papa, ik lijk steeds meer op jou, van Stef Bos. Dat is ook zo. Ik rijd dan in de auto van mijn vader, met de hond van mijn vader, naar het huis van mijn vader. Ik ben dan aan het klussen. Ik zie mezelf in mijn vader. Die hond is daar heel tekenend in. Het staat ook voor meer: dat je de verantwoordelijkheid draagt voor een dier. Mijn vader had hem uit het asiel gehaald in Frankrijk en had niet gepland om dood te gaan. Van die hond kun je dan makkelijk af, maar je kunt het ook gewoon fiksen. Ik mis mijn vader. Elke dag.” “Hier word ik wethouder Dierenwelzijn, Openbare Ruimte en Klimaatadaptatie. Namens de Partij voor de Dieren laten we zien dat we meer zijn dan de eeuwige oppositiepartij en dat we de verantwoordelijkheid nemen om dingen beter te maken. De twee biomassacentrales in Amersfoort zijn niet mijn keuze, maar ze staan er inmiddels. Het is in het verleden gebeurd, ik ben het er niet mee eens, maar het kan niet zo zijn dat ik daarom dit werk niet kan doen. Je gaat de politiek in om dingen te veranderen.”||https://www.parool.nl/amsterdam/johnas-van-lammeren-van-de-partij-voor-de-dieren-300-000-ballonnen-oplaten-are-you-fucking-kidding-me~be24e748/
2022-07-23||Willem van Oranje ondervond de nadelen van huurlingen al. Poetin nu ook||“In ons peloton zat een soldaat die geen idee had hoe een machinegeweer werkt,” zei Ivan (31) tegen The Moscow Times. Zelf werd hij na amper een week training richting het front gestuurd. “We hadden nog nooit een tank van dichtbij gezien, laat staan een gevechtshandeling meegemaakt. Toen de speciale militaire operatie begon – wat natuurlijk eigenlijk een oorlog is – heb ik me aangemeld,” aldus Ivan. “Ik ben een patriot.” Maar, geeft hij toe: “De beloning lonkte natuurlijk ook.” Ivan kreeg een maandsalaris van 240.000 roebel (zo’n 4000 euro) – een godsvermogen voor een jongeman uit de provincie, waar het gemiddelde salaris rond de 80.000 roebel (ongeveer 1300 euro) ligt. Nu, na zes maanden oorlog, komen er steeds meer verhalen naar buiten over Russische jongens die gelokt door de hoge beloning een contract tekenen bij het Russische leger, om vervolgens onvoorbereid voor de leeuwen te worden gegooid. De 24-jarige Jevgeni Sjaboerin bijvoorbeeld, die na vier dagen dienst om het leven kwam. “Hij arriveerde bij de legerpost, kreeg een uniform en een machinegeweer in zijn handen gedrukt, en dat was het,” zei zijn moeder Nina. Het verklaart mede het hoge dodenaantal aan Russische kant: volgens de laatste tellingen van de CIA zo’n vijftienduizend gesneuvelde en vijftigduizend gewonde soldaten. Ook laat het zien dat het Russische leger zich steeds meer ontpopt als een huurlingenleger. Arme drommels uit de provincie wagen hun leven voor een zak vol roebels, terwijl de zonen van de elite in Moskou vrolijk verder leven. En toch is er nog een ernstig tekort aan manschappen. De afgelopen weken doken in buurlanden Kirgizië en Oezbekistan advertenties op om ‘bewakers’ te werven. Wie reageerde kwam terecht bij de Wagner Group, het privéleger van de Russische zakenman Jevgeni Prigozjin, ook wel ‘Poetins chef’ genoemd, omdat hij ooit de favoriete kok van de president was. Wagner knapt al jaren de vuile klussen van het Kremlin op in landen als Syrië, de Centraal Afrikaanse Republiek en Libië. De soldaten van Wagner schuwen hardhandig optreden niet en worden beschuldigd van executies en martelingen. Zo’n twaalfhonderd in Syrië gelegerde Wagnertroepen vechten nu al mee in Oekraïne, maar dat worden er steeds meer. In het contract dat rekruten ondertekenen, staat alleen wel dat er bij overlijden geen compensatie wordt uitbetaald. De soldaten van Wagner komen niet in de statistieken voor en hun lichamen verdwijnen in stilte. Willem van Oranje, die het ook van een huurleger moest hebben, ondervond al dat huurlingen niet de meest effectieve strijders zijn. Hij kampte regelmatig met muiterij. Dat overkomt Poetin nu ook. Driehonderd soldaten uit de deelrepubliek Boerjatië gooiden het bijltje erbij neer, en volgens The Moscow Times zijn al duizenden contractsoldaten er tussenuit geknepen. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/willem-van-oranje-ondervond-de-nadelen-van-huurlingen-al-poetin-nu-ook~bd8c3a7a/
2022-07-23||Tayfun Balcik: ‘Mensen ontmoeten elkaar niet in Nieuw-West. Links zitten ze in hun schimmelhuisjes, rechts de dure woningen’||Hij haatte Nieuw-West. Hartgrondig. Nieuw-West voelde voor Tayfun Balcik (37) als een gevangenis. Hij kwam er niet weg, en had geen keuze: een andere plek dan bij zijn ouders op zolder was er niet. “Een volwassen man van 36 die gedwongen is nog bij zijn ouders in te wonen, het is vooral heel pijnlijk. Mijn gevoel daarover straalde af op de buurt.” Maar zoals dat gaat: haat en liefde liggen dicht bij elkaar. Of in ieder geval kunnen ze beide kennelijk tegelijk bestaan, want de liefde voor Nieuw-West is er ook. Jarenlang overheerste echter de woede en de frustratie. En vergis je niet: Balcik voelt nog steeds ergernis over hoe hij jarenlang een leven moest leiden dat hij zelf niet bij een volwassen man vindt horen. Maar er is iets veranderd, zijn gemoedstoestand is verbeterd. Sinds hij – op 36-jarige leeftijd – eindelijk, ‘éíndelijk’, een woning voor zichzelf heeft weten te bemachtigen. Na vijftien jaar op een wachtlijst heeft Balcik niet meer alleen een baan en boekt hij maatschappelijke vooruitgang. Hij heeft een huis. Van zichzelf. Of tenminste, hij mag het huren van een woningcorporatie. Een dak boven zijn hoofd, een plek die hij thuis mag noemen. “Ik hoef me niet meer steeds te verantwoorden. Ik kan mensen ontvangen. Als er bezoek is, kan ik het een biertje inschenken. Ik voel me niet meer beperkt.” Het maakt alles uit voor Balciks persoonlijk welbevinden. Maar ook voor de manier waarop hij zijn omgeving beziet. Nieuw-West blijkt er ook anders uit te kunnen zien. Een mooie buurt, waar het fijn wonen kan zijn. Groen, weids. En, niet onbelangrijk: een deel van de stad waar de huizen nog enigszins betaalbaar zijn. Nog. Want ook Nieuw-West verandert. De transformatie is al een tijdje aan de gang en het tempo wordt alleen maar opgevoerd. Binnenstedelingen die de Ring oversteken, met rasse schreden. Op zoek naar woonruimte die niet het overgrote deel van hun inkomsten opsoupeert. Maar wel op fietsafstand van het centrum ligt. Nieuw-West verandert en daar is op zichzelf niet zoveel mis mee, zegt Balcik. Het wordt gemengder en gemengder is goed, toch? “Dat zou het zeker zijn. Maar mengen is niet wat er gebeurt in Nieuw-West. Het mengt niet. Nieuw-West bestaat uit eilandjes.” Balcik wijst om zich heen. Hier, op het August Allebéplein, is goed te zien wat er mis is, op welke manier het de verkeerde kant opgaat met de wijk, met de buurt. “Daar, oude woningen. Verwaarloosd, er is soms al tien, vijftien jaar geen onderhoud gepleegd. Terwijl aan de overkant een nieuw appartementencomlex uit de grond is gestampt. Je ziet het op de affiches: een huur vanaf 1225 per maand. Vanaf. Daar komt nog van alles bij. Als je een parkeerplaats wil, zit je zomaar op 1500 euro in de maand. Wie kan dat betalen? Ik niet. De inwoner van Nieuw-West niet.” Het zijn allemaal eilandjes, zegt hij. “Mensen ontmoeten elkaar niet, ze komen elkaar niet tegen. Links zitten ze in hun schimmelhuisjes, rechts de dure, moderne woningen. De oude bewoners van Nieuw-West kijken uit hun raam en zien pracht en praal. In de wetenschap dat zij zich dat van hun leven niet kunnen veroorloven. Gentrificatieporno is het.” Het is de belangrijkste reden dat Balcik zich vorig jaar met een heel stel anderen heeft verenigd in Nieuw-West in Verzet, een groep mensen van diverse politieke achtergronden en levensovertuigingen die in actie wil komen tegen gentrificatie in het stadsdeel. “Dit is een mensenrechtenprobleem. Op veel meer plekken liggen huurders in de clinch met corporaties en huiseigenaren. En voor jongeren en toekomstige generaties wordt het vrijwel onmogelijk om een betaalbare woning te vinden in de buurten waar ze zijn opgegroeid. Daarom moeten we ons verenigen en onze krachten bundelen.” Het is ook de reden dat Balcik zich heeft gemeld op het Allebéplein: er is een actie aan de gang waarbij buurtbewoners worden aangespoord elkaar wel te ontmoeten. Er wordt Afrikaans gekookt, kinderen kunnen tegeltjes kapotslaan en die verwerken tot een mozaïek. Ernaast zitten buurtbewoners te dammen. Wat de organisatoren ermee duidelijk willen maken: het is een buurt en het moet een buurt blijven. “Voor mensen, voor bewoners,” zegt Balcik. Want om die bewoners draait het hoe langer hoe meer niet in Nieuw-West, vindt hij. “Ze splitten woningen om te cashen. Er wordt hier zuiver en alleen voor winst gebouwd. Projectontwikkelaars die dure huizen neerzetten, de gemeente die het toestaat omdat ze er dan veel meer geld aan overhouden. Bedrijven als Blackstone die sociale huurwoningen opkopen en ze onbetaalbaar maken. Woningen worden beleggingsobjecten. Dat zuigt en vreet aan onze toekomst.” Het is verdringing, zegt Balcik. “Eerst woonden hier de ouwe Amsterdammers, maar in de jaren tachtig werden de Turken en de Marokkanen naar Nieuw-West gestuurd. Gedumpt kan je beter zeggen. Ik ben daar zelf een product van: geboren in Westerpark, maar dat is allang niet meer betaalbaar. En nu komen hier de mensen wonen die veel meer verdienen. Witte Nederlanders. Het is regelrechte bevolkingspolitiek, er wordt segregatie in de hand gewerkt.” Corporaties verkopen woningen voor een half miljoen. “Van dat geld kunnen ze drie, vier nieuwe huizen neerzetten, zeggen ze. Ik denk dan: dóé het dan. Bóúw er nieuwe betaalbare woningen voor terug. Maar dat doen ze niet. Ik ben hier grotendeels opgegroeid, ik heb geschiedenis gestudeerd in Leiden, heb een verantwoordelijke baan, werk ook nog als journalist bij de Kanttekening. Maar ik heb vijftien jaar moeten wachten tot er een huis langskwam dat ik me kon permitteren.” Het moet stoppen, zegt Balcik. “Omdat deze buurt deze buurt moet blijven. Ik heb nu een huis, maar in dit stadsdeel wonen nog zoveel mensen die er niet aan te pas komen. Mijn broertje is 34, die woont ook nog bij onze ouders thuis. We moeten opkomen voor hem, voor mijn buurjongen, voor een generatie Nieuw-Westbewoners die ook een dak boven het hoofd moeten hebben.” Dus voert hij met een groep medestanders actie. Hij is aanwezig op avonden, voert het woord namens buurtbewoners, hij spreekt in op politieke bijeenkomsten. “Ik breng mensen die op verschillende plekken dezelfde problemen hebben met elkaar in contact.” En hij komt ook echt in actie. Naast het Allebéplein moet, als het aan Balcik ligt, De Bundel verrijzen: een woongemeenschap voor huurders die nu uit Nieuw-West worden verdreven door sloop en hoge huurprijzen. “De gemeente stelt het open voor inschrijvingen van wooncoöperaties.” Probleem: de bouw van sociale huurwoningen is er niet toegestaan. “Dat levert de gemeente kennelijk niet genoeg op. Middenhuur, zeggen ze. Maar dat is in de praktijk altijd veel meer dan 800 euro. Ook weer een voorbeeld van structurele segregatie. Ik heb nu dan wel een woning, maar mijn woede is er nog steeds.” Volgende keer in Buurtstrijders: De Damesbende van Buiksloot||https://www.parool.nl/amsterdam/tayfun-balcik-mensen-ontmoeten-elkaar-niet-in-nieuw-west-links-zitten-ze-in-hun-schimmelhuisjes-rechts-de-dure-woningen~bea766c0/
2022-07-23||‘Lelijk is geen argument’, dus redt Heemschut de betonnen kolos Leeuwenburg||‘Erfgoedvereniging Bond Heemschut,’ zo’n naam riekt naar vermolmd hout, fermenterend mos en oude stenen. Niets daarvan, zegt Norman Vervat (37), voorzitter van de Amsterdamse commissie van erfgoedbeschermers: “Van onze acht leden zijn er vijf onder de 40 en drie onder de 30 jaar.” Ook de objecten waarvoor de vrijwilligers het opnemen zijn jonger dan je zou verwachten. Wie denkt aan laatmiddeleeuwse kerken en muffe molens, wordt verrast door de recente objecten op de To Do-lijst van Heemschut: van de Sloterplas een beschermd stadsgezicht maken, de Tolhuistuin in Noord als gemeentelijk monument laten aanwijzen, niet opgeven in de strijd om het brutalistische complex Leeuwenburg naast het Amstelstation te redden. Vervat: “Erfgoed is geen grijzemannenhobby.” “Onze commissie bestaat uit jonge mensen die met een open blik alles nog ontdekken,” zegt commissielid Bene Colenbrander (29). “Al is er ook veel dossierkennis.” Heemschut Amsterdam wil graag het heem (de eigen omgeving) schutten (beschermen), en daarbij zijn begrippen als ‘mooi’ en ‘lelijk’ niet van toepassing. Waar het om gaat, is gebouwen en stadsgezichten te beschermen die dat zonder hulp niet voor elkaar krijgen – die door rijk, provincie of gemeente over het hoofd zijn gezien of bewust worden genegeerd om ze te kunnen slopen, maar waar passanten, bewoners of belangstellenden wel de architectonisch-culturele waarde van inzien. Heemschut is een naam die in de krant vaker in een bijzin dan in een kop boven een artikel opduikt. Hoewel het voortbestaan van veel monumenten en markante gebouwen in de stad te danken is aan de Bond, is het zelden Heemschut zelf dat het initiatief tot redding ontplooit. Dat wordt vaak genomen door bezorgde buurtbewoners of huurders, die zelf zijn vastgelopen in de gemeentelijke bureaucratie of plots tot de ontdekking komen dat de buurman op een druilerige ochtend aan de sloop van het historische trapportaal is begonnen. “In 1911 werd Heemschut opgericht omdat er nog geen enkele vorm van monumentenwetgeving bestond,” vertelt Vervat. “Nederland was een van de laatste landen om met een monumentenlijst te komen, pas na de Tweede Wereldoorlog. Maar ook in Nederland was eind negentiende eeuw de industrialisatie begonnen. Stadsmuren werden gesloopt, grachten gedempt, landhuizen waren sta-in-de-wegs. Begin twintigste eeuw ontstonden er particuliere initiatieven om de zichtbare historie te beschermen, daar was Heemschut er een van.” Het duurde tot 1988 voordat Amsterdam een eigen commissie kreeg. Vervat en Colenbrander houden kantoor in het Korenmetershuisje aan de Nieuwezijds Kolk. Dat werd in 1620 gebouwd in opdracht van twee gilden; nadat die de stad hadden verlaten, viel het in 1967 handen van de Bond Heemschut (zie ‘Het 402-jarige Korenmetershuisje’). “We komen hier eens in de maand samen,” zegt Vervat, naast zijn vrijwilligerswerk voor Heemschut kunsthistoricus en stadsgids. “Wij zijn een soort actievoerders, maar we ketenen ons niet vast aan monumenten, wij schrijven brieven en volgen gemeentelijke procedures. Maar eerst onderzoeken we de gebouwen waarvoor aandacht is gevraagd: is het monumentwaardig? En soms stappen we naar de rechter.” Colenbrander: “Wij willen niet de organisatie zijn die van alles maar een monument wil maken, dus we houden onze aanvragen heel beperkt. We zijn in zekere zin een verlengstuk van bouw- en woningtoezicht. Als monumenten illegaal worden verbouwd, vragen we om handhaving.” In de strijd om het behoud van alles wat kenmerkend, bijzonder en iconisch is in de stad, wordt Vervat bijgestaan door zeven andere vrijwilligers, onder wie Bene Colenbrander, in het dagelijks leven lobbyist. “We doen drie dingen. We vragen aandacht voor het belang van erfgoed. Twee: als we iets heel waardevol vinden, proberen we het te beschermen, bijvoorbeeld door een monumentenstatus aan te vragen. En het derde: als iets historische waarde heeft maar wordt bedreigd met afbraak of door nieuwbouw, dan gaan we aan de slag om te voorkomen dat het tegen de vlakte gaat.” “Waar het om gaat, is dat de stad als een geschiedenisboek afleesbaar blijft, dat voorbeelden van bepaalde architectuurstijlen behouden blijven,” zegt Vervat. Colenbrander: “Verschillende stijlen, verschillende tijden geven de stad een identiteit. We zijn niet bang voor vernieuwing.” Als voorbeeld haalt Vervat het Oostelijk Havengebied aan. “Tussen alle nieuwbouw daar zie je nog steeds het maritieme karakter. Wij hebben ons ervoor ingespannen dat een aantal havenkranen monumenten zijn geworden. Dat soort gebieden komt juist tot ontwikkeling omdat er erfgoed staat, dan heeft zo’n plek meteen een smoel. Als je erfgoed goed inzet, helpt dat Amsterdam in de ontwikkeling tot een moderne stad. Heden kan niet zonder verleden.” Colenbrander is nu een goed jaar lid van Heemschutcommissie. “Ik schreef een brief naar de krant over Leeuwenburg: mensen vonden dat gebouw maar lelijk en daarom mocht het wel worden afgebroken. Ik stelde dat Heemschut met cultuurhistorische argumenten bepleitte het complex te behouden, dat het niet gaat om subjectieve begrippen als mooi of lelijk. Daarna kreeg ik een berichtje van Norman, of ik eens wilde komen praten.” Leeuwenburg – de oude Rijkspostspaarbank, nu Hogeschool van Amsterdam – werd in 1977 door architect Piet Zanstra opgetrokken uit rauw beton: het béton brut dat de bouwstijl z’n naam gaf. Het lijkt er nu op dat het beton deels zal moeten wijken voor een nieuwe flat. Vervat: “Terwijl het brutalisme aan een revival bezig is! En we hebben al nauwelijks brutalisme in Amsterdam. De gemeente wil de geplande woontoren niet eens een beetje opschuiven.” Colenbrander: “Mensen reizen naar Oost-Europa om Sovjet-brutalisme te zien. In Londen heb je tours door Barbican Estate, alleen maar brutalisme. En dan jagen we het hier over de kling.” Heemschut breekt een lans voor hele oude stenen evengoed als voor wederopbouwpanden. Hun strijdplan met de titel Post ‘65 wil 65 Amsterdamse huizen, scholen, kerken, bedrijfsgebouwen, bruggen, een watertoren en een gemaal, allemaal gebouwd tussen 1966 en 2000, voor de stad behouden. Als voorbeeld noemen de heemschutters Pension Homeland, het voormalige officiersonderkomen op het Marine Etablissement, tussen Scheepvaartmuseum en het IJ. Colenbrander: “Op dat terrein komen honderden woningen, maar eerst heeft de gemeente gekeken wat daar waardevol is en wat moet worden behouden, heel goed. De woontorens zijn precies om het erfgoed heen gepland. We hebben een monumentenaanvraag voor Homeland ingediend omdat het bijzondere industriële systeembouw is, typisch voor de jaren zestig, en bijzonder vanwege de gekleurde vlakken en de vroegere functie. Zo houd je de maritieme geschiedenis ter plekke levend.” Vervat: “Onze uitdagingen zitten nu ook in Nieuw-West en Zuidoost, waar veel groen is en dus veel zou kunnen worden gebouwd. Hoe kan je dat combineren met behoud?” Neem het Abraham Staalmanplein in Slotervaart, uit de late jaren vijftig. “Dat is een haakvormig plein met drie schuin geplaatste kiosken,” zegt Vervat. “Heel kenmerkend, met de principes van de modernistische bouwstijl van die tijd: licht lucht en ruimte. Daar zou een flat komen, maar wij hebben ons ervoor beijverd om er een levendig rustpunt van te maken, een groene long met karakter tussen alle nieuwbouw.” De woningcorporatie wilde dat niet, maar na veel vijven en zessen wist Heemschut wel het stadsdeel te overtuigen en werd het plein een gemeentelijk monument. “Het leek hopeloos, maar langzaam maar zeker hebben we het toch op de agenda gekregen. Nu is het prachtig opgeknapt.” Na de grote slooprel vorig jaar, toen drie huizen in de Van Eeghenstraat onder luid protest van buurtbewoners en Heemschut verdwenen, wil de Bond delen van Oud-Zuid tot beschermd stadsgezicht laten aanwijzen. Colenbrander: “Iedereen was mordicus tegen, het gebeurde toch. Wij willen voorkomen dat daar meer ondoordachte sloop plaatsvindt.” “Als een gebied als dat beschermd stadsgezicht is, dan heb je een kader waarbinnen iedereen weet waar hij aan toe is,” stelt Vervat. Zijn eerste zaak bij Heemschut, in 2007, was de Pius X-kerk in Slotervaart. “Een iconische, spectaculaire kerk met een grote toren, Bossche-Schoolstijl. Er lag een plan klaar van architect André van Stigt om er een school in te vestigen. Er was geen enkel beleid in Slotervaart, de eigenaar wilde niet meewerken, bestuurlijke onwil. Binnen no-time was de kerk afgebroken. Erg pijnlijk als je de weinig inspirerende school ziet die er nu staat. Daarvan heb ik heel veel geleerd, soms heb je zo’n mislukking nodig.” Waar Heemschut ook achter het net viste, was het koetshuis op de Swammerdamstraat 12, ontworpen door de architect van Theater Carré. “Er staat nu een soort replica met een verdieping extra erop. Het had erger gekund, maar het is gewoon kitsch. Dat koetshuis was zo herkenbaar, laag tussen al die hoge panden. Dat is nu gewoon weg. Ook daar, in 2012, liepen we aan tegen een onwillig stadsdeel. Een puntgaaf negentiende-eeuws koetshuis!” Kan Heemschut zichzelf overbodig maken? “In een ideale wereld zou Heemschut niet nodig moeten zijn,” zegt Colenbrander. “Maar dat is een utopie. Heemschut vervult een rol, en heeft in Amsterdam heel veel stadsaanzicht behoed voor sloop. De realiteit is dat Heemschut altijd zal moeten bestaan.”||https://www.parool.nl/ps/lelijk-is-geen-argument-dus-redt-heemschut-de-betonnen-kolos-leeuwenburg~b4d6d540/
2022-07-23||Pianist Iris Hond: ‘Er is een beeld van mij gevormd dat niet verder af kan staan van wie ik ben’||Ineens vraagt Iris Hond: “Wat zou jij doen? Wat zou jij vertellen?” De wedervraag volgt op de nieuwsgierigheid naar een eventuele liefde in haar leven. Haar reactie is tekenend voor het gesprek dat we voeren in haar studio in een oud gebouw met ateliers in het centrum van Hilversum. Middenin de ruimte staat haar vleugel, tegen de muur een blauwe velours bank en aan het raam een lange, handgemaakte houten tafel. Op een kleed ligt haar labradoodle Moos. Iris Hond, pianist en componist, is de afgelopen jaren zo vaak in het nieuws geweest over zaken waar ze het liever niet over heeft, of met roddels over haar liefdesleven, dat ze even niet meer weet hoe ze moet antwoorden. Of het nu was omdat naar buiten kwam dat ze jaren geleden een affaire had met zanger Marco Borsato, of de achterklap over vermeende relaties met andere beroemdheden, of dat haar spelen van Einaudi ‘appelmoes is vergeleken met het viersterrengerecht Debussy’, of haar deelname aan het programma Iris en de 12 dates, waarvoor ze op zoek ging naar een nieuwe liefde: de mediastormen die ontstonden, lieten haar niet onberoerd. Het beeld dat mensen van haar hebben, strookt dan ook helemaal niet met wie ze is. Dat zegt haar agent Jara Lucieer, dat zegt haar goede vriend Robin de Levita en dat herhaalt ze vooral zelf ook. Wie ze dan wel is? Ze is de pianist die in 2011 doorbrak op televisie bij De tiende van Tijl. Ze sleepte klassieke muziek de concertzalen uit, de straat op, spelend op een rijdende vleugel. Met haar Iris Hond Foundation musiceert ze voor gedetineerden en daklozen. Ze bracht pianomuziek van Franz Liszt naar 30.000 mensen in het Gelredome, als voorprogramma van Diana Ross. Drie albums bracht ze uit. In Amerika raakte ze bevriend met muzikale grootheid Leonard Cohen. En ze speelt nu het liefst muziek van componist Ludovico Einaudi en haar eigen composities. In augustus treedt ze op in het Concertgebouw met de concertreeks Dichtbij. “Ik wil worden gezien als muzikant, maar vooral niet in een hokje. Hopelijk zien en horen ze ook dat ik een gepassioneerd musicus ben. Ik zou het fijn vinden als er een realistischer beeld was.” “Veel van wat er wordt gezegd en geschreven, vooral op de roddelkanalen, is gewoon niet waar. Verder heb ik zelf meegedaan aan het televisieprogramma Iris en de 12 dates van Net5, maar ik heb onderschat dat er zo’n eenzijdig beeld van me naar voren zou komen. Destijds leek het me mooi, omdat ik alles waar ik als persoon van kan groeien, graag doe. Maar ik zou nu een andere keuze maken.” “Robin belt me af en toe en zegt dan: ‘wat lees ik nu? Wat heb je nu weer gedaan?’ ‘Nou vertel maar,’ zeg ik dan, ‘want ik was er zelf niet bij.’ Inmiddels kan ik er wel om lachen. Er is een beeld van mij gevormd dat niet verder af kan staan van wie ik ben.” Iris Hond groeide op in Harderwijk en Nunspeet in een hippiegezin in de bossen. Thuis was er altijd kunst en muziek, haar vader was zelf graag professioneel pianist geworden en speelde veel piano. Als meisje van 3 schoof Hond al aan en samen bedachten ze verhalen bij de stukken die zij speelde. Ze weet niet anders dan dat ze de droom had concertpianist te worden. Op haar veertiende werd ze toegelaten op het Koninklijk Conservatorium in Den Haag. “Na mijn auditie belde de directeur mijn ouders op en vroeg naar mij. Hij zei: ‘Je auditie was echt heel slecht, maar er waren een paar maten die je speelde van Brahms, die getuigen van een grote muzikaliteit en aanleg. We weten niet of je het volgende jaar gaat halen, want het is keihard, er is superveel concurrentie én je moet het huis uit.’ Ik dacht: maakt niet uit, ik doe het.” “Ik was meteen omringd door mensen die ontzettend goed waren. Aan de ene kant smulde ik ervan, want dit was de wereld waarin ik me wilde begeven. Ik wilde leren, en groeien. Maar aan de andere kant belde ik elke week huilend naar huis.” “Ik dacht dat ik niets kon. Muzikaal gezien zat het wel goed, maar op het technische vlak was het nog ondermaats. Bij Kamilla heb ik eindeloos aan de techniek gewerkt, bij haar ben ik pianist geworden. Vanaf het moment dat ik werd aangenomen op het conservatorium kon ik niet meer stoppen. Als ik naar huis ging in het weekend, was ik alleen maar aan het studeren. Ik ging niet op vakantie, en als ik dat wel deed, moest er in het vakantiehuis een piano staan.” “Ik was altijd gestresst. Het conservatorium legt hoge druk op je, maar ik leg mezelf ook hoge druk op. Ik ben nooit uitgegaan. Er bestond voor mij niets anders dan muziek.” In 2017 zat Iris Hond aan tafel bij de talkshow van Jeroen Pauw. Daar vertelde ze dat ze bij het gastgezin waar ze was geplaatst was misbruikt. Het was niet haar plan dat te vertellen, maar ze sprak over haar concerten voor daklozen en deelde dat ze zelf een tijd geen veilig onderdak had. Ze was na het misbruik weggelopen en sliep vaak in het gebouw van het conservatorium of liep ‘s nachts over straat. “Het is een lang verhaal, waarover ik heb besloten niets meer te delen. Het is onderdeel van mijn leven geworden, het heeft me gevormd, maar ik heb onderschat wat het vertellen op televisie – en de media die het altijd laten terugkomen – betekent voor mij en de mensen om me heen. Ik wil daar niet meer over praten.” “Je ziet in veel sectoren dat als er een vertrouwensband is, en er jonge mensen zijn, er vreselijke dingen kunnen gebeuren. Maar ik heb daar alles over gezegd wat ik wilde zeggen. Als ik de hele tijd terug moet gaan naar dat moment, is dat niet goed voor me.” “Ik ben pianist en componist en dat sneeuwt vaak onder in een verhaal. Want ook in die tijd hielp muziek mij overal doorheen. Alles was voor mij die piano.” “Ik weet niet of ik er spijt van heb, maar ik heb er veel van geleerd. En als ik het nu opnieuw zou moeten doen, zou ik het niet vertellen.” “Ook daarover heb ik gezegd wat ik wil zeggen. Ik was even een keer in een programma van Ali B, en toen heb ik hem de helft van de tijd niet eens gezien. Ik wil daar niet te veel op in gaan, want alles wat ik zeg, kan weer worden omgevormd tot iets wat niet klopt.” “Wat ik heb ervaren is dat er veel wordt gezegd en ingevuld en geschreven, waar helemaal niets van waar is. Ik zie het niet als iets vrouwonvriendelijks, maar het heeft me wel beangstigd. Het is alsof je naar een gekke film aan het kijken bent. Daarom ben ik me het afgelopen jaar nog meer gaan concentreren op wie ik ben. De concerttour heet niet voor niets Dichtbij. Hoe kom ik nou dichtbij mezelf, bij het publiek, bij de mensen om me heen, bij de muziek.” “Nee.” “Ik stond vorig jaar in het Concertgebouw en had tien concerten Ludovico Einaudi, achter elkaar. Tien concerten aaneen, dat was nog nooit voorgekomen. Op het moment dat ik er sta, geniet ik. Maar als ik uit de concertzaal de kleedkamer in kom en iedereen is aan het feesten en proosten, ben ik alleen maar bezig met: dit was niet goed, dit moet beter. En dan sloot ik me zo snel mogelijk weer op om eindeloos te studeren. “Ik wil het meer kunnen vieren met de mensen om me heen. Het mooiste moment van zo'n avond is als mijn beste vriendin, nog uit Nunspeet, er is en naar de kleedkamer komt om mij een knuffel te geven en zegt dat ze trots is. Zo'n moment vergeet ik niet. Of dat mijn broer er is...” Iris Hond breekt even, tranen over haar wangen. “Dat gevoel... dat wil ik vaker,” zegt ze ontroerd. “Het zijn de momenten die er toe doen.” “Die personen. Ik heb altijd te weinig beseft dat zij zijn wat er toe doet. Ik wil zo veel bereiken en op heel grote podia staan, maar als ik die andere momenten niet heb, betekent het zo weinig. Ik leefde altijd als een topsporter, maar ik leefde niet echt. En als je speelt en het gaat niet goed, is er zo’n verschrikkelijke leegte. Maar nu weet ik dat als ik speel en het niet gaat, ik vrienden en familie heb, die er voor me zijn.” “Ja.” “Gisteren dacht ik ineens: nee, ik ben wel vaak alleen, maar ik ben niet meer eenzaam. Met een heel kleine kring om me heen heb ik dagelijks contact.” Ze is even stil. En zegt dan: “Die muziek is precies zoals hij is. Gewoon echt. Het is het puurste gevoel, dit is wat hij wil zeggen.” “Het is simpeler. Niet simpeler om te schrijven, maar wel om te spelen. Het is een andere taal, een taal van nu. Qua noten is het makkelijk, maar als pianist is het juist een uitdaging om er niet te veel aan toe te voegen. Einaudi is de soundtrack van een leven. Het doet zo veel met mensen. Het is een gezamenlijke meditatie, de hele zaal raakt in extase.” Behalve Einaudi is Hond ook steeds meer haar eigen muziek aan het componeren. In 2016 bracht ze haar album Dear World uit, in 2020 Home, voor haar nieuwe tour maakte ze eigen composities en ze schreef de muziek voor de aanstaande Broadway-productie The Pianist, gebaseerd op de biografie van de Pools-Joodse pianist en Holocaust-overlevende Władysław Szpilman (in 2002 kwam Roman Polanski’s filmversie ervan uit). “Ik heb me altijd erg verbonden gevoeld met het jodendom, al ben ik strikt genomen niet Joods. Mijn opa, mijn vaders vader, was Joods, en heeft samen met zijn moeder als enigen van het gezin de holocaust overleefd. Hij zat verstopt in een kast en zag de anderen weggevoerd worden, naar Sobibor en Auschwitz, waar ze zijn vermoord. Het verdriet dat daaraan verbonden is stond altijd tussen mijn vader en mij in, als kind had ik er nachtmerries over. In 2018 zijn we samen naar Auschwitz geweest, er is een documentaire over gemaakt door het televisieprogramma Kruispunt. Hij heeft altijd gedacht: ik heb geen Joodse moeder, dus ik mag dit verdriet helemaal niet voelen. En nu hij toch dat verdriet is aangegaan, ben ik die indirecte pijn en de nachtmerries ook kwijt. Dat ik een deel van die gevoelens nu in muziek hebben kunnen verwerken, is mij heel dierbaar. Telkens als ik iets af had, stuurde ik het naar mijn vader. Hij zat met tranen op zijn wangen te luisteren.” De stap naar Amerika is voor Hond niet nieuw. In 2013 ging ze, net na haar summa cum laude afstuderen aan het conservatorium, naar de Verenigde Staten om te werken met de wereldberoemde producer Patrick Leonard, die muziek ook produceerde voor Madonna, Pink Floyd en Elton John. Drie jaar lang was ze daar een soort Alice in Wonderland: ze ontmoette er grootheden als Leonard Cohen, met wie ze goed bevriend raakte, muzikant Eddie Van Halen en Roger Waters van Pink Floyd. Ze maakte er haar album Dear World. Toch ging ze in 2016 weer terug. “Ik leefde twee levens. Ik was daar, maar ik was ook vaak in Nederland. Er is zo veel mogelijk in Amerika, maar ik verzoop er daardoor ook in. Er zijn veel beloftes, en je moet je op een bepaalde manier presenteren, waar ik niet mee uit de voeten kon. Mijn manager zei dan dat ik mezelf moest promoten en altijd moest roepen ‘ik ben de beste’. En ze wilden een keer dat ik ergens naar buiten zou lopen en dat zij dan paparazzi zouden inhuren om foto’s te maken, in scène gezet. Ik wilde dat niet. Als dit de manier is om door te breken of te krijgen wat ik wil, dan wil ik dat niet. Ik had behoefte aan een basis, in Nederland.” “Ik vind het heel fijn hier, maar ik ben klaar om weer stappen te nemen. Daarom is The Pianist in New York een mooie uitdaging. Muziek is een universele taal, dus ik kan de hele wereld over. Het kwam destijds misschien te vroeg, want je moet zoiets doen met een goed basisteam, en dat heb ik nu.” “Verdergaan in wat ik doe. Kleine stapjes, maar wel de goede stapjes, om zo mijn muziek naar de mensen te brengen. Niet alleen in de concertzaal, maar ook voor de stichting, waarvoor ik voor daklozen, gedetineerden en mensen in asielzoekerscentra speel. Die twee gaan altijd samen op.” “Ik heb in het verleden dingen gedaan vanuit paniek. Zo van, ‘Ik moet iets doen want anders vergeten ze me.’ Stilte is eng. Ik probeer nu ook letterlijk langzamer te lopen. Niet meer overal die druk op leggen. Weten wat het verschil is tussen open zijn en persoonlijke dingen voor jezelf houden. En hoe ik op een goede manier kwetsbaar kan zijn.” “Dat is precies zo'n moment van kwetsbaarheid! Ik kom het podium op als artiest, het voelt vrouwelijk en fijn om op mijn hakken het podium op te komen. Maar dan ga ik zitten, en dan valt dat hele stuk weg. Ik ga terug naar de essentie. Een moment van concentratie. Leuk, jullie hebben me gezien, en nu is het tijd voor de muziek.” Dichtbij, Ludovico Einaudi en Frédéric Chopin en eigen werk, 31 juli in het Caprera Theater in Bloemendaal, 6 augustus in het Concertgebouw Amsterdam.||https://www.parool.nl/kunst-media/pianist-iris-hond-er-is-een-beeld-van-mij-gevormd-dat-niet-verder-af-kan-staan-van-wie-ik-ben~b65dbcf5/
