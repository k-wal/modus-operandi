2022-07-09||Oranjevrouwen slepen punt uit het vuur in eerste EK-duel tegen Zweden||Met Zweden trof regerend Europees kampioen Oranje vanavond in een goed gevuld Bramall Lane in Sheffield (21.342 toeschouwers, van wie om en nabij 2500 fans vanuit Nederland) direct een favoriet voor de eindzege van het EK. Na een aanvankelijk evenwichtig begin, viel na een ongelukkig moment keeper en aanvoerder Sari van Veenendaal uit. Dat betekende dat na 21 minuten de 22-jarige Daphne van Domselaar van FC Twente het doel moest verdedigen. Zij speelde voor vanavond pas één oefeninterland voor Oranje, maar maakte nu een uitstekende indruk als vervanger van Van Veenendaal. Kansloos was ze op de inzet van de Zweedse linkervleugelverdediger Jonna Andersson, op wie Oranje sowieso geen vat kreeg in de eerste helft. Ze stond vogeltjevrij, niet gedekt door ‘hangende’ rechtsbuiten Jill Roord of rechtsback Lynn Wilms, en maakte 0-1 nadat Aniek Nouwen zich kinderlijk eenvoudig liet uitspelen door Kosovare Asllani. Lieke Martens en Daniëlle van de Donk deelden speldenprikjes uit aan de andere kant, maar Oranje was aanvallend verder machteloos. Spits Vivianne Miedema liep op een eiland voorin en het ontbrak aan alle diepgang om haar heen met de zwervende Roord en de onzichtbare Martens. En toen moest ook Nouwen met een enkelblessure naar de kant; zij werd vervangen door Marisa Olislagers (FC Twente). Na rust deed bondscoach Mark Parsons een verstandige zet door Roord op te schuiven naar het centrum en van Van de Donk de zwervende speler op rechts te maken. Diezelfde Roord schoot Oranje een paar minuten na rust naast Zweden. Na dat doelpunt raakte de wedstrijd al snel in een impasse, zoals in de beginfase. Immers, met het oog op de kwartfinales, zou verliezen hier in Sheffield niet bevorderlijk zijn, en dus nam zowel Zweden als Oranje niet teveel risico. Eerder vandaag speelden Portugal en Zwitserland – de op papier zwakkere tegenstanders – ook al gelijk tegen elkaar in de poule van Oranje (2-2). Parsons probeerde met Lineth Beerensteyn en Victoria Pelova voor Roord en Van de Donk wat nieuw elan in de ploeg te krijgen, maar meer dan een punt zat er niet in – en dat was ook wel terecht gezien de verhoudingen op het veld. De Oranjevrouwen hebben de eerste test van het EK behoorlijk doorstaan en kunnen zich richten op twee teams waartegen ze normaliter veel dominanter kunnen spelen dan vanavond. Daarmee lonkt dus ook direct al een plek in de kwartfinales. Woensdag speelt Nederland tegen Portugal, dat eerder vanavond gelijkspeelde tegen Zwitserland (2-2). Zondag 17 juli zijn de Zwitsers de laatste tegenstander van de Leeuwinnen in de groepsfase van het Europees kampioenschap.||https://www.parool.nl/sport/oranjevrouwen-slepen-punt-uit-het-vuur-in-eerste-ek-duel-tegen-zweden~b774b47c/
2022-07-09||President Sri Lanka zegt aftreden toe na massale protesten||Parlementsvoorzitter Mahinda Abeywardana zei op televisie dat het staatshoofd ermee heeft ingestemd dat hij woensdag opstapt. Politieke leiders besloten na de bestorming om de president en premier Ranil Wickremesinghe te vragen te vertrekken. Volgens lokale media willen ze dat het parlement binnen een week een waarnemend president benoemt, waarna er een nieuwe premier, een interim-regering en uiteindelijk verkiezingen moeten komen. Premier Wickremesinghe had zich al bereid getoond om terug te treden om plaats te maken voor een regering van nationale eenheid, maar hij sluit niet uit dat hij de functie van de president tijdelijk waarneemt. Zijn woning in Colombo is in brand gestoken. Hij is pas twee maanden premier van het land, sinds Mahinda Rajapaksa, de broer van de president, opstapte als premier. De demonstranten geven president Rajapaksa de schuld van de economische crisis in Sri Lanka, de ergste sinds het land in 1948 onafhankelijk werd. Er is al maanden een tekort aan onder meer voedsel, medicijnen en brandstof. Er wordt onderhandeld met het Internationaal Monetair Fonds (IMF) over een financiële reddingsoperatie. Twee maanden geleden bereikte de volkswoede al een kookpunt. Demonstranten staken tientallen huizen van politici en honderden voertuigen in brand. Er vielen acht doden en ruim 200 gewonden. Die protesten leidden tot het vertrek van Rajapaksa’s familieleden uit de regering, maar de president zelf weigerde toen af te treden.||https://www.parool.nl/wereld/president-sri-lanka-zegt-aftreden-toe-na-massale-protesten~bf4d58bbd/
2022-07-09||Leger des Heils vindt homoseksualiteit niet langer een zonde||‘Wij onderkennen en tonen eerbied voor de fundamentele waarde en waardigheid van elk individu. Wij bevestigen het recht van alle mensen op aanvaarding, respect en inclusiviteit ongeacht leeftijd, etniciteit, genderidentiteit of -expressie, seksuele geaardheid, status en mogelijkheden.’ Op zichzelf is het geen opzienbarende tekst, maar in combinatie met de afzender wel degelijk. Sterker nog: dan is het een statement met historische waarde. Het kerkgenootschap achter het Leger des Heils rekent met deze verklaring af met vele decennia discussie over de positie van lhbti+-ers binnen haar gemeenschap. De verklaring is onlangs onder leden verspreid, samen met een toelichtende brief. Daarin vraagt het Leger des Heils om ‘vergeving’. ‘Op dat punt hebben wij vaak gefaald en daarom geven we uiting aan ons diepe verdriet voor en betuigen wij spijt aan degenen die pijn is aangedaan als een gevolg van onze woorden en daden.’ Daar voegt de kerkleiding aan toe dat de kerk zich voortaan verzet ‘tegen iedere vorm van discriminatie op basis van seksuele geaardheid’. Ook zal het Leger des Heils ‘proberen de daaraan gekoppelde pijn en lijden die op dit moment gevoeld wordt door mensen die zich buitengesloten voelen, te doen verdwijnen’. Binnen de Nederlandse tak van de kerk was het niet zozeer, of in elk geval niet alleen, een afkeer van homoseksuele relaties die tot het afwijzende standpunt leidde. Ook druk vanuit het buitenland speelde een rol. “Internationaal gezien is de lijn vrij strikt, en het was voor de Nederlandse kerk moeilijk om daarvan af te wijken,” zegt Wielie Elhorst. Hij stapte in 1998 uit de kerk, nadat hij tien jaar lang tevergeefs probeerde het beleid van de kerk te veranderen. Tegenwoordig is hij predikant in een protestantse gemeente in Amsterdam. Hij noemt wat er nu gebeurt ‘baanbrekend’. “Ik sluit niet uit dat ze op het matje worden geroepen door de internationale leiding en dat ze het verzoek krijgen de verklaring te herroepen.” Nog steeds zijn niet alle leden enthousiast. In het Reformatorisch Dagblad kwam vorige week een kritisch echtpaar aan het woord: ,,Homoseksualiteit niet zondig en niet afkeurenswaardig? Het Woord spreekt duidelijk anders. Het doet ons verdriet dat het Leger des Heils definitief de afslag naar de wereld heeft genomen.” Niet alle leden zijn enthousiast over het besluit van het Leger des Heils, al komende de kritische geluiden volgens Elhorst van een kleine minderheid. Daartegenover staat de opluchting van de mensen die zich nu eindelijk volwaardig lid voelen. “Ik heb met een aantal van deze heilssoldaten contact gehad en van hen hoor ik dat het echt als helend ervaren wordt. Als je ziet wat voor woorden er gebruikt worden, dat het nu allemaal zwart op wit staat... Dat is echt heel belangrijk.”||https://www.parool.nl/nederland/leger-des-heils-vindt-homoseksualiteit-niet-langer-een-zonde~b2d04613/
2022-07-09||Omstreden Mexicaanse oud-president Echeverría (100) overleden||Echeverría probeerde ten tijde van de Koude Oorlog leider te worden van de beweging van niet-gebonden landen, die zich niet tot het Navo-bondgenootschap of het Warschaupact rekenden. Na het einde van zijn presidentschap ondernam hij een poging secretaris-generaal van de Verenigde Naties te worden als vertegenwoordiger van de Derde Wereld, maar slaagde daar niet in. Hij verloor van de zittende secretaris-generaal, de Oostenrijker Kurt Waldheim. Tijdens zijn presidentschap onderhield Echeverría nauwe diplomatieke banden met het China van Mao Zedong en het Cuba van Fidel Castro. Hij steunde ook de Chileense president Salvador Allende. Toen die in 1973 stierf tijdens een militaire staatsgreep verbrak Echeverría de banden met Chili en gaf hij asiel aan duizenden politieke vluchtelingen uit Chili. Echeverría stond bekend als een autoritaire leider: onder zijn presidentschap verdwenen honderden linkse activisten tijdens Mexico’s zogeheten Vuile Oorlog. In 1968 zou Echeverría als minister van Binnenlandse Zaken opdracht hebben gegeven honderden studenten te doden op het Tlatelolcoplein, daags voordat de Olympische Spelen van start gingen in Mexico-Stad. Echeverría heeft altijd volgehouden dat de soldaten uit eigen beweging begonnen te schieten. Ook het bloedbad in 1971, waarbij tientallen demonstrerende studenten in Corpus Christi werden doodgeschoten door paramilitaire troepen gebeurde onder Echeverria’s leiderschap. In 2006 werd hij in eigen land aangeklaagd voor genocide en onder huisarrest geplaatst, maar drie jaar later werd hij vrijgesproken. In eigen land voerde Echeverría een economisch beleid dat tegen de haren van de zakenwereld in streek, schrijft The New York Times. Het aantal staatsbedrijven steeg van 86 naar 740. Belastingen op bedrijfswinst en persoonlijk inkomen stegen snel, net als de overheidsuitgaven. Het begrotingstekort liep onder Echeverría’s leiderschap op tot 600 procent. De inflatie steeg naar 20 procent per jaar.||https://www.parool.nl/wereld/omstreden-mexicaanse-oud-president-echeverria-100-overleden~b2ea9b59/
2022-07-09||Voorzitter FNV na brandbrief bedrijfsleven: ‘Werkgevers zijn ontzettend dom bezig’||Na de hartenkreet van de werkgevers over belemmeringen door de stikstofproblematiek en het overvolle stroomnet heeft Elzinga een eigen hartenkreet: “Investeer in je mensen, zorg voor hogere lonen en leid mensen op.” Werkgevers zien een uitvoeringscrisis. Er zijn te weinig goed opgeleide mensen om werk uit te voeren, ook bij de overheid. Dat is een van de redenen dat de machine vastloopt, bijvoorbeeld vanwege heel lange vergunningsprocedures. Maar dat is maar het halve verhaal, vindt Elzinga. Is die uitvoeringscrisis er niet dan?“Ja, die zien wij ook, onder andere bij de Belastingdienst, het UWV en ook bij de NS en Prorail. Dat komt doordat er jarenlang alleen maar bezuinigd is, alles moest goedkoper. Wij waarschuwden al jaren geleden dat er een personeelstekort aan zat te komen doordat veel mensen met pensioen gaan, zoals bij de NS en Prorail en in de zorg. Eigenlijk in alle overheidssectoren waar marktwerking is geïntroduceerd. Alles moest op een koopje. Maar ook in het bedrijfsleven zitten ze met een uitvoeringscrisis. Het is al jaren bekend dat er te weinig mensen in technische beroepen zijn, of in de IT. Maar daar hebben werkgevers ook te weinig in geïnvesteerd.” De mensen zijn er toch niet? Overal is een tekort aan personeel.“Er staan ook nog steeds heel veel mensen aan de kant. En veel mensen met parttimebanen willen meer werken. Maar dat moet wel mogelijk zijn. Dan moet er goede en gratis kinderopvang zijn en daar is ook een tekort aan mensen. Waar het om gaat is dat bedrijven de winsten flink hebben zien stijgen. Dat geld is uitgedeeld aan aandeelhouders in plaats van geïnvesteerd in mensen. Zorg voor koopkrachtbehoud van werknemers en zorg ervoor dat er meer collega’s bijkomen. Bedrijven moeten niet naar aandeelhouders luisteren, maar naar hun werknemers. Ik zeg: rot op met je aandeelhouders en stop je geld in je werknemers. Daar wordt het bedrijf beter van.” Wordt het bedrijf beter van hogere lonen?“Bedrijven rekenen de kosten van de inflatie door, die maken hoge winsten. Maar de koopkracht van werknemers blijft achter, net als die van gepensioneerden en mensen met een uitkering. Bedrijven zijn nog steeds niet bereid te investeren in mensen en goede arbeidsvoorwaarden. Als de lonen achterblijven bij de inflatie, dan daalt de koopkracht. Dat leidt tot minder uitgaven en uiteindelijk tot een recessie. Daarom moeten de lonen omhoog, net als de uitkeringen. Het geld is geen probleem, bedrijven maken recordwinsten. Werkgevers zijn ontzettend dom bezig.” Maar werkgevers gaan niet over de uitkeringen. Het kabinet kan dit jaar niets meer voor ze doen, zeggen ze.“Ze kunnen best aan belastingknoppen draaien. Room de excessieve winsten van bedrijven af. Verhoog de winstbelasting of maak die progressief, dus een hoger tarief bij meer winst. Dat is helemaal niet zo ingewikkeld. Dan is er geld om de uitkeringen te verhogen. En het kabinet kan het minimumloon meer verhogen, dan stijgen de uitkeringen ook mee. Het minimumloon wordt nu een jaar eerder een beetje verhoogd. Wij pleiten ervoor dat het minimumloon naar 14 euro gaat, dat is nodig om een beetje fatsoenlijk te kunnen rondkomen. En dat is een berekening uit de tijd voordat de inflatie zo omhoog schoot. Het zijn niet alleen de lage inkomens die last hebben van de inflatie. Ook veel middeninkomens komen in de problemen. Het is goed dat de energietoeslag omhooggaat. Maar die toeslag zou voor veel meer mensen moeten gelden. Ook voor de mensen met middeninkomens die hoge energielasten hebben bijvoorbeeld.”||https://www.parool.nl/nederland/voorzitter-fnv-na-brandbrief-bedrijfsleven-werkgevers-zijn-ontzettend-dom-bezig~bcb9294a/
2022-07-09||Waar zijn mijn koffers? En vier andere vragen over de bagageproblemen op Schiphol||Net als veel van de andere problemen op Schiphol worden die bij de bagageafhandeling veroorzaakt door een personeelstekort. In combinatie met vertraagde en geannuleerde vluchten zorgt het ervoor dat bagage soms achterblijft op het vliegveld. Zo kan het zijn dat passagiers hun overstap nét weten te halen, maar het de medewerkers niet lukt hun koffers ook op tijd van het ene in het andere vliegtuig te krijgen. En soms duurt het simpelweg erg lang voordat de bagage op de bagageband verschijnt. “Daardoor zijn er nu meer achtergebleven koffers dan eerder,” zegt een woordvoerder van de luchthaven. Afgelopen donderdag sprak de NOS met bagagemedewerkers, die vertelde dat het op dat moment om zo’n 16.000 koffers zou gaan. Volgens de medewerkers zou de oorzaak liggen bij ‘mismanagement’. “In coronatijd zijn er zo veel collega’s wegbezuinigd, nu zitten we met de gebakken peren,” aldus een van hen. Waarschijnlijk ligt een zoekgeraakte koffer nog op het vliegveld van vertrek. Beelden van stapels koffers die ergens op de luchthaven blijven liggen, zorgen voor bezorgde reizigers. Schiphol is momenteel samen met de luchtvaartmaatschappijen en de bagageafhandelaars aan het onderzoeken hoe de bagage op een droge, veilige plek gestald kan worden. Dat kan binnen in of bij de bagagehallen zijn, maar ook buiten in karren – om alsnog zo snel mogelijk naar de juiste bestemming te worden gestuurd. In principe is het de bedoeling de vertraagde bagage na te zenden zodra een geschikte vlucht gevonden is. Hoe snel dat kan gebeuren, is afhankelijk van hoe vaak er op een bestemming wordt gevlogen. Hoewel sommige luchtvaartmaatschappijen de bagageafhandeling uitbesteden aan gespecialiseerde bedrijven, is de luchtvaartmaatschappij zelf verantwoordelijk voor de bagage (en de bijbehorende passagier) vanaf het moment dat er is ingecheckt. Heb je een pakketreis geboekt bij een reisorganisatie en is de vlucht daarbij inbegrepen? In dat geval is de reisorganisatie aansprakelijk. De Consumentenbond drukt passagiers op het hart zich bij problemen met hun koffers meteen bij de vertegenwoordiging van de betreffende luchtvaartmaatschappij op de luchthaven van aankomst te melden, daar een PIR-formulier (Property Irregularity Report) in te vullen en dat goed te bewaren. Het kan even duren, maar het is de bedoeling dat je koffer alsnog wordt nagezonden. Een woordvoerder van KLM laat weten dat reizigers die hun koffer kwijt zijn een formulier op de website kunnen invullen of bij de balie op het vliegveld. “Zo weten we je te bereiken en weten we waar de koffer heen moet. Vervolgens brengen wij de bagage zo snel mogelijk naar mensen thuis of naar hun buitenlandse vakantiebestemming. Er zijn ook koffers van transferpassagiers blijven staan. Die sturen we ook door. Het is een kwestie van alles zo snel mogelijk nasturen.” Ook andere luchtvaartmaatschappijen hebben dus zo’n PIR-formulier. Easyjet vraagt passagiers dat bij de balie in de aankomsthal in te vullen. Voor achtergebleven koffers van Transaviavluchten moet je naar de balie van Viggo, het bedrijf dat de bagage voor de maatschappij afhandelt. “We vliegen niet heel vaak per dag naar dezelfde bestemmingen, maar we zorgen wel dat de koffer zo snel mogelijk bij de passagier terechtkomt,” aldus een woordvoerder van Transavia. Zit je zonder tandenborstel en zwembroek op je vakantiebestemming? Onmisbare voorwerpen zoals toiletartikelen moeten worden geleverd of vergoed, stelt de Consumentenbond. Bewaar daarom de bonnetjes als je dit soort artikelen aanschaft. Die vergoeding geldt echter niet als je bagage is kwijtgeraakt bij je terugvlucht en je dus gewoon thuis bent. Controleer bij de betreffende luchtvaartmaatschappij wat en tot welk bedrag er vergoed wordt. Bij vermiste bagage moet je binnen drie weken schriftelijk een claim indienen bij de verantwoordelijke airline. Zorg dat je kopieën hebt van het eerdergenoemde PIR-formulier, je boardingpass en het bewijs van inname van de koffer. Mocht je koffer helemaal van de aardbodem verdwenen zijn, dan zijn er internationale verdragen die de luchtvaartmaatschappij tot maximaal zo’n 1620 euro aansprakelijk stellen. Dat bedrag is onafhankelijk van de daadwerkelijk waarde. Als je een reisverzekering hebt afgesloten, kun je ook nog een vergoeding van krijgen van je verzekeringsmaatschappij. Raadpleeg voor meer informatie en tips de website van de Consumentenbond.||https://www.parool.nl/nederland/waar-zijn-mijn-koffers-en-vier-andere-vragen-over-de-bagageproblemen-op-schiphol~b948112a/
2022-07-09||Rybakina wint vrouwenfinale Wimbledon||Ze had drie sets nodig om het succes te bereiken: 3-6 6-2 6-2. Beide speelsters stonden niet eerder in de finale van een grandslamtoernooi. Jabeur had geen enkele moeite de eerste set naar zich toe te trekken. In de tweede set kwam echter een opvallende ommekeer. En in de beslissende set brak Rybakina meteen de opslag van haar tegenstandster. Bij 2-3 leek de Tunesische terug te komen, maar verspeelde ze drie breakpoints. In de game die volgde verspeelde ze haar eigen opslagbeurt, waarmee de partij min of meer was beslist. De 23-jarige Rybakina, als zeventiende geplaatst, kon het allemaal nauwelijks bevatten. “Mijn voornaamste doel hier was eigenlijk om de tweede week van het toernooi te halen. Eerlijk gezegd had ik niet gedacht dat dat al zou lukken. Maar het ging steeds beter. De finale was ongelooflijk. Ik was vooraf en tijdens de partij heel zenuwachtig. Toch pakte het allemaal goed uit voor mij. Ik ben ongelooflijk blij.” Rybakina is geboren in Moskou, maar komt sinds een paar jaar uit voor Kazachstan. Vanwege de Russische inval in Oekraïne zijn Russische deelnemers dit jaar niet welkom op Wimbledon. “Maar ik voel me nu een inwoonster van Kazachstan”, zei de speelster. “Ik ben in mijn nieuwe land geweldig opgevangen en dat heeft tot dit succes geleid.”||https://www.parool.nl/sport/rybakina-wint-vrouwenfinale-wimbledon~bf294050/
2022-07-09||Ajax wint met 3-0 in oefenduel tegen NK Lokomotiva Zagreb||Taylor (20) hervatte deze week net als alle andere (jeugd)internationals van Ajax de groepstraining. De middenvelder onderbrak zijn vakantie echter tien dagen eerder om individueel de draad weer op te pakken. Dat leek meteen zijn vruchten af te werpen. Op de Toekomst opende de linkspoot de score en liet hij aan het eind van de eerste helft Youri Baas met een fraaie assist de 2-0 binnenkoppen. In de absolute slotfase bepaalde Jay Enem de eindstand op 3-0. Schreuder koos voor een combinatie van ervaren en jonge spelers in zijn basisopstelling. In de tweede helft kwamen meer talenten in het veld. Ook de eerder verhuurde spelers Pierie en Magallán kwamen in het tweede bedrijf binnen de lijnen. Ajax zet al maanden in op een langer verblijf van Taylor, die op zijn beurt zijn sterke laatste maand in het voorbije eredivisieseizoen hoopt door te trekken onder de nieuwe trainer Alfred Schreuder. De landskampioen hoopt nog voor het vertrek naar het trainingskamp in Oostenrijk volgende week zondag de krabbel van Taylor en ook AZ-doelwit Owen Wijndal binnen te hebben. Kersverse recordaankoop Steven Bergwijn ontbrak nog in het derde oefenduel van Ajax. Hetzelfde gold voor de opgekrabbelde smaakmaker Mohamed Ihattaren, die een paar dagen ziek is geweest, en onder anderen internationals als Dusan Tadic, Steven Berghuis, Jurriën Timber en de door Manchester United begeerde Lisandro Martínez. Klaassen en Blind speelden hun eerste helft van het seizoen. Dat deed ook Schuurs, die sinds april herstelde van een knieblessure. Eerder verloor Ajax deze oefencampagne van SC Paderborn (2-5) en wonnen de Amsterdammers met 3-0 van SV Meppen, dat op het derde niveau in Duitsland speelt. Ajax: Gorter; Klaiber (62.Gooijer), Schuurs (46. Magallán), Blind (46. Pierie), Baas (62. Salah-Eddine); Regeer (62. Warmerdam), Taylor (46. Fitz-Jim), Klaassen (46. Hlynsson); Ünüvar (62. Van Axel Dongen), Rasmussen (62. Enem), Banel (62. Martha)||https://www.parool.nl/sport/ajax-wint-met-3-0-in-oefenduel-tegen-nk-lokomotiva-zagreb~b4aa25d0/
2022-07-09||Directeur IJburg College ‘rekent zichzelf onveilig klimaat aan’, maar ouders horen iets anders||In een mail aan alle medewerkers kondigde Jolanda Hogewind, directeur van het IJburg College, op vrijdagmiddag de publicatie van deze krant aan. In het artikel wordt duidelijk waarom tientallen docenten van het IJburg College zijn vertrokken of dat binnenkort van plan zijn. Docenten zijn angstig, worden bedreigd en voelen zich onveilig op school. De vele gewelddadige incidenten in een klimaat waarin leerlingen overal mee weg lijken te komen, maken dat zo’n 35 docenten in de afgelopen maanden zijn vertrokken of na de zomervakantie niet meer terugkeren. Hogewind erkent dat de incidenten die worden beschreven bekend zijn bij haar en ‘de verdere schoolleiding’. “Bij elk incident was het de intentie om de-escalerend te handelen en de veiligheid te waarborgen voor zowel leerlingen als docenten. Desondanks moet ik constateren dat collega’s zich niet gesteund en onveilig voelen in en om de school. Dit reken ik mijzelf aan’, schrijft de directeur in de mail, die in handen is van Het Parool. In een brief die de school zaterdagochtend naar de ouders stuurde, staat echter dat ‘het artikel een beeld schetst waarin we ons niet herkennen en dat ons verdriet doet. Uit een recente enquête blijkt dat leerlingen het prettig vinden bij ons op school en zich veilig voelen. Komend schooljaar ontwikkelen we verder.’ In de mail aan de medewerkers schrijft Hogewind, die sinds 2019 directeur is van het IJburg College, dat het haar onvoldoende gelukt is om een evenwichtig beeld te schetsen van de school toen zij de kans kreeg te reageren en dat de school in ontwikkeling is. ‘We zijn op weg en ik geloof dat we met elkaar kunnen komen tot een verbetering voor iedereen.’ Luister ook naar onze podcast over het lerarentekort:||https://www.parool.nl/amsterdam/directeur-ijburg-college-rekent-zichzelf-onveilig-klimaat-aan-maar-ouders-horen-iets-anders~b1844f53/
2022-07-09||Extinction Rebellion voert actie bij kantoren ING: ‘Oranje leeuw heeft olie aan z’n klauwen’||Drie demonstranten van de milieuorganisatie hadden zich vastgeketend aan een paal bij de balie, een rol koekjes en een flesje water bij de hand. Na een uur werden ze door de politie gearresteerd wegens huisvredebreuk. Extinction Rebellion demonstreerde in het hele land tegen het beleid van ING. Volgens de activisten steekt de bank jaarlijks 8,5 miljard euro in olie, gas en kolen. Daarmee zou het de grootste financier zijn van fossiele brandstof in Nederland. In Amsterdam waren drie vestigingen doelwit: die aan het Rokin, het Buikslotermeerplein en het Osdorpplein. De acties verliepen rustig, aldus een woordvoerder. Het was volgens haar dan ook niet de bedoeling de klanten van ING in de weg te lopen. Op het Rokin vond men de liedjes die werden gezongen echter hinderlijk genoeg om de politie te bellen. Bezoekers werden onthaald met de woorden: ‘Welkom bij de meest vervuilende bank van Nederland’. Ook werd er hard op fluitjes geblazen. Extinction Rebellion heeft dit jaar al vaker actie gevoerd tegen het fossiele beleid van ING, met name bij het hoofdkantoor in Zuidoost. “ING wil niet luisteren,” zegt een woordvoerder. “Klanten moeten nu ook maar eens weten wat hun vertrouwde bank doet met hun geld. Die oranje leeuw heeft olie aan z’n klauwen.”||https://www.parool.nl/nederland/extinction-rebellion-voert-actie-bij-kantoren-ing-oranje-leeuw-heeft-olie-aan-z-n-klauwen~b003b96b/
2022-07-09||Opperballonnenbaas Wesley had wel iets weg van Jan Vayne||Ook een beroepskijker mist meer dan hij ziet, en zo was het Lips ontgaan dat op tv al zes weken lang strijd wordt geleverd om wie zich de beste ballonkunstenaar van Nederland mag noemen. Pas bij de finale haakte hij aan bij Blow Up, te laat om gegrepen te worden door de wondere wereld van de ballonkunst. In een Star Trek-achtig decor kondigde Martijn Krabbé aan dat de finalisten de ‘moeder aller ballonvouwopdrachten’ voorgeschoteld kregen, waarvoor ze maar liefst 24 uur de tijd kregen. Bezorgd pakte Lips de televisiegids erbij en zag dat het ook voor de kijker een lange zit zou gaan worden. Anderhalf uur had RTL ervoor uitgetrokken, poeh. Finalisten Wallie, Denise en Frans gingen gretig aan de slag. Ze werden ondersteund door de ‘ballonnenbrigade’: mensen die hun hand evenmin omdraaien voor een ballondier meer of minder. Chantal Janzen gaf intussen commentaar, dat het midden hield tussen lichte ironie en bijtende spot. De creaties waren niet minder dan spectaculair: denk aan een bloemencorso in de Bollenstreek, maar dan dus met ballonnen. Indrukwekkend, maar alle drie de deelnemers bleken in het dagelijks leven ook professioneel ballonvouwer te zijn. Bovendien, en daar toonde zich de zwakte van het format, werd het Lips niet duidelijk hoe moeilijk of makkelijk het maken van een ijsbeer van ballonnen precies is. Een taart bakken, iets van Lego bouwen, honderdduizend dominosteentjes achter elkaar neerzetten, ja, daar kun je je nog een voorstelling bij maken, maar 24 uur lang ballonnen vouwen? Schiet Lips maar lek. Uiteindelijk, na negentig lange minuten, besloot een jury, bestaande uit afgevallen deelnemers, een schoolklas en opperballonnenbaas Guido, die ergens iets weg had van Jan Vayne, dat Denise de winnaar was. Lips gunde het haar van harte, maar ziet niet per se uit naar een nieuw seizoen. Reageren? hanlips@parool.nl.||https://www.parool.nl/kunst-media/opperballonnenbaas-wesley-had-wel-iets-weg-van-jan-vayne~bd4ffe6b/
2022-07-09||The Sopranos-acteur Tony ‘Paulie’ Sirico (79) overleden||De Amerikaan speelde in zijn carrière in diverse films en series het personage van een gangster. Zo was hij onder meer te zien in de film Goodfellas uit 1990. Ook leende hij zijn stem uit voor tekenfilmseries als Family Guy en Fairly Odd Parents. Maar zijn belangrijkste rol werd die van de memorabele gangster Paul ‘Paulie Walnuts’ Gualtieri in de HBO-serie The Sopranos, die werd uitgezonden tussen 1999 en 2007. Sirico speelde vaak een gangster, en was in zijn echte leven ook niet van onbesproken gedrag. Zo werd hij meerdere keren gearresteerd voor diverse vergrijpen en werd hij in 1971 veroordeeld voor illegaal wapenbezit, waarvoor hij een celstraf moest uitzitten. In 1989 sprak hij in de documentaire The Big Bang over zijn criminele verleden en wat voor invloed dat op hem had gehad.||https://www.parool.nl/nederland/the-sopranos-acteur-tony-paulie-sirico-79-overleden~bd158061/
2022-07-09||Chrissy Teigen prijst broodje op het Museumplein aan bij 38 miljoen volgers||Op zondagmiddag is het beredruk bij de kiosk van Food Crib, vlak bij het Van Gogh Museum in Amsterdam-Zuid. Klanten vragen massaal naar het broodje junkyarddog, de bestelling die het beroemde model Chrissy Teigen (36) vrijdag vermoedelijk deed. Haar naam doet bij kioskmanager Bodhi Wielhouwer niet meteen een belletje rinkelen. Tot de naam van Legend valt. “Ik dacht nog: wat heeft die een mooie vrouw,” lacht hij. Het stel verscheen met vrienden bij zijn kiosk. Het is dat Chrissy er op Instagram zelf over begint, want op het terras leek het niemand op te vallen. ‘Echt de beste braadworst die ik ooit heb gegeten, met het beste zachte broodje,’ schrijft Teigen bij een foto en video van zichzelf op het terras. Voor de liefhebber geeft ze een gedetailleerde routebeschrijving. Afgesproken werk? Echt niet, zweert Wielhouwer. Dat ligt ook niet voor de hand, want bij een ster met zoveel volgers ben je vermoedelijk minimaal tienduizenden euro’s kwijt voor een aanprijzend berichtje. “We zeiden voor de grap onder elkaar: we moeten eigenlijk vragen of ze erover willen posten,” vertelt Wielhouwer, die dat uiteindelijk niet deed. “We willen zulke mensen ook helpen om een beetje onopvallend te blijven.” John Legend (43) rept online met geen woord over zijn Amsterdamse horecabezoek, maar hij is met ‘slechts’ 14,6 miljoen volgers ook een kleintje vergeleken met Teigen. De gloedvolle aanprijzing kwam nu met een euro of 13 geld toe. Wielhouwer weet niet zeker wat Chrissy precies bestelde, maar vermoedelijk was het de ‘junkyarddog’, zijn ‘klassieker’ van 9 euro. “Een broodje met een braadworst, jonge kaas, bacon, salami, Amsterdamse piccalilly en zuurkool,” zegt hij. Erbij bestelde ze een ijskoffie, die met een waarschuwing kwam. “Ik zei: pas goed op,” memoreert Wielhouwer in het Engels. “Want dit is de beste ijskoffie die je ooit zult drinken. Dit gaat je leven veranderen.” Zo vol bravoure als hij klinkt in de anekdote, zo nuchter is hij aan de telefoon. Wielhouwer ziet regelmatig BN’ers bij zijn zaak en twee jaar geleden kwam Rihanna langs, maar een internationale ster blijft bijzonder. Hij vindt de post van Chrissy heel leuk, maar hoopt vooral dat élke klant zijn producten lekker vindt. Hij kan het steuntje in de rug wel goed gebruiken na een paar moeilijke coronajaren. “Stiekem hoopten we het al. Het is geweldig.”||https://www.parool.nl/amsterdam/chrissy-teigen-prijst-broodje-op-het-museumplein-aan-bij-38-miljoen-volgers~b437f22f/
2022-07-09||Expositie met kunst uit het grofvuil: ‘Op elke hoek kan een schat liggen’||“In het begin vond ik het best gênant,” vertelt Zwijnenberg. “Wat denken de buren wel niet als ik zo naar het grofvuil sta te kijken? Maar ik zette me daar overheen en heb nu de tijd van mijn leven.” Zwijnenberg werd twee jaar geleden vanwege haar gezondheid aangeraden om meer te bewegen en buiten te komen. “In diezelfde tijd zocht ik Sinterklaascadeaus voor mijn nichtje dat op kamers ging. Alles wat ze vroeg was aan de prijs, maar tijdens mijn wandelingen zag ik het gewoon bij het grofvuil liggen. Prullenbakken, kussens, dingen voor in de keuken: ik heb het allemaal tweedehands, maar echt in goede staat, bij elkaar gezocht.” De zzp’er werkt in het dagelijks leven mee aan afvalgerelateerde projecten zoals De Schoonste Straatwedstrijd in West. “Het is absurd hoeveel er wordt weggegooid. Mensen zouden meer zorg moeten dragen voor hun spullen. Niet alleen bij het binnenhalen, ook bij het afstand doen. Ik zie soms kasten van massief eikenhout. Die boom deed er langer over om groot te worden dan dat-ie in een huis stond als kast. Dat is niet duurzaam.” Toch haalt Zwijnenberg ook plezier uit het ‘vuil’; een goede vondst werkt verslavend. ”Ik krijg er een Pippi Langkous-gevoel van. Op elke hoek kan een schat liggen.” Dat resulteerde in een Facebookpagina met foto’s van spullen die in goede staat waren, maar Zwijnenberg niet zelf wilde hebben. Een mooi schilderij ging daarentegen altijd mee naar huis. “De hele woonkamer stond ermee vol.” Haar favorieten: een mislukte namaak-Mondriaan die ondertekend werd door de onbekende ‘Iris’ en een graveur van de Nederlandse tekenaar Johannes Kip uit 1600. “Die zat verstopt achter een ander schilderij, dus ik denk dat de eigenaren niet wisten wat ze weggooiden.” Door een toevallig gesprek zijn veel van Zwijnenbergs vondsten nu door iedereen te bewonderen. “Ik raakte, met een schilderij in mijn hand, aan de praat met iemand die net van een galerie af kwam. Diegene was enthousiast en zei: ‘Als we in de zomer een lege plek hebben, ben je welkom.’” En zo geschiedde. Zaterdag 9 juli opent de expositie De kunst van het grofvuil, die tot 17 augustus te zien is in galerie De Stoker in West. Of de zoektocht nu klaar is? “Je hoeft je bijna niet in te spannen en pats boem, je hebt weer iets moois. Ik kan me niet voorstellen dat ik daar niet mee bezig blijf.”||https://www.parool.nl/kunst-media/expositie-met-kunst-uit-het-grofvuil-op-elke-hoek-kan-een-schat-liggen~b87c94de/
2022-07-09||Mot en het mysterie van een roestige oude kleine duikboot||“Wie alvast fijne (voor)leesboeken voor de kinderen aan het verzamelen is voor de zomervakantie die er alweer aankomt, kan Mot en de metaalvissers met een gerust hart vast in de koffer of rugzak stoppen. Wat een heerlijk boek! Zo’n verhaal waar alles in zit. Ingrediënten zijn een 11-jarige stoere, eigenwijze maar ook gevoelige hoofdpersoon. De truttige haar gegeven naam Vlinder vindt ze niet bij zichzelf passen, dus heet ze Mot. Althans, voor iedereen behalve voor haar chique moeder die haar dochter graag als lieftallig fladderend Vlindertje blijft zien. Andere ingrediënten zijn een rommelige groep rafelrandfiguren die al snel haar beste vrienden worden, en een intens slechte huisjesmelker die alleen aan geld en macht denkt en niets moet hebben van rafelrandjes. Het belangrijkste is een roestige oude kleine duikboot waar iets zeer geheimzinnigs mee aan de hand is en een mysterie dat alleen Mot (natuurlijk met hulp van haar vrienden) kan oplossen. Mot en de metaalvissers is ook nog eens heel mooi uitgegeven en heeft bijzondere paginavullende illustraties van Sophie Pluim die perfect aansluiten bij het verhaal.” Sanne Roosenboom, Mot en de metaalvissers, Van Goor, €15,99||https://www.parool.nl/kunst-media/mot-en-het-mysterie-van-een-roestige-oude-kleine-duikboot~bd44e325/
2022-07-09||Vertrek Johnson betekent nog geen verbetering van de relatie met de EU||Boris Johnson mag dan zijn uitgespeeld, maar in Brussel klinkt nog geen applaus. De Europese Commissie wacht liever even af wat hierna komt. Een nieuwe Britse leider kan bijna onmogelijk de relaties met de EU nog verder verslechteren, maar je weet het nooit. De Ierse regeringsleider Micheál Martin verpakte zijn mening in een wens: hij zou dolgraag zien dat zijn nieuwe Britse collega anders over brexit denkt dan Boris Johnson. Want het standpunt van de regering-Johnson, kwam op zijn zachts gezegd de Iers-Britse banden niet ten goede. Voorlopig dieptepunt was de wet waarin het Verenigd Koninkrijk de belangrijkste brexit-afspraken met de EU besloot op te zeggen. Of die nog te stoppen valt, is de vraag. Martin dringt er bij een mogelijke opvolger op aan om hem in te trekken, net als het idee om vluchtelingen op te vangen in Rwanda of om het Verenigd Koninkrijk terug te trekken uit het Europees Hof voor de Rechten van de Mens. In Brussel is er voorlopig nog weinig hoop dat zoiets nu te gebeuren staat. Zolang de nieuwe Britse premier uit de gelederen van de Conservatieven komt, is alles mogelijk. Johnson is zeker niet het enige lid van zijn partij die aanstuurt op een keiharde confrontatie met de EU, ook al heeft dat desastreuze gevolgen. Daarom houdt de Europese Commissie voorlopig de kaken op elkaar. “De politieke ontwikkelingen in het Verenigd Koninkrijk veranderen niets aan onze standpunten,” luidde de officiële reactie vanuit de Commissie. Alleen Michel Barnier, de man die na de brexit-stem in 2016 jarenlang namens de Europese Commissie met het Verenigd Koninkrijk onderhandelde, wijdde er in het openbaar een woord aan. Barnier is inmiddels uit Brussel vertrokken om politicus in Frankrijk te worden, maar gelooft dat met het aftreden van Johnson ‘een nieuwe bladzijde in de relatie met het Verenigde Koninkrijk’ is opengeslagen. Maar ook Barnier kan niet zeggen of die bladzijde wordt gevuld met opbouwende woorden, of dat er louter gekijf op te lezen zal zijn. Het gevolg kan heel goed zijn dat het Verenigd Koninkrijk blijft afstevenen op een handelsoorlog met de EU en mogelijk ook op een burgeroorlog in Noord-Ierland. Die koers lijkt het Verenigd Koninkrijk te varen sinds minister Liz Truss van Buitenlandse Zaken vorige maand bij het Britse Lagerhuis een wetsvoorstel indiende waarin de Britten eenzijdig de belangrijkste afspraken met de EU opzeggen. Dat wetsvoorstel moet ergens in de komende tijd nog worden goedgekeurd door de Lords in het Hogerhuis. De mogelijkheid bestaat dat een nieuwe Britse leider de kwestie heroverweegt. Toch wekt het feit dat Truss afgelopen donderdag vanaf de G20-top in Indonesië al terugvloog naar Londen niet veel hoop in Brussel. De reden voor haar terugkeer is, zo vreest men, vooral dat ze een vroeg begin wil maken met haar eigen campagne voor het premierschap. Mocht die succesvol zijn, dan verandert er niets. Ook vanuit het Europees Parlement is de reactie afwachtend. Een uitzondering vormt de Duitse sociaaldemocraat Bernd Lange, voorzitter van de de contactgroep met het Verenigd Koninkrijk. Lange zuchtte opgelucht ‘eindelijk’ toen hij het nieuws kreeg dat Boris Johnson vertrekt. “Johnson regeerde vooral voor zijn eigen ego. Nu moet er een einde komen aan het Britse theatrale gedonder.”||https://www.parool.nl/wereld/vertrek-johnson-betekent-nog-geen-verbetering-van-de-relatie-met-de-eu~b5eabbe5/
2022-07-09||Jackie Groenen over toernooi op vertrouwde grond:  ‘Eigenlijk speel ik voor de tweede keer een thuis-EK’||Het gras van de golfbanen van Worsley Park kan bijna tippen aan dat van Old Trafford, het beroemde stadion van Manchester United, zo strak en felgroen is het. Op een stoeltje ploft Jackie Groenen neer, middenvelder van Oranje en United. Hier op het luxueuze Worsley Park hebben de Oranjevrouwen hun basiskamp en bereiden ze zich voor op de eerste EK-wedstrijd tegen Zweden van zaterdagavond. Het ligt op tien minuten rijden van Groenens appartement. Het is een dag na de openingswedstrijd van het EK. Onder toeziend oog van om en nabij de 68.000 toeschouwers won het Engeland van Sarina Wiegman met 1-0 van Oostenrijk. Groenen genoot er vanuit het hotel van, van de wedstrijd, van Old Trafford, dat Neil Diamonds kaskraker Sweet Caroline nieuw leven inblies. Groenen, met haar zo vertrouwde, grote lach: “Vet hè, Manchester United?” Alles hier is dichtbij en bekend. Ze kent de weggetjes die leiden naar het trainingsveld van de Oranjevrouwen in het nabijgelegen Carrington. Het stadion waar Oranje de tweede groepswedstrijd tegen Portugal speelt, Leigh Sports Village, is de 12.000 stoeltjes tellende thuishaven van het vrouwenteam van Manchester United. “Eigenlijk speel ik voor de tweede keer een thuis-EK,” aldus de 27-jarige Groenen. “Zo voelt het wel een beetje. Dit is een vertrouwde omgeving, daar heb ik geluk mee. Al m’n teamgenootjes komen kijken en mijn hele familie is er.” Groenen tekende in 2019 bij Manchester United, in het mannenvoetbal een absolute grootmacht, maar destijds pas net actief in het vrouwenvoetbal. In de hoog aangeschreven Engelse competitie eindigde de club afgelopen seizoen als vierde, op 14 punten van kampioen Chelsea. Maar dit is haar droomclub, altijd al geweest. In de rust en de ruimte die deze omgeving biedt, voelt ze zich ‘thuisthuis’. Maar of het haar ‘eerste thuis’ is? “Dat mag ik echt niet zeggen, dan krijgt mijn moeder een hartaanval,” zegt Groenen grinnikend. “Als ik in Nederland ben, weer naar Engeland ga en tegen m’n moeder zeg dat ik ‘lekker naar huis’ ga, krijg ik direct commentaar. ‘O, dit is geen huis meer?’ Nee, dat dit een ‘eerste thuis’ is kan ik echt niet zeggen, maar ik zit hier heel goed. Je moet in een voetbalcarrière altijd snel je nieuwe stad ontdekken. Ik vind het ook echt leuk om dat te doen, door naar restaurants te gaan of iets leuks te gaan doen. In Manchester had ik snel het gevoel dat ik op de goede plek zit en dat is voor mij, naast het voetbal, heel belangrijk.” Britten hebben een fijnbesnaard gevoel voor overdrijving, onderschrijft Groenen. “Hoe vaak ik mensen wel niet hoor zeggen: ‘This is the best restaurant you’ll éééver eat.’ Heel typerend. Maar het is ook wel lekker als je altijd die instelling kunt hebben. Dat je thuiskomt en denkt: dit was de beste avond ooit.” En dan de Britse pers, o zo berucht. Maar diezelfde pers omarmt juist het vrouwenvoetbal, vindt Groenen. “Ze zitten erbovenop, zijn heel enthousiast. Ze pushen heel erg naar voren, zenden alle wedstrijden uit en dat is heel nuttig voor het vrouwenvoetbal.” Maar ontegenzeggelijk hebben de media in Engeland een donkere keerzijde, die van vuige roddels en smerige gedragingen. Groenen: “Daar heb ik nooit last van gehad, maar ik weet niet of ik echt bekend zou willen zijn in Engeland. Als voetballer is dat net anders, maar nee, ik zou niet in het koningshuis willen wonen. Ik word herkend bij wedstrijden van de mannen, word in het gebied waar ik woon soms aangesproken over de wedstrijd, maar alles is in Nederland wel wat extremer. Hier heb ik gewoon een prima leven.”||https://www.parool.nl/sport/jackie-groenen-over-toernooi-op-vertrouwde-grond-eigenlijk-speel-ik-voor-de-tweede-keer-een-thuis-ek~bc2d60ac/
2022-07-09||Roger Federer: ‘Ik kan een superheld zijn, maar ben daarna graag weer een normale gezinsman’||Consternatie deze maandagmiddag in Utrecht. Gestreste blikken. In een krappe gang wijst iemand van de organisatie van het gala naar een deur. Door die deur komt híj straks aangelopen. Over de vraag op welke van de acht stoelen in het zaaltje hij zal gaan zitten, is ook al nagedacht. Het is zoals Roger Federer later zal zeggen: als je beroemd bent gaan de mensen om jou heen zich anders gedragen. Hij is het al lang en breed gewend. Blijft kalm te midden van de reuring. Nog geen vierentwintig uur nadat hij op Wimbledon is geëerd tijdens het jubileumfeestje van het 100-jarige Centre Court, is hij vandaag in Nederland om aanwezig te zijn bij het Goed Geld Gala van de Postcode Loterij, die jaarlijks zijn Roger Federer Foundation steunen. Ook is er ruimte voor één interview. Later wordt hij nog naar Amsterdam gereden om met Esther Vergeer en Richard Krajicek een clinic te geven aan tien kinderen. Van hot naar her, van camera naar camera. Overal waar hij gaat, zijn priemende blikken. Honderden verzoeken krijgt hij vandaag en Federer willigt die steeds met hetzelfde geduld in. Telkens opnieuw oogcontact met weer een nieuw persoon tegenover hem, gevolgd door een sympathieke opmerking. Deze dag in het spoor van de Zwitserse tennislegende, twintigvoudig grandslamwinnaar, levert geen enkel rauw randje op. Hij gaat niet naast zijn schoenen lopen, ook niet van de staande ovatie die hij de dag ervoor op Wimbledon heeft gekregen. “Maar welk gevoel je krijgt en hoe je reageert na zo’n applaus en staande ovatie, dat weet ik nog altijd niet van tevoren. Novak (Djokovic) zei dat ook: veel van ons zijn toch nerveus voor zo’n parade. Ook wij doen dit niet elke dag, het went nooit helemaal. Het blijft onzeker, terwijl je alleen een stukje hoeft te wandelen en een paar woorden hoeft te zeggen. En ik was vrij emotioneel, al heeft niet iedereen dat gezien.” “Je raakt nooit uitgekeken op zulke aandacht. Dat is waarom het voor veel sporters ook moeilijk is te stoppen. Of waarom ze demonstratiewedstrijden blijven spelen. Omdat ze ervan houden op te treden. Want uiteindelijk zijn we niet alleen tennisspelers, maar ook performers, entertainers.” Zou hij zonder kunnen? Zonder de aandacht, zonder de intensiteit op de baan? “Dat ligt aan het karakter dat je hebt. Maar voor mij geldt: ik vind het fijn om in de belangstelling te staan, maar ik ben ook blij om eruit te stappen. Ik ben gelukkig in de rol van een normale gezinsman, gelukkig als ondernemer, of – zoals vandaag – als filantroop. Het is fijn in verschillende rollen te stappen. Maar aan het eind van de dag weet ik waar ik vandaan kom en wie ik ben.” “De tijd zal leren hoe ik hier mee om wil gaan, hoe vaak ik de belangstelling blijf opzoeken. Daar denk ik nu soms over na, maar nog niet vaak. Ik ben vooral bezig met hoe ik mijn comeback in het tennis kan maken. Daar werk ik hard aan, en ik denk er elke dag over na.” Zijn laatste wedstrijd speelde hij vorig jaar in juli op Wimbledon. De weg naar herstel van zijn knieblessure is lang. Er wordt druk over zijn afscheid gespeculeerd, maar hij heeft al aangekondigd zijn rentree te maken bij de Laver Cup in september en ook het ATP-toernooi in zijn geboortestad Bazel in oktober staat in zijn agenda. Zondag liet hij weten dat hij volgend jaar terug wil keren op Wimbledon. En dan niet als eregast, maar als speler op zijn geliefde gras. “Het voelt voor mij heel raar dit jaar geen Wimbledon te spelen en er wel naar te kijken op tv. Ik ben er sinds 1998 elke keer bij geweest. Maar het is ook een tijd van meer rust. Ik ben al zo lang on the road dat het ook fijn was om iets meer kalmte te ervaren en vaker op één plaats te zijn, wat door het coronavirus ook al gebeurde. Het gaf mij de kans selectief te zijn bij het uitzoeken van mijn reizen. Om eens iets terug te doen. Veel vrienden kwamen altijd naar mij toe om mij te zien, nu kon ik het eens omdraaien.” “Nee, het heeft goede en slechte kanten. Het reisschema was soms excessief. Ook om dat allemaal goed te organiseren voor de kinderen. Het is fijn om daar nu een break van te hebben. Ook voor hen, hoewel ze het reizen ook missen. Wij hebben overal ter wereld vrienden en hebben daar ook routines in ontwikkeld. Nu hebben we al een paar jaar onze vrienden in New York en Melbourne niet gezien.” “Maar ik kan oprecht zeggen dat ik heel gelukkig ben thuis. En dat het een groot voordeel is dat ik nu eens een afspraak kan aangaan voor een dinsdagmorgen over drie weken. En dat ik dan ook werkelijk kan. Bij vlagen missen we het reizen, en ik uiteraard ook de sport, maar voelen ook: thuis leven op een ‘normale manier’ is ook goed.” Thuis is Wollerau, een gemeente niet ver van Zürich, met iets meer dan 7000 inwoners. Hij geniet er van de natuur en rust met zijn vrouw Mirka, hun vier kinderen en de nabijheid van zijn ouders. Over die kinderen: dat zijn twee tweelingen. Dochters Myla Rose en Charlene Riva (11) en zoontjes Leo en Lenny (8). Federer grijnst als hem wordt gevraagd hoe dat is, vader zijn van twee tweelingen. “Interessant. Druk.” Daarna hardop lachend: “Soms lijkt het bijna alsof ik in het onderwijs werk.” “Je probeert ze elke dag iets te leren, er te zijn voor hen, dat was en blijft moeilijk. Maar ik denk dat we erin zijn geslaagd het goed te organiseren. Toen we ontdekten dat we een tweeling kregen, was ik onzeker. Ik was 28 jaar en we wisten niet of het mogelijk was om twee kinderen overal mee naartoe te nemen. Misschien was het beter om hen vooral thuis te laten; dan zou ik mijn carrière geleidelijk hebben afgebouwd. Maar in de eerste paar jaar werd duidelijk dat het kon, dat het eenvoudiger werd zelfs.” “Toen de tweede set kinderen kwam, bracht ons dat natuurlijk weer op een heel nieuw level. Maar het bleek al veel eenvoudiger, omdat we inmiddels al zoveel hadden geleerd. En het is prachtig om die bijzondere band tussen tweelingen te zien. Het was een grote verrassing, een shock zelfs, maar inmiddels kan ik niet blijer zijn dan twee tweelingen te hebben gekregen.” Hij merkt dat zijn twee dochters soms zelfs zonder elkaar aan te kijken al weten waar de ander aan denkt. “Zo wordt gezegd dat sommige tweelingen een soort geheime taal met elkaar hebben. Ik heb die niet gehoord, maar de meiden hebben mij gezegd dat ze die hebben. Zo geheim is het dus.” “Je moet er wel voor waken dat je tweelingen niet te veel met elkaar vergelijkt. Dat gebeurt haast automatisch, want ze zijn even oud, gaan naar dezelfde school, doen dezelfde sporten. Dus je kunt meteen zien wie er beter is dan de ander in iets, of ergens meer van houdt.” Als een van de meest geprezen, bekendste en best betaalde sporters ter wereld groeien zijn kinderen op in een wereld zonder al te veel zorgen voor de toekomst. Dat is voor hun vader ergens ook een uitdaging. “Het fijne is dat mensen in Zwitserland nuchter zijn. Je gaat het huis uit, gaat de hoek om naar de buren, of naar het bos, en alles is vrij normaal. Dat is ook omdat ik iets meer afgelegen woon en niet in een megastad.” “Natuurlijk is mijn jeugd niet te vergelijken met die van mijn kinderen. We hebben met hen een life on the road geleefd; soms was het geweldig, op andere momenten was het misschien beter geweest om een vastere basis te hebben. Maar ik denk nog altijd dat we er perfect in zijn geslaagd om overal thuissituaties te creëren. Ik zag vaak dat ze verdrietig waren als we ergens moesten vertrekken, maar dat ze vervolgens ook weer blij waren om op de volgende bestemming aan te komen. Ze hebben overal veel vrienden gemaakt, dat is het belangrijkste.” “Dat denk ik niet. Al moest ik er wel mee leren omgaan. Beroemdheid verandert jou niet per se, maar wel de mensen om jou heen. Zij gaan jou met een andere blik bekijken. Ze praten anders.” “Hoe kan ik mezelf zijn? Dat is de grootste test voor mijn karakter geweest. Hoe ga ik om met mensen die mij vragen hoe het is om rijk te zijn, of wat ik met mijn prijzengeld ga doen? Hoe ga ik om met het reizen, met de beroemdheid en het fortuin? Dat is eenvoudig als je thuis op de bank zit. Er zijn veel beroemdheden op deze planeet, ik ben niet de enige. Niet de enige goede tennisspeler ook. Voor mij is het niets uitzonderlijks, maar het wordt wel moeilijker als je op pad bent. De pers geeft ook een bepaald beeld weer en soms moet je aan onmogelijke verwachtingen voldoen. Ze willen dat je de superheld bent.” “Ja, en dat snap ik. Ik kan mijn cape omdoen en een superheld zijn als ik de baan oploop, maar als ik klaar ben doe ik de cape ook graag weer af. Dan wil ik die normale man zijn. Ik denk dat ik goed ben in dat verschil zien en die balans bewaken. Dat heeft mij gelukkig gemaakt op de tour. Ik hou van de intensiteit, dat gevoel te ervaren en volledig gefocust te zijn. Maar als het erop zit, vraag ik: ‘Wat eten we vanavond?’ ‘Wat willen de kids doen?’ Ik kan die twee werelden scheiden.” “Nee, zeker van mijn 18de tot mijn 20ste had ik daar moeite mee. Zoveel mensen hebben een mening en vertellen je wat je kunt doen. En ik dacht het zelf allemaal wel te weten. Maar het is op die leeftijd lastig de juiste beslissingen te nemen. Alleen al wie jouw vrienden zijn, wie er echt zijn om jou te helpen en wie niet. Dat was tricky. Maar ik heb geprobeerd nooit te vergeten waar mijn roots lagen en mijn vrienden van toen ook uit te nodigen op de tour.” Hij zal nieuwe mogelijkheden na zijn tenniscarrière krijgen, vertelt hij. Wil nog meer energie stoppen in zijn foundation, die onderwijsprojecten in Afrikaanse landen als Malawi, Zambia en Zuid-Afrika ondersteunt. Onderweg van Londen naar Amsterdam dacht hij er nog over na. “Ik voel mij bevoorrecht. Zonder tennis had ik ook een foundation kunnen oprichten, maar nooit in deze grootte, met dit bereik en met zoveel impact. Hoe dan ook zal ik na mijn tenniscarrière veel flexibeler zijn. Ik moest extreem behoudend zijn met toezeggingen, omdat ik de afspraken anders vaak weer moest afzeggen.” Het zal een heel nieuw leven zijn voor hem. Roger Federer, de gestopte tennisser. Hij knikt. “Ik ben een winnaar. Liefhebber. Maar als je niet meer competitief bent, is het beter om te stoppen. Ik denk niet dat ik het tennis nodig heb. Ik ben blij met de kleine dingen. Als mijn zoon iets goed doet, als mijn dochter thuiskomt met een goed rapportcijfer. Tennis is een deel van mijn identiteit, maar niet mijn volledige identiteit. Ik wil succesvol zijn en blijven, veel energie in zaken stoppen, maar dat kan ook buiten de sport. Ik weet dat een profsportcarrière niet eeuwig kan duren en dat is oké.”||https://www.parool.nl/sport/roger-federer-ik-kan-een-superheld-zijn-maar-ben-daarna-graag-weer-een-normale-gezinsman~b99e6450/
2022-07-09||Documentairemakers over hun ethische grenzen: ‘De heftigste verhalen liggen in de kluis’||Ewout Genemans, documentairemaker bij RTL, liep afgelopen weken mee met een speciaal team van justitie dat arrestanten vervoert en cellen in gevangenissen doorzoekt. Na celinspecties in de bajes in Nieuwegein beklaagde een tiental gedetineerden zich bij hun advocaat. De mannen werden tegen hun wil gefilmd en twijfelden of er écht aanleiding was om hun cel binnen te vallen. Er werd geen verboden waar gevonden. Ook zouden de gevangenen niet hebben geweten dat er een cameraploeg in huis was. Volgens Genemans is de celinspectie beslist niet op touw gezet voor de opnames. “Justitie en de gevangenis bepalen waar en wanneer zo’n zoeking wordt gedaan. Wij sluiten alleen maar aan. In dit geval hoorden we pas ’s ochtends wat er stond te gebeuren.” Het nieuwe seizoen van Ewout, een 6-delige docureeks over misdaad, dood en drugs, komt dit najaar op de buis. Hoewel er nog een klachtenprocedure tegen justitie loopt over de beelden van de celinspectie, benadrukt Genemans dat zijn crew zich heeft gehouden aan ‘enorm strenge afspraken’ met de gevangenis. De maker moet de gevangenen onherkenbaar en onherleidbaar in beeld brengen. Niet alleen voor hun privacy, maar ook uit zorg voor de slachtoffers van hun daden. Normaal gesproken worden gevangenen vooraf geïnformeerd over opnames, maar niet bij uitzonderingen zoals een inspectie. Genemans: “Als je plots een camera ziet, begrijp ik dat je even schrikt. Maar als je ’s ochtends zegt: ‘Hé jongens, we komen om drie uur je cel inspecteren’, weet iedereen hoeveel toiletten voor die tijd worden doorgespoeld.” In vier eerdere docu’s waarin Genemans het werk van de politie volgde, stuitte hij vaker op onvrede. Vooral bij arrestaties, waar de verdachte eveneens onherkenbaar in beeld werd gebracht. Bij bovenstaande situaties zijn de beeldafspraken vooraf kraakhelder, zegt de tv-maker, maar veel vaker wordt achteraf nog gesleuteld en geknipt in een montage, na overleg met een interviewkandidaat of betrokkenen. Hij noemt als voorbeeld een uitzending van Bureau Hofstad van afgelopen najaar waarin hij een jonge agent volgde die een slechtnieuwsgesprek moest voeren met een vrouw wier moeder was verongelukt door een val van een balkon. De audio van het gesprek werd opgenomen en uitgezonden, waarbij de stem van de vrouw werd vervormd. “We hebben dit pas uitgezonden nadat we iedere minuut met de familie hadden beluisterd en besproken. Sommige details die te heftig waren, hebben we weggelaten. Bij zwaardere onderwerpen groeit ook je verantwoordelijkheid als maker.” Bij documentaires waarbij iets of iemand langdurig wordt gevolgd, is het belangrijk om vooraf al zorgvuldige afspraken te maken, zegt media-ethicus Huub Evers. Hij refereert aan de bekende misser van RTL en Eyeworks, die in 2012 een realityserie opnamen in het VUmc – zonder alle patiënten vooraf te informeren. Na ophef werden de opnames gestopt en betaalden Eyeworks en het ziekenhuis een fikse boete. “In omroepland is het inmiddels heel gebruikelijk om vooraf een zogenoemde quitclaim op te stellen. Dat voorkomt dat iemand na afloop zegt: dat mag toch niet uitgezonden worden.” En overleg vooraf óók of de betrokkene nog kanttekeningen mag maken bij de ruwe versie, zegt Evers. Ook als je als maker undercover te werk gaat, mag je niet alles in beeld brengen, benadrukt hij. “Als het zover komt, moet je bij de rechter kunnen verantwoorden dat er een zodanig zwaar maatschappelijk belang aanwezig was dat je deze werkwijze wel moest hanteren.” Een goede documentaire valt of staat volgens hem vaak met de vertrouwensband tussen maker en hoofdpersonage(s). “Als maker moet je er soms ook voor kiezen sommige intieme details weg te laten. Vraag jezelf steeds af: is de pijn die je oprakelt of de mogelijke schade die je aanricht niet te groot? Hoe functioneel of waardevol is het voor je verhaal?” adviseert Evers. Daar is geen handboek voor, zegt documentairemaker Jessica Villerius. “Zodra mijn onderbuikgevoel zegt: ‘dit is op het randje’, zend ik het niet uit.” Afgelopen jaar won ze een Televizier-Ring voor De Kinderen van Ruinerwold, een vijfdelige docuserie over het Drentse gezin dat in isolement leefde bij een godsdienstwaanzinnige vader. Hoewel de kinderen spraken over traumatische gebeurtenissen als geweld en misbruik, liet Villerius ook veel details weg. “De heftigste verhalen liggen meestal in de kluis. Dat geldt niet alleen voor de vertelling van deze kinderen, maar ook voor de tbs’ers en moordenaars die ik film. Ik heb verhalen gehoord die heel fascinerend of shockerend zijn, maar wat kost het de nabestaanden? Meestal maak ik de afweging: zijn het details die nabestaanden al wisten, maar nu van de dader zelf horen? Dan kan het vaak.” Maar waarom zou ze überhaupt een podium bieden aan geweldplegers of zedendelinquenten? Die vraag heeft Villerius vaker gehad. Ze denkt dat de kijker kan leren van de persoonlijke portretten die ze maakt. Hoe kwam iemand tot zijn gruwelijke daad? Waar ging het mis? Die vragen probeert ze te beantwoorden. “Als ik een portret maak, doe ik niet per se aan waarheidsvinding. Het is hun beleving, hun verhaal.” Hoewel ze nabestaanden ver van tevoren informeert en de gelegenheid geeft om een voorvertoning te zien, leidt haar werkwijze soms tot onbegrip. “Het blijft pijnlijk om de moordenaar van je kind of vader te zien. Dat slijt niet. Maar ik kan het einde helaas niet veranderen. Ik kan alleen mijn werk zo zorgvuldig mogelijk doen. Maar dat blijft een kompas waarvan je hoopt dat het de goede kant uitslaat. Ik ben elke dag bang om fouten te maken.” Dat sommige documentaires heftige reacties oproepen, heeft ook collega Ewout Genemans ondervonden – zij het over een totaal andere thematiek. Voor zijn programma Extreem volgde hij in 2014 een Nederlandse jager die in Afrika een olifant doodde. “In die tijd doken er op internet allerlei foto’s op van mensen met doodgeschoten wild aan hun voeten. In mijn onderzoek naar dit onderwerp kwam ik erachter dat er zelfs reizen vanuit Nederland werden aangeboden om op olifanten te jagen. Ik wilde de motivatie van de jager in beeld brengen.” Tegenstanders probeerden met een petitie de uitzending te voorkomen. Die kwam alsnog op de buis. Genemans heeft daar geen spijt van. Een documentaire mag volgens hem schuren of verbazen. “Ik ben niet van het belerende vingertje. Ik laat graag werelden zien die onbekend, eng of spannend zijn. Laat de kijker zelf maar een mening vormen.”||https://www.parool.nl/kunst-media/documentairemakers-over-hun-ethische-grenzen-de-heftigste-verhalen-liggen-in-de-kluis~b9b46a49/
2022-07-09||Jonge moslims eten liever een onsje minder vlees tijdens het Offerfeest||Bilal Yakhlaf (33), die met zijn familie onder andere een islamitisch slachthuis in Zaandam runt, heeft het deze dagen druk – héél druk. Het Offerfeest begint zaterdag, en dat betekent drie dagen lang volop ritueel slachten (zie kader), een heel schaap, een lam of een zevende deel van een koe. “Drie maanden geleden begonnen we met de verkoop. De eerste week zaten we al aan ons maximum aantal dieren en moesten we nee verkopen.” Vlees speelt een belangrijke rol in het Offerfeest, toch ziet Yakhlaf voorzichtige verschuivingen in hoe het wordt vormgegeven, met name door jonge moslims. Steeds meer klanten geven het grootste gedeelte van hun vlees weg. “Een heel lammetje of een zevende koe: dan praat je toch al snel over 20, 30 kilo vlees. Dat vinden jonge moslims héél veel. Daarom willen ze nu bijvoorbeeld zelf het vlees voor een à twee weken meenemen en geven ze de rest aan de voedselbank of de lokale moskee. Of ze doneren een heel schaap aan de armen en bestellen nog een klein beetje voor zichzelf.” Jonge moslims hebben minder trek in al die kilo’s vlees, zegt Yakhlaf. Ze hebben ethische bezwaren of willen om gezondheidsredenen minderen. Volgens hem spelen praktische zaken ook een rol. “Onze ouders hadden nog grote gezinnen en dus extra koelkasten en vriezers in huis, zodat ze groot inkopen konden doen. Bij mijn generatie is dat toch anders. Meer dan 5 of 6 kilo kunnen de meesten thuis niet meer kwijt.” Halil Kaynak (26), masterstudent en net afgezwaaid als voorzitter van Musa, de islamitische studentenvereniging aan de Universiteit van Amsterdam, ziet dat ook om zich heen. Hij heeft er dit jaar voor gekozen 240 euro te doneren aan een stichting die in Turkije dieren slacht en het vlees uitdeelt aan mensen die het zich normaal gesproken niet kunnen veroorloven. Dat doen veel vrienden en bekenden van hem, zegt hij. “Mijn generatie is meer bezig met een gebalanceerd dieet. Ik hoor islamitische vrienden vaker zeggen: ‘Ik heb gisteren al vlees gegeten, dus nu even niet.’ Het gaat misschien niet zo snel als bij andere Nederlanders, maar dat bewustzijn groeit wel.” In plaats van elke dag eten Kaynak en zijn vrienden eerder om de twee, drie dagen vlees. “En tijdens het Offerfeest doneren we het meeste.” Wie écht geen vlees meer wil eten, houdt het bij een donatie, zoals Raja Felgata (46) en Khalid Ouaziz (46). Ook dat is een manier om invulling te geven aan het feest. De mediaondernemers uit Nieuw-West besloten zo’n vijf jaar geleden dat het genoeg was met het nuttigen van vlees en zuivel. Felgata: “De impact van vleesconsumptie op het klimaat, onze liefde voor dieren en de natuur... We vonden het niet meer te rijmen met onze idealen en zijn cold turkey gestopt.” Lachend: “En ik hield écht van kip.” Hun omgeving moest even wennen. Ze wilden niet de vingerwijzende veganisten uithangen, maar wel graag hun keuzes helder maken. Dat zorgde voor interessante gesprekken met familieleden. “Mijn moeder, die in Marokko woont, was vooral heel nieuwsgierig,” zegt Ouaziz. “Wat zou ik aan voedingsstoffen missen? Wat kon ik nog wél eten? Eigenlijk bleken een heleboel Marokkaanse gerechten op groenten gebaseerd: salades, couscousgerechten, maar ook tajines zijn meestal met groenten. Je mist niks. Het is alleen even een omschakeling. Dat zag mijn moeder ook al snel.” Felgata: “Er is wereldwijd een groeiende groep moslims die bewuster naar de aarde kijkt en dus minder of geen vlees wil consumeren. Online wordt er in fora veel over gepraat. Bijvoorbeeld over hoe we invulling kunnen geven aan het Offerfeest. Sommige moslims vertellen dat ze tijdens het Offerfeest wel vlees eten, om dan de rest van het jaar heel erg te minderen. Het Offerfeest zal nooit verdwijnen, maar de manier waarop sommige moslims er invulling aan geven verandert wel.”||https://www.parool.nl/amsterdam/jonge-moslims-eten-liever-een-onsje-minder-vlees-tijdens-het-offerfeest~ba5216e7/
2022-07-09||Meisjesvoetbal zit nog steeds in de lift, óók in Amsterdam: ‘Ze hebben een droom’ ||Het is nog maar vijftien jaar geleden dat het vrouwenvoetbal aan de top werd gedomineerd door een klein aantal clubs: SV Saestum uit De Bilt en Ter Leede uit Sassenheim waren hofleveranciers voor de vertegenwoordigende nationale teams. De weg naar Oranje liep voor veel speelsters via die twee grootmachten. Maar in het laatste decennium is veel veranderd. Het vrouwenvoetbal heeft een eredivisie, topclubs als Ajax, Feyenoord en PSV nemen daaraan deel en semi-professionalisme heeft zijn intrede gedaan. Het aantal vrouwelijke leden van de KNVB is gegroeid van 124.000 naar meer dan 161.000. In de gemeente Amsterdam zijn er inmiddels 11 voetbalsters per 1000 vrouwelijke inwoners. In totaal voetballen in Amsterdam bijna vijfduizend vrouwen in clubverband – een stijging van meer dan 25 procent in de laatste vijf jaar. Liefst 33 clubs hebben nu minimaal één meisjes- of vrouwenteam. “Dat zijn mooie cijfers,” zegt Denise Landsbergen. En ze is blij dat zij daar voor een deel aan heeft kunnen bijdragen. De voetbalster van ASV Wartburgia is werkzaam als buurtcoach bij Sportservice, een subsidiepartner van de gemeente. Een groot deel van haar activiteiten bestaat uit het promoten van voetbal voor meisjes in het oostelijk deel van de stad. En ze helpt clubs actief bij het werven van leden. “Het was een belangrijke reden voor mij om dit werk te gaan doen: om het meidenvoetbal te laten groeien.” Vanzelf gaat het niet. Clubs hebben vaak moeite om het meisjesvoetbal van de grond te tillen, of een goede plek te geven. ASV De Dijk heeft dat ondervonden. Drie jaar geleden werd bij de club aan de Schellingwouderdijk een poging gewaagd. De dochter van Julius Egan wilde voetballen, maar een belletje naar de club leverde niets op: geen plek voor meidenteams, vol, lastig, was het antwoord. Alle aandacht bij De Dijk ging in die tijd uit naar het eerste elftal. Egan, secretaris van de Sportraad Amsterdam, nam er geen genoegen mee. Hij trok de stoute schoenen aan en ging zelf met een aantal meiden trainen. Een half jaar later vertrok de voorzitter en zat hij zelf ineens met de hamer in zijn handen. Lachend: “Als je even niet oplet, is het gebeurd.” Egan en zijn medebestuurders richtten zich sinds hun aantreden vooral op de kerntaak van de vereniging: jongens en meisjes uit de buurt met plezier laten sporten. Toch duurde het een tijd eer het meisjesvoetbal gestalte kreeg. Egan: “We hebben er twee jaar hard aan getrokken, met weinig resultaat. Corona hielp ook niet mee. Met pijn en moeite is het uiteindelijk gelukt één team te formeren. Dat team is als katalysator gaan fungeren. Komend seizoen gaan we met zeven meidenteams de competitie in.” De Dijk neemt een voorbeeld aan SV Kadoelen, de club die een paar kilometer verderop huist in Noord en waar voor het eerst een vrouw voorzitter is: Natasja van Dijk. Egan: “Meisjes en vrouwen beschikken bij Kadoelen over dezelfde faciliteiten als de jongens en maken net zoveel trainingsuren onder gekwalificeerde trainers. Het is een volwaardige tak in de vereniging. Dat willen wij bij De Dijk ook. Misschien zou je zelfs méér tijd en aandacht aan de meisjes moeten schenken, omdat ze een achterstand hebben ten opzichte van jongens.” Bij TOS-Actief op Sportpark Middenmeer staat gelijkheid ook hoog in het vaandel. De club was een van de eerste in Amsterdam met meisjes- en vrouwenvoetbal. “Het past heel goed bij het dna van onze vereniging,” zegt voorzitter Menno van den Eijnden. “Uitgangspunt van TOS is: iedereen kan bij ons voetballen. Het sociaal-emotionele aspect van een teamsport, de sfeer in de vereniging en het samen doen, vinden wij minstens zo belangrijk als winnen en presteren.” “Die gelijkheid is niet vanzelfsprekend,” weet Landsbergen. “Sommige clubs beschikken niet over voldoende trainers, of ze lopen tegen een onmogelijke planning van het speelschema aan vanwege een tekort aan velden. Wat je dan ziet is dat meiden worden achtergesteld. Ze moeten op onmogelijke tijden een wedstrijd spelen, ze trainen op een achterafveldje of ze trainen helemaal niet.” Het is een van de redenen waarom de KNVB ernaar streeft jongens en meisjes op jonge leeftijd zoveel mogelijk in gemengde teams te laten spelen. Egan heeft daar in de Sportraad wel eens discussies over met Daphne Koster, manager vrouwenvoetbal bij Ajax. “Daphne zegt: meisjes móéten met jongens voetballen. Vanuit sportief oogpunt snap ik dat volkomen. Wij hebben ook gemengde teams bij de club. Maar er zijn meisjes, soms ook met veel talent, die toch liever in een meisjesteam spelen.” En Van den Eijnden: “Bij TOS laten we die keuze aan de meiden zelf.” Landsbergen heeft nooit in een gemengd team gespeeld. Zij voetbalde bij Vlug & Vaardig en Pancratius in de jeugd in een meisjesteam. Bij Pancratius had zij de keuze: ze kon ook in een jongensteam spelen. “Ik heb het niet gedaan, omdat het meisjesteam op dat moment uitkwam in een hogere klasse. Maar als ik eerlijk ben: ik denk wel dat ik een betere voetballer was geworden als ik met jongens had gespeeld.” Bij de jongste jeugd worden de niveauverschillen tussen voetballende meisjes en jongens wel steeds kleiner, zegt Landsbergen. “Omdat steeds meer meisjes gaan voetballen, omdat ze steeds jonger beginnen en veel vaker metéén met de jongens op het veld staan. Pas later, als de puberteit begint, gaat de fysieke component een grote rol spelen.” Landsbergen is positief over de ontwikkelingen die het meisjes- en vrouwenvoetbal doormaken. De eredivisie breidt komend seizoen weer uit. Topclubs Ajax, Feyenoord en PSV doen daarin mee. En het Nederlands elftal werd in 2017 in eigen land Europees kampioen, in uitpuilende stadions. “Het EK is ook nu weer live op tv. Dat zijn geweldige ontwikkelingen. Jonge meiden willen de nieuwe Vivianne Miedema worden, of de nieuwe Lieke Martens. Ze hebben een droom die ze kunnen verwezenlijken. Dat had ik niet. Misschien had ik wel meer mijn best gedaan om prof te worden als ik die rolmodellen en die droom wel had gehad.”||https://www.parool.nl/sport/meisjesvoetbal-zit-nog-steeds-in-de-lift-ook-in-amsterdam-ze-hebben-een-droom~b9bbf4350/
2022-07-09||Gewelddadige incidenten en agressieve ouders: onveilig klimaat IJburg College zorgt voor uittocht tientallen docenten||Het gebeurde in maart vorig jaar. Een bovenbouwleerling sloeg de boel kort en klein en haalde uit naar een andere scholier. Docenten sloten zichzelf met de belaagde scholier op in de wc, omdat het op dat moment de veiligste situatie was die ze konden bedenken. Drie docenten werkten de gewelddadige scholier de school uit. De gealarmeerde politie werd weggestuurd door een leidinggevende, die – toen de teruggekeerde aanstichter opnieuw onrust veroorzaakte – de politie toch maar weer inschakelde. De volgende dag waarschuwde de schoolleiding per mail dat het niet de bedoeling is dat medewerkers op eigen houtje het noodnummer bellen. ‘Overleg eerst met je teamleider voor je de politie belt,’ luidde de boodschap. Het is slechts een van vele incidenten die zorgen voor een uittocht van docenten op de enige middelbare school op IJburg met een vmbo-, havo- en vwo-afdeling. De school, die een kleine negenhonderd scholieren telt, kampte eerder met problemen. Toen directeur Jolanda Hogewind begin 2019 aantrad, stond zowel de financiële huishouding als de onderwijskwaliteit ter discussie. Er is actie ondernomen, maar daarmee is de rust niet weergekeerd. Zo’n 35 docenten zijn de afgelopen maanden vertrokken of keren na de zomervakantie niet terug. Daarmee houdt – naast een handvol onderwijsondersteuners – bijna 30 procent van het docentenbestand het voor gezien. De exodus kan niet los worden gezien van gewelddadige incidenten, agressieve ouders en docenten die zich onveilig voelen. Het Parool sprak 24 van hen. Zes van hen willen alleen hun vertrek bevestigen. Zestien anderen vertellen over de redenen van de uittocht. Anoniem, uit angst voor represailles van de schoolleiding. Verschillende docenten doen opgelucht hun verhaal. “Ik zat er al over te denken om jullie te benaderen.” Of: “Mijn ouders zeiden: ‘Stap toch naar de krant’.” Ze vertellen over de gebeurtenissen omdat ze zich zorgen maken over de situatie voor leraren. En ze benadrukken dat er veel fijne leerlingen zijn die een veilige school verdienen. Nu is daar in hun ogen geen sprake van. Een berucht voorval dateert uit het voorjaar: een leidinggevende kreeg van een scheldende leerling een stoel naar zijn hoofd. Schorsing bleef uit. Docenten vertellen ook over vrouwelijke docenten die werden gewaarschuwd door leerlingen dat ze hen na schooltijd ‘te pakken’ zouden nemen. In oktober 2020 werden leerlingen enkele minuten gegijzeld in de gymkleedkamer door een met een mes zwaaiende scholier. Toen de dader de straat op rende sloeg een betrokken docent alarm bij de leiding, in de veronderstelling dat de politie zou worden gebeld. Dat gebeurde pas na ruim een uur, nadat slachtoffers contact hadden gezocht met het thuisfront. Voor critici een bevestiging van het beleid om de politie zo veel mogelijk buiten de deur te houden. De docent belandde ziek thuis en heeft de school inmiddels verlaten. Ook een skitripje eind 2019 naar Oostenrijk staat in het collectieve geheugen gegrift. Vooraf maakten docenten tevergeefs bezwaar tegen de aanwezigheid van leerlingen uit 4 vmbo die als moeilijk hanteerbaar te boek stonden. Begeleiders kregen in de bus kauwgum naar hun hoofd. Een leerling die geen zin had om te stoppen met skiën bedreigde een docent en sloeg hem op zijn hoofd. Een ander kreeg een woedeaanval in de bus. Bij terugkomst maakten de begeleiders een aangeslagen indruk. De mishandelde docent stopte met lesgeven. Toiletten en plafonds op de school zijn regelmatig doelwit van vernielingen. Een freesmachine werd gestolen. Sommige docenten wijten de onrust mede aan de lockdowns. “Na corona zijn veel leerlingen niet in staat te onderscheiden wat wel en niet door de beugel kan,” aldus een leraar. Maar, zegt hij ook: “De schoolleiding zou beter moeten uitleggen wat wel en niet mag.” Er is brede kritiek op het beleid om in principe geen leerlingen te schorsen. “Iemand onderwijs ontzeggen is niet altijd de oplossing,” zegt een leraar. “De schoolleiding wil het bij voorkeur met maatwerk oplossen. Maar als je nooit ingrijpt, geef je een verkeerd signaal. Veel kinderen hebben behoefte aan structuur en duidelijkheid. Die kunnen we niet bieden.” Een docent kreeg meermaals de vraag van leerlingen welke sancties er staan op vechten. “Daar kon ik geen antwoord op geven, want er zijn geen richtlijnen.” “Na een knokpartij volgt een gesprek en dan ben je er vanaf,” aldus een collega. “Dat zien die leerlingen; die weten dat ze ermee weg komen.” Weer een ander vult aan: “Ergens moet een grens zijn, die is er nu niet.” Een laatste collega: “We hebben leerlingen niet in de hand.” Volgens de schoolleiding staan er wel sancties op ongeoorloofd verzuim. Maar een docent vertelt dat scholieren zestien keer te laat kunnen komen of spijbelen zonder gevolgen, afgezien van een gesprek met de ouders of verzorgers. “Dat geeft ze het idee dat ze zestien keer ongeoorloofd weg kunnen blijven. Het jaagt het verzuim aan.” Sommige leerlingen komen tientallen keren te laat zonder dat er iets gebeurt. “Er is ook geen dossieropbouw, het wordt vaak niet vastgelegd.” Officieel is daar Magister voor (een app met onder andere roosters, huiswerk en cijfers), maar daar wordt geregeld de hand mee gelicht. Als een leerling wél op wangedrag wordt aangesproken, kan die op een zogenaamd ‘herstelformulier’ zijn of haar verhaal doen. Hoeveel herstelformulieren iemand verzamelt, maakt niet uit. Zo is er een leerling met veertien formulieren, bij wie sancties desondanks uitblijven. “Ook na meerdere vechtpartijen volgt geen schorsing,” aldus een medewerker. “We zijn een school van kansen, zo wordt dan als reden aangevoerd.” De problemen zitten vooral in de onderbouw van het vmbo en deels bij de havo. De vwo-afdeling lijkt op zijn laatste benen te lopen. Voor komend jaar hebben zich daarvoor nog geen vier basisschoolleerlingen aangemeld. Van de 56 leerlingen van de nabijgelegen Willibrordschool die na de zomer doorstromen naar het voortgezet onderwijs, gaan er slechts 6 naar het IJburg College. In 2018 telde de school meer dan 1400 leerlingen, inmiddels zijn dat er nog maar 870. “Ook de havo-afdeling is de laatste jaren gekrompen,” zegt een docent. “De woningmarkt op IJburg is van invloed. Je hebt hier óf sociale huur óf hartstikke dure woningen. Dat doet iets met de populatie. De balans is weg, ook op school. Rijke witte ouders sturen hun kinderen elders naar school. Kinderen uit sociale huurwoningen komen hier en daar is de school niet op toegerust.” Ongewild wordt het IJburg College steeds meer een school voor vooral vmbo’ers, vaak ook uit Zuidoost. De schoolleiding leunt bij onrust op ‘leerklimaatmedewerkers’, jonge hulpkrachten die een vertrouwensband met scholieren proberen aan te gaan. Docenten kunnen hun hulp inroepen. “Daarmee ondermijn je je eigen gezag,” zegt een docent. Een ander: “Laatst zei zo’n medewerker: ik ben er voor de leerlingen. Maar wie is er dan voor een veilig leerklimaat?” “Ik denk dat veel docenten mentaal op zijn,” concludeert iemand. “Altijd maar in gesprek moeten blijven. Ze voelen zich niet gehoord.” Die kritiek slaat terug op directeur Jolanda Hogewind, die in 2019 van het Calvijn College kwam. Dat groeide onder haar leiding uit tot een van de beste vmbo’s van Amsterdam. Felix Rottenberg prees haar aan als ‘scholendokter’. Veel docenten op het IJburg College zijn minder enthousiast. Een enkeling zegt haar nog nooit te hebben gesproken. “Ze bestuurt via vier teamleiders, je ziet haar weinig op de werkvloer.” Wie een probleem heeft met een leidinggevende, moet met diegene zelf op gesprek bij Hogewind. Een praktijk die niet uitnodigt tot het vrijelijk uiten van kritiek. Het ‘opendeurbeleid’, waarbij ouders het gebouw in en uit kunnen wandelen, is intern ook omstreden. “Ouders komen soms op agressieve toon verhaal halen,” zegt een docent, “soms zelfs midden in de les.” Zo beet een moeder een leerling toe haar dochter niet meer te pesten. Eind vorig jaar doken er in ruim een maand tijd tot drie keer toe boze ouders op en hielden docenten zich verborgen in het gebouw. “Dan moet je je als docent verstoppen... Je krijgt geen rugdekking van de school,” concludeert een leraar. “Een gevaarlijke situatie.” Sommige docenten proberen te ontsnappen aan het surveilleren tijdens pauzes of kijken als surveillant de andere kant op. Het vooruitzicht om klierende leerlingen aan te moeten spreken, stemt weinig vreugdevol. “Als ik een afspraak kan inplannen om er onderuit te komen, doe ik dat.” Op school circuleren door leerlingen gemaakte filmpjes waarin jongere kinderen agressief worden bejegend. Zo is te zien hoe een leerling van het IJburg College een meisje aan haar haren over de stoep sleurt, tot hilariteit van medeleerlingen. Wat leerlingen ook doen, consequenties zijn er niet of nauwelijks voor hun gedrag. Dat lijkt de rode draad in alle verhalen van de docenten. Ook leerlingen met veel absenties slagen gewoon voor hun eindexamen. Een docent: “Wat voor signaal geef je dan aan lagere klassen?” Ouders vroegen deze medewerker om eerlijk advies over de schoolcarrière van hun kind. “Ik zei: zoek een andere school.” Reageren? onderzoek@parool.nl||https://www.parool.nl/amsterdam/gewelddadige-incidenten-en-agressieve-ouders-onveilig-klimaat-ijburg-college-zorgt-voor-uittocht-tientallen-docenten~b2f24b3a/
2022-07-09||Dit is Nederland, samengevat in opvallende fotoseries: ‘Eenvormige woonwijken? Dan kijk je gewoon niet goed’||Sinds Jan Dirk van der Burg in 2004 afstudeerde aan de Koninklijke Academie van Beeldende Kunsten in Den Haag, met een serie over kantoorcultuur en postzegelbeurzen, opereert hij in een fotografische nichemarkt van inspraakavonden, vergaderingen en cursussen. De wereld onder het systeemplafond, zeg maar. In 2011 maakte hij een fijn boek over olifantenpaadjes (‘een ode aan de korte weg van A naar B’), in 2018 werd hij benoemd tot Fotograaf des Vaderlands. In die hoedanigheid ging Van der Burg vrolijk door met waar hij goed in is: ironische observaties van het alledaagse Nederland, in de voetsporen van vermaarde fotografen als Hans Aarsman, Hans van der Meer en Hans Eijkelboom. Het resultaat is Typisch Nederland, waarin Van der Burg de vaderlandse volksaard probeert te vangen in typologische fotoreeksen. Leidraad bij het maken was een advies van zijn vader, varkensboer Jan van der Burg: ‘Als je wil weten hoe mensen zijn, dan moet je niet luisteren naar wat ze zeggen, maar kijken wat ze doen.’ En kijken, dat kan Van der Burg. Misschien nog wel beter dan fotograferen; de kracht van Typisch Nederland, waarvoor Van der Burg het hele land doorkruiste in zijn Fiat Panda, zit ’m vooral in het herkennen van de typologieën en de kwantiteit, niet per se in de enkele beelden. Meer dan zestienhonderd foto’s zijn nu te zien in het Nederlands Fotomuseum op de Kop van Zuid in Rotterdam; gegroepeerd aan de muur én op een drieschermsvideoinstallatie (met geluidsfragmenten van de fotograaf en zijn onderwerpen). De selectie in het fotoboek Typisch Nederland volgens Jan Dirk van den Burg is wat kleiner, maar met bijna duizend foto’s ook nog altijd ruim. In een van de eerste series die Van der Burg maakte, staat de PTT-buitenbus centraal. De haaggroene bus, naar een ontwerp van Friso Kramer, werd in 1972 ingevoerd en doet nog steeds dienst. Er is, zo laat Van der Burg zien, een aantal opvallende gebruikscategorieën te onderscheiden. Er zijn bussen met en zonder slotje, bussen op hurkhoogte en bussen die maar net boven de heg uitsteken. Best veel mensen hebben een museaal nisje in hun heg gezaagd voor de bus. De buitenbussenserie loopt naadloos over in een serie over gecamoufleerde kliko’s, eveneens een van overheidswege opgedrongen voorziening. In sommige gemeenten staan er wel vier per huishouden. Om de boel een beetje welstandig te houden, zijn verschillende lumineuze oplossingen bedacht. Er zijn mensen die van de conifeer een klikodockingstation hebben gemaakt. In bouwmarkten zijn kant-en-klare opbouwcontainers te koop in alle soorten en materialen. Er zijn ook mensen die hun kliko’s camoufleren met stickers met klimop-, pioenrozen-, haardhoutopslag- of baksteenpatroon. Tijdens zijn tochten door Nederland ontwaarde Van der Burg ook enkele kliko’s met afbeeldingen van een zittende boeddha erop. Aan de Boeddhabeelden is een apart hoofdstuk gewijd. Volgens de laatste schattingen wonen er zo’n 50.000 boeddhisten in Nederland, maar dat staat in geen verhouding tot het aantal Boeddhabeelden, merkt Van der Burg op. Vooral in de Vinexwijken zit in elke straat wel een boeddha naast de voordeur, de regenpijp of de klikobak (daar is ie weer; veel foto’s passen in meerdere categorieën). Uit een beperkte steekproef – uitgevoerd in Almere, Hardenberg, Zoetermeer en Den Helder, door de Fotograaf des Vaderlands zelf – bleek dat geen van de bezitters boeddhist was. En toch staat het beeldje (meegesleept uit Thailand of aangeschaft bij de Xenos) nergens toevallig. De steekwoorden die daarbij vielen waren ‘rust’, ‘gezellig’ en ‘mooi’. Maar het meest gehoorde argument was ‘het heeft iets’ – een containerbegrip dat het polderboeddhisme volgens Van der Burg uitstekend omvat. Ook bij de reeks van de witte HOME-letters voor het raam is Van der Burg steekproefsgewijs verhaal gaan halen. Zijn conclusie: het instinctieve gedrag om onopgemerkt toch op onze omgeving te gaan lijken, is groter dan onszelf. En het na-apen van wat de buren in hun decoratieve spectrum al hebben ontplooid, lijkt een onontkoombaar lot. Of zoals een vrouw zegt, bij de drieschermsinstallatie: “Dan zie ik zoiets en dan denk ik: dat heeft niet iedereen, volgens mij, en dan koop ik het. Want wat iedereen heb, dat vind ik niet leuk.” En toch, concludeert Van den Burg, is binnen die uniformiteit sprake van een onderscheidende kwaliteit. De HOME-letters zijn niet één fenomeen, maar eigenlijk weer allemaal subfenomenen met daarbinnen weer unieke uitzonderingen. “Mensen die het hebben over eenvormige woonwijken in Nieuwegein, Helmond of Zoetermeer kijken gewoon niet goed.” Van der Burg fotografeerde tientallen onderhoudsvriendelijke tuinen, palmbomen, molentjes en caravans, Vietnamese loempiakramen, kleermakerswinkels die De Gouden Schaar heten en opblaas-Abrahams (en je kan het zo gek niet bedenken of het is ook in Amsterdam te vinden). Maar, zo ontdekte hij tijdens zijn queeste, van alle dingen die typerend zijn voor Nederland is de behoefte om zelf uit te maken wat typisch Nederland is het grootst. “Tijdens het maakproces zijn er nog nooit zoveel tips en aanvullingen aangedragen die begonnen met de zin ‘weet je wat óók zo typisch Nederlands is?’” Op de muur bij de uitgang staat een fijne bloemlezing. En zoals het tegenwoordig gemeengoed is: het is mogelijk een bijdrage te leveren. Typisch Nederland van Jan Dirk van der Burg: t/m 30 oktober in het Nederlands Fotomuseum in Rotterdam. Het gelijknamige boek is verschenen bij nai010 uitgevers: 272 blz, €29,50.||https://www.parool.nl/kunst-media/dit-is-nederland-samengevat-in-opvallende-fotoseries-eenvormige-woonwijken-dan-kijk-je-gewoon-niet-goed~b6e2759c/
2022-07-09||Circusartiest Monki heeft met zijn paalact een blije boodschap voor boze burgers||“Natuurlijk, het gaat helemaal niet goed met de wereld. Mijn optimisme is niet hetzelfde als de gedachte dat het allemaal wel goed zal komen, maar wel dat het mogelijk is dat het goed komt. Kijk naar de positieve ontwikkelingen van de afgelopen decennia, bijvoorbeeld op het gebied van kindersterfte. De mens is tot veel in staat.” Monki, artiestennaam van Benjamin Kuitenbrouwer (Amsterdam, 1988), wil niet voor een naïeveling worden versleten als het gaat om klimaatverandering of het plunderen van de aardse bodemschatten. Maar hij vindt het wel treurig dat de cynici het alleenrecht schijnen te hebben gekregen om te zeggen dat ze realistisch zijn. In zijn programma 60% Banaan (het dna van een mens is voor 60 procent gelijk aan dat van een banaan) combineert hij zijn liefde voor de Chinese paal met maatschappelijke gedrevenheid. Hij springt van de ene vier meter hoge paal naar de andere en verbindt de palen met gekleurde elastieken op verschillende hoogten. Daardoor ontstaan grafieken over onder meer bevolkingsgroei, armoede en oorlogsslachtoffers. Tijdens het klimmen en vliegen tussen de palen, waar hij zijn artiestennaam Monki aan te danken heeft, bestookt hij zijn publiek met cijfers en andere informatie. Kuitenbrouwer: “Wat zou ik graag deze voorstelling op een TED-conferentie spelen. Ik ben niet bang dat de informatie wordt verdrongen door mijn circusact of omgekeerd. Integendeel, ik denk dat ze elkaar juist versterken.” Kuitenbrouwer studeerde Circus Arts in Rotterdam en is momenteel als huisartiest verbonden aan het Amsterdamse Tent, huis voor hedendaags circus. Hij werd door een docent in de richting van de Chinese paal geënthousiasmeerd, maar circus alleen was niet genoeg voor Kuitenbrouwer, die zichzelf een studiebol noemt. “Het nieuws is maar één bron voor je informatie, waar het wereldbeeld op is gebaseerd. Dat is niet genoeg, omdat het vrijwel altijd gaat over korte evenementen. Langdurige positieve ontwikkelingen halen het vaak niet, omdat die niet zo nieuwswaardig zijn.” “Dat reken ik het nieuws niet aan, maar we kunnen het ons wel aanrekenen, dat we denken te weten hoe het gaat met de wereld door alleen de krant te lezen," vervolgt hij. “Die informatie zit complexer en vaak saaier in elkaar, en daarom heb ik besloten om dat minder saai te maken. Ik zie mijn voorstelling als een blije boodschap voor een boze burger. Wij kunnen heel goed boos zijn en ons slachtoffer voelen. Er zijn mensen die het domweg verleerd zijn om goed nieuws te krijgen, omdat ze zo vergroeid zijn met hun cynisme. Scepsis is heel gezond, maar we slaan er wel in door. Dat hoop ik te doorbreken.” 60% Banaan van Monki: t/m 17/7 op Over het IJ Festival||https://www.parool.nl/kunst-media/circusartiest-monki-heeft-met-zijn-paalact-een-blije-boodschap-voor-boze-burgers~b2fe20bc/
2022-07-09||‘Oorlogstaal Poetin vooral bedoeld om twijfel bij eigen volk weg te nemen’||Het was een van zijn meest dreigende toespraken tot nu toe. Vladimir Poetin daagde deze week de westerse bondgenoten van Oekraïne uit door in het parlement te zeggen dat als ze Rusland ‘op het slagveld willen verslaan, ze dat vooral moeten proberen.’ “Iedereen moet weten dat we nog niet serieus zijn begonnen. We hebben vaak gehoord dat het Westen ons wil bevechten tot de laatste Oekraïner. Dit is een tragedie voor het Oekraïense volk, maar het lijkt erop dat het die kant opgaat.” De harde taal van Poetin is volgens Mart de Kruif, voormalig commandant der landstrijdkrachten vooral bedoeld om de eigen bevolking gerust te stellen. “Ik denk niet dat zijn woorden veel indruk hebben gemaakt op de westerse bondgenoten van Kiev. In eigen land ligt dat anders. Hij probeert ‘de vijand’ groter te maken door dit soort spierballentaal te uiten, zo van ‘kom op maar op’. Verwijzingen naar het zogenaamde ongenaakbare Russische leger vallen bij veel Russen in goede aarde.’’ De Kruif stelt dat Poetins stevige retoriek ook te maken heeft met het gegeven dat hij in eigen land steeds meer onder druk komt te staan. “De strijd gaat niet zoals hij wil. Het duurt te lang, het kost te veel menskracht en materiaal. Het leidt tot vragen en twijfel en daar zit hij niet op te wachten. Poetin merkt dat zijn leger op bijna alle fronten tegen de grenzen aanloopt. De oorlogsindustrie zal op volle toeren moeten draaien om de strijd vol te kunnen houden. Er is recent een wet aangenomen die het mogelijk maakt om bedrijven te dwingen extra werk te verrichten in het belang van het Russische leger.” Ook mobilisatie van dienstplichtigen komt volgens de oud-commandant een stap dichterbij. “Dat is een dilemma. Want veel Russen zien mobilisatie totaal niet zitten, daarnaast kost het veel extra tijd en moeite deze dienstplichtigen in te zetten in deze nietsontziende oorlog. Dus liever zou hij dat besluit niet nemen, maar de komende weken is de kans groot dat hij toch een knoop moet doorhakken.” Op het slagveld verlegt de strijd zich vooral naar de provincie Donetsk (Donbas) en vallen de Russen bijna dagelijks de regio rond de op een na grootste stad Charkov aan. In de regio Donetsk zijn het vooral de steden Kramatorsk en Slovjansk die het moeten ontgelden, vanwege hun strategische ligging. De provincie Loehansk in de Donbas is bijna 100 procent in Russische handen. De Kruif: “Voor de Oekraïense troepen is het gebied rond Kramatorsk en Slovjansk beter te verdedigen dan Loehansk. Heuvelachtig, rivieren; zo'n terrein is verdraaid lastig voor de Russen om aan te vallen. Daarnaast beginnen de Oekraïners voordeel te krijgen van de langeafstandswapens die het Westen heeft gestuurd en nu operationeel zijn. Daarmee vallen ze onder meer de wapenbevoorrading van de Russen aan. De vuurkracht van dit leger is enorm, ze kunnen zo'n 50.000 granaten per dag afschieten. Als de Oekraïners de vuurkracht kunnen afstoppen, is dat voor hen flinke winst.” Al met al is er ook volgens De Kruif voorlopig geen zicht op het einde van de oorlog. “Er wordt heel hard gevochten, maar met gering resultaat voor beide partijen. Daarnaast worden de Russische militairen in het zuiden, rond de stad Cherson, vaker belaagd door het Oekraïense leger. In dit door de Russen bezette deel van het land zie je een toename van het aantal partizanenacties tegen pro-Russische bestuurders. De bevolking moet over het algemeen niks hebben van de bezetters. Het betekent dat Poetin ook hier veel troepen nodig heeft om de controle over het zuiden te behouden.” Ook op diplomatiek niveau zijn er al weken geen ontwikkelingen. Poetin meldde tijdens zijn speech in de Doema eventuele vredesonderhandelingen niet te verwerpen, maar merkte meteen op dat zolang de Russische wensen niet worden geaccepteerd, het conflict doorgaat. De Russische buitenlandminister Sergej Lavrov liet gisteren ook zien dat er voorlopig weinig moet worden verwacht van een diplomatiek oplossing. Hij verliet de tweedaagse conferentie van de G20-landen in Indonesië voortijdig vanwege kritiek op de Russische invasie in Oekraïne.||https://www.parool.nl/wereld/oorlogstaal-poetin-vooral-bedoeld-om-twijfel-bij-eigen-volk-weg-te-nemen~b0e04ea6/
2022-07-09||Een tropisch resort vol anarchisten, dat kon niet goed gaan||De Mexicaanse badplaats Acapulco was decennialang het favoriete vakantieresort van Amerikanen die wat te besteden hadden, al hebben de bendeoorlogen van de drugskartels intussen ook deze paradijselijke badplaats bereikt. Sinds 2015 is Acapulco ook de plaats waar Anarchapulco wordt gehouden: een jaarlijks evenement waar anarchisten van allerlei pluimage samenkomen. Geestelijk vader van Anarchapulco is Jeff Berwick, een zelfbenoemde anarcho-kapitalist die neerstreek in Mexico nadat zijn bedrijf failliet was gegaan toen de internetbubbel rond de eeuwwisseling uit elkaar spatte. Volgens deze Canadese ondernemer en provocateur staat anarchie ‘niet voor chaos maar voor zelfbeschikking. Het is een vreedzame politieke beweging met een afkeer van leiderschap of overheid’. Via YouTube wist Berwick, die met zijn tegendraadse praatjes aan Elon Musk doet denken, een hoop would be-anarchisten, -libertijnen en andere andersdenkenden naar Acapulco te lokken. Daar was weinig overredingskracht voor nodig: welke anarchist wil nu niet afreizen naar een luxe resort om met gelijkgestemden van gedachten te wisselen en vooral: te feesten? De eerste editie was chaotisch, wat niet verwonderlijk is bij types voor wie organisatie een vies woord is, maar desondanks trok het evenement elk jaar meer geïnteresseerden. Daaronder waren voortvluchtige drugssmokkelaars als Lily en John Forester, die met hun dreadlocks voldeden aan het stereotype beeld van anarchisten. Maar ook een typisch Amerikaans suburbgezin, Lisa en Nathan Freeman, die vanwege hun afkeer van het Amerikaanse schoolsysteem naar Mexico emigreerden. Zoals ‘ontschooler’ Nathan het nogal kras formuleert: “Ik stuur mijn kinderen liever naar een pornoset dan naar een school.” Daarnaast kwamen op Anarchapulco vrijdenkers af die belasting uit principe diefstal vinden, en later ook complotdenkers die covidvaccinaties als het zoveelste bewijs zagen dat de overheid burgers onder controle wil houden. Dit kleurrijke groepje trok de aandacht van filmmaker Todd Schramke, die zes jaar lang de mensen volgde die op conferenties afkwamen en vaak zelfs in Acapulco bleven wonen. Het leverde de zesdelige documentaireserie The Anarchists op, die een soort anarchistische versie is van Ik Vertrek: ook deze vrijdenkers hebben er alle vertrouwen in dat ze beter af zijn in hun nieuwe woonplaats. En net zoals veel deelnemers aan Ik Vertrek komen ook zij uiteindelijk van een koude kermis thuis. Zet een groep wetteloze types op een tropische locatie waar drank en drugs rijkelijk voorradig zijn: dat haalt zelden het beste in mensen naar boven. Sowieso staat bij al deze zelfbenoemde anarchisten het eigenbelang ver boven het groepsbelang of solidariteit; het duurt ook niet lang voor er slachtoffers vallen – en uiteindelijk zelfs doden. Wat begon als een vrijheidsbeweging werd een vrijhaven voor gekkies en wappies, voor voortvluchtigen en extreemrechtse types. Dat moet zelfs oprichter Jeff Berwick toegeven: “We begonnen met een strijd tegen de overheid maar uiteindelijk vochten we vooral tegen onszelf.” Al ziet de aalgladde anarchistische filosoof dat vooral als ‘een fase in de evolutie’. The Anarchists biedt een ontluisterende inkijk in een kleurrijke subcultuur, maar het verhaal had ook in twee in plaats van zes delen verteld kunnen worden. Na zes uur heb je als kijker het gevoel vast te zitten op een feestje vol zelfgenoegzame praatjesmakers van wie je al na één rondje genoeg hebt. Voor wie er toch bij wil zijn: 23 en 24 juli is er weer een Anarchapulco-evenement.||https://www.parool.nl/kunst-media/een-tropisch-resort-vol-anarchisten-dat-kon-niet-goed-gaan~bfce545b/
2022-07-09||Acht fijne podcasts om deze zomer op vakantie naar te luisteren||Een podcast met eeuwigheidswaarde, zo kun je Wat blijft gerust noemen. De serie, die inmiddels 16 afleveringen telt, probeert antwoord te geven op de vraag wat er overblijft van iemand die er niet meer is. Soms zijn dit bekenden, zoals Eberhard van der Laan of Bernard Haitink, maar het kunnen net zo goed mensen zijn met een minder publiek profiel, die toch een wezenlijke bijdrage aan de samenleving geleverd hebben. Soms wordt gebruikgemaakt van geluidsfragmenten van de overleden persoon zelf, maar het zijn de interviews met nabestaanden die het beeld inkleuren. Hagiografisch zijn de portretten allerminst en dat komt de podcast alleen maar ten goede. Zo was Jan Mokkenstorm behalve een toegewijd psychiater ook een lastige man, en was Hafid Bouazza niet alleen een briljant schrijver, maar ook ‘een junk’. De audiomonumentjes (elke aflevering duurt een half uur) tonen wie iemand was en wat zijn of haar nalatenschap is. Sentimenteel zijn ze niet, inspirerend des te meer. Luister Wat blijft. Wie was de Franse keizer Napoleon? Iedereen kent zijn naam en de plek waar hij zijn laatste veldslag verloor, maar hoe werd hij wie hij was en wat luidde zijn ondergang in? De Vlaamse historicus Johan Op de Beeck vertelt Napoleons levensverhaal in ronkende volzinnen. Op de Beeck is een meesterverteller die zoveel over Napoleon Bonaparte weet dat het lijkt alsof hij zelf met hem op de militaire opleiding heeft gezeten. Zo leren we alles over de beroemdste Franse veldheer. Van zijn seksleven (‘Een brave sukkelaar die tot ver na zijn twintigste maagd bleef’) tot de mythe van zijn kleine gestalte (‘Hij was slechts anderhalve centimeter korter dan de gemiddelde Fransman in die tijd’). In acht afleveringen van ongeveer vijf kwartier – met deze podcast zijn makkelijk een paar volledige stranddagen gevuld – kruidt Op de Beeck de geschiedeniscolleges met de prachtigste details. Over hoe Napoleon te allen tijde een warm bad op de juiste temperatuur liet houden. Sterker: na de nederlaag bij Waterloo was het nemen van een bad zijn eerste daad. Luister Napoleon. Hiske Versprille (voormalig culinair recensent van Het Parool, nu bij de Volkskrant) en Joël Broekaert (culinair recensent voor NRC Handelsblad) wilden al heel lang samen ‘iets doen’ en dat ‘iets’ is sinds dit voorjaar podcast Makkelijke eters geworden, over ‘gastronomische laagcultuur’. Het feest begint al bij de heerlijke introtune, zelf ingezongen door de twee: ‘gehaktbal met jus of chef dining menu / Uw recensenten zijn gaar en al dente / Lever met uitjes, muis met beschuitjes, makkelijke eters lusten alles wel’ – een heerlijke oorwurm. Versprille (de nuchtere, geestige) en Broekaert (de, soms nogal arrogante rasverteller) zijn een plezier om naar te luisteren. Ze weten ongelofelijk veel en maken van onderwerpen als ‘cola’, ‘chips’, ‘kokindjes’ en ‘muesli’ een vermakelijk, smakelijk en leerzaam uurtje. Na veertien afleveringen hebben ze voorlopig de boel moeten staken, omdat het toch ingewikkelder bleek om (passende) sponsoren te vinden dan ze dachten. Hopelijk wordt dat snel opgelost, want hoe leren we anders iets over de geschiedenis van, zeg, Snickers? Luister Makkelijke eters. Lange autoritten zijn een crime met (kleine) kinderen, maar met Sara’s mysteries (NPO Zapp/NTR) van podcast- en theatermaker Sara de Monchy gaat de tijd een stuk sneller. De verhalen zijn waargebeurd, een soort true ­crime voor kinderen. De Monchy vraagt kinderen naar een mysterie dat hen fascineert en gaat dan met hen samen op zoek om het mysterie te ontrafelen. Zo speurt ze met een jongen van 11 naar de eigenaar van een portemonnee uit de jaren zeventig die hij bij zijn huis vond, en onderzoekt ze met een meisje van 10 wie haar mysterieuze buurvrouwen zijn. Sinds 26 juni staat het nieuwste seizoen online, waardoor je in één keer meer dan tien afleveringen van elk ongeveer 23 minuten kunt bingen. In het nieuwste seizoen neemt ze samen met een meisje van 11 zelfs de lokale journalistiek op de korrel. ‘Maar meneer, het is toch gewoon niet waar?!’ Ook leuk voor ouders en voor kinderen onder de 8 (vanaf 5 jaar kan best). Luister Sara’s mysteries. Hulde aan mensen die weten wat kinderen leuk vinden en hun ongemerkt ook nog iets leren: makers van uitstekende televisie voor kinderen, zoals het Klokhuis, De Proefkeuken maar in dit geval ook de mensen achter de Vlaamse podcast Wetenschapje. In deze kinderpodcast (vanaf 8 jaar, maar jonger kan ook) stelt host Leen Renders heerlijke vragen als ‘Welk gif zat in de appel van Sneeuwwitje?’, ‘Als ik mijn woorden inslik, kan ik er dan in stikken?’, ‘Kan je van papier terug een boom maken?’ (heerlijk, dat Vlaams) of heel praktisch ‘Hoe haal ik een teek uit mijn lijf?’ Vervolgens gaat ze met een wetenschapper op zoek naar het antwoord. Met toxicologen duikt ze voor de vraag over de appel van Sneeuwwitje in de wereld van het gif en het effect op het lichaam, van zenuwgas novitsjok tot cyaankali en arsenicum. Er bestaan inmiddels drie seizoenen, met in totaal 23 afleveringen van elk tussen de 10 en 20 minuten. Luister Wetenschapje. Wat doe je als je zwanger raakt, je niet meer dan een scharrelverhouding hebt en de een het kind wil houden en de ander niet? Precies: praten. In Kan je even langskomen vertelt de 29-jarige Lucas uit Amsterdam-Noord hoe hij en de moeder van zijn kind K. proberen een prettige situatie te creëren voor iedereen. Het liefst wil Lucas, die voor hij vader werd vooral aan het lanterfanten was in het leven, het kind niet. Maar zijn dochter komt er wel. De 8-delige podcastserie wil je het liefst bingen. Door de opbouw en interviewtechniek van redacteur Rosa van Toledo – tijdens de opnames ook zwanger – komt de luisteraar eng dichtbij. Het voelt af en toe alsof K. en Lucas kennissen zijn die hun levensverhaal zonder filters delen. In de 8-delige serie deelt de vader hoe hij het aan zijn eigen ouders vertelde, hoe hij omgaat met de intieme spanningen die K. en hij toch weer voor elkaar krijgen, hoe ze de bevalling plannen en hoe ze omgaan met elkaar families en niet onbelangrijk: hoe verdelen ze de zorg voor hun dochter? Geen enkele aflevering is saai en als K. in een van de laatste afleveringen aanschuift, is te horen of Lucas en zij alles hetzelfde beleefd hebben. Luister Kan je even langskomen. Een babbelpodcast van twee millennials van De Telegraaf met de slechtste openingstune ooit (de zin ‘altijd alert, hun mening eindelijk ongefilterd’ is een affront voor iedereen die ook maar enige waarde hecht aan rijmschema’s), de verwachtingen zijn bij een eerste luisterbeurt niet erg hooggespannen. En toch, of misschien zelfs daarom, is Ongefilterd met Kitty en Elif een aangename verrassing. Dagelijkse ergernissen zoals ‘mannen met slippers en onverzorgde teennagels’ en ‘mensen die alles leuk vinden’ worden messcherp ontleed, maar ook gewichtige maatschappelijke onderwerpen schuwen de twee niet. Wat is de functie van roddelen, hoe problematisch is de ‘cancelcultuur’, waarom worden glamourvrouwen zo gehaat (en wat zegt dat over de Nederlandse mentaliteit): het wordt allemaal onderhoudend en humoristisch besproken door Kitty Herweijer en Elif Isitman, die het motto hanteren dat je zware onderwerpen op een lichte toon moet behandelen, en lichte onderwerpen een serieuze toon verdienen. Een prima audiosnack tussendoor, deze podcast. Luister Ongefilterd met Kitty en Elif. Na de zelfhulpboeken zijn er nu ook zelfhulppodcasts die proberen te helpen bij een beter, efficiënter en effectiever leven. In Chasing Excellence geven Ben Bergeron (auteur van het gelijknamige boek Chasing Excellence en coach van prijswinnende crossfitatleten) en Patrick Cummings (podcastmaker en crossfitter) lessen mee om het leven naar een hoger level te tillen. Ik hoor u denken: het hoeft niet altijd beter. Dat klopt en Bergeron en Cummings helpen in hun podcast ook een handje bij het vinden van de juiste balans tussen genoeg trainen en rust, geven makkelijke hacks om voedzaam te eten zonder de hele zondag eten in plastic bakjes te stoppen onder het mom van ‘mealprep’ en helpen stapsgewijs naar een betere focus. Elke aflevering is een kleine voorzet om toch even te zoeken naar waar een stap meer of minder gezet moet worden voor een meer ontspannen dag of om dichter bij je doelen te komen. O, heb je geen doel? Ze leggen ook uit waarom dat nu zo belangrijk is en hoe je een werkbaar doel voor jezelf stelt. Af en toe schuift er iemand aan die voor zichzelf een fijn en succesvol leven heeft gecreëerd – van een yogadocent tot een topatleet – voor de passieve luisteraar. Luister Chasing Excellence.||https://www.parool.nl/kunst-media/acht-fijne-podcasts-om-deze-zomer-op-vakantie-naar-te-luisteren~b03731e6/
2022-07-09||Literatuurklassieker Slapeloze nachten is ondanks het gebrek aan plot spannend, grimmig en verrassend ||In deze autobiografische roman kijkt Hardwick terug op haar leven, de plekken waar ze heeft gewoond en de mensen die haar pad hebben gekruist. Zoals de oudere man die ze als jong meisje kende met ‘grote, vierkante tanden en iets van de zinloze energie die men ook aantreft bij grote, aanhankelijke honden’. Hij nam haar mee naar een huis in een ‘drassig, dreigend stadsdeel’ om haar te ‘onteren’ (zeg gerust: verkrachten). Of de ‘roodwangige, homoseksuele jongeman uit Kentucky’ die haar huisgenoot was in Hotel Schuyler in New York, met wie ze een mariage blanc aanging dat uiteindelijk ten onderging aan ‘ruzietjes, ergernis en verveling’. Of de knappe minnaar Alex – ‘Moet Alex worden opgevoerd als een type, een genre?’ – die zich niet kon binden en uiteindelijk kapotging aan liefdesverdriet voor ene Sarah. Deze roman is een stroom aan herinneringen, bespiegelingen, portretten en brieven gericht aan een keur aan mensen uit het verleden van de verteller. Hieruit doemt een eenzame vrouw op, een intellectueel, die getekend is door haar ervaringen, de verliezen die ze leed en de literatuur die ze las. Ondanks het gebrek aan plot is de leeservaring spannend en grimmig en steeds weer verrassend door de gelaagde en eigenzinnige beschrijvingen van de karakters. In dit onweerstaanbare, bevreemdende proza lijkt Hardwick een diepere waarheid bloot te leggen. Bij Nijgh & Van Ditmar verscheen onlangs een prachtige vertaling van C.A.G. van den Broek. Onder Hardwicks pen wordt ieder personage een fascinerend karakter. Ze schetst bijvoorbeeld de tragiek van Marie, ‘een rijke jonge vrouw die met een zweverige stem sprak over Opbouwend Socialisme’. Hardwick schrijft: ‘De inzinkingen en hiaten, de gapingen en de lege plekken in Marie waren erg lastig, als gestotter.’ Haar huwelijk mislukt en van zelfinzicht is geen sprake. Susan Sontag en Philip Roth waren groot liefhebbers van haar werk. Lauren Groff schrijft in het voorwoord dat Hardwick (postuum) een vriendin is geworden: ‘Er spreekt zo’n groot invoelingsvermogen uit Hardwicks vluchtige blik.’ Elizabeth Hardwick, Slapeloze nachten, vertaald door C.A.G. van den Broek, Nijgh & Van Ditmar, € 21,99, 192 blz.||https://www.parool.nl/kunst-media/literatuurklassieker-slapeloze-nachten-is-ondanks-het-gebrek-aan-plot-spannend-grimmig-en-verrassend~b8b7ffcd/
2022-07-09||Grote tentoonstelling over Joodse roofkunst en de impact op nazaten: ‘Het gaat ook om erkenning van het leed’||Het ministerie van OCW kondigde vorig jaar aan meer vaart te willen maken met het herkomstonderzoek naar naziroofkunst. Nazaten van getroffen families, zo was het devies, moeten actief worden benaderd om onteigende en geroofde kunstwerken terug te krijgen. Een deel is teruggegeven, maar de overheid beheert nog steeds 3800 objecten, veelal ondergebracht bij musea. Vijf onderzoekers van het Rijksmuseum zijn sinds 2012 bezig de herkomst van de vermeende roofkunst te achterhalen. Ook het Joods Museum heeft onderzoek gedaan naar de herkomst van de collectie. Het Rijksmuseum en het Joods Cultureel Kwartier willen vanuit dit onderzoek in 2024 een tentoonstelling organiseren rondom tien casussen van onteigende dan wel geroofde objecten. Het doel is vooral de impact op de nazaten te laten zien. Een dubbelinterview met Taco Dibbits (Rijksmuseum) en Emile Schrijver (Joods Cultureel Kwartier). Taco Dibbits: “In het nazisysteem ging het om de ontmenselijking van de Joden. De eerste stap was de onteigening van bezit, die onteigening was heel ingrijpend. De onderzoekers van het Rijksmuseum zijn erachter gekomen dat ook na de oorlog objecten zijn verworven met een betwist verleden. Bij ons gaat het om onder meer porselein, zilver, meubels en schilderijen. Ik vond dat we daar een tentoonstelling aan moesten wijden; het was voor ons een no-brainer om dat samen te doen.” Emile Schrijver: “Het Rijksmuseum heeft de kracht en het gezag die dit onderwerp verdient. Wij hebben de ervaring om de complexiteit van de emotionele impact te laten zien. Het wordt de eerste grote, tijdelijke tentoonstelling van het Nationaal Holocaustmuseum. Het doel van de nazi’s was Joden te ontmenselijken, wij willen hen hermenselijken.” Dibbits: “En natuurlijk komt de tentoonstelling in het nieuwe Holocaustmuseum en het Joods Museum. Het Holocaustmuseum is een historische plek en draagt bij aan de beleving van de bezoeker.” Dibbits: “Ik heb dat destijds ook met de slavernijtentoonstelling van vorig jaar gedaan. Al in 2016 heb ik aangekondigd dat we die tentoonstelling gingen doen. Ik vind het belangrijk dat we nu het signaal geven aan de maatschappij dat we aandacht besteden aan tijdens de Tweede Wereldoorlog onteigende en geroofde kunst.” Dibbits: “Nee, dat interesseert me niet. Het is goed om het nu te doen. Als je me vraagt: komt het niet te laat? Ja, het komt vijftig jaar te laat, maar beter laat dan nooit.” Schrijver: “Het onderwerp is nu actueel. Musea zijn al jaren met het onderzoek naar onteigende en mogelijk geroofde kunst bezig. We willen het publiek openheid van zaken geven en de resultaten ongecensureerd delen, met alle eventuele gevolgen van dien. Er is nu veel meer te vinden dan twintig jaar geleden. Bronnen zijn digitaal beschikbaar en archieven zijn open. Dat we het pas in 2024 doen is ook een strategie; misschien komen er nog casussen boven. We roepen mensen op: als iemand denkt aanspraak te kunnen maken op een voorwerp, dan kijken we daar in samenwerking met de Restitutiecommissie serieus naar.” Schrijver: “Het Rijks is het grootst, wij zijn Joods en wij vonden elkaar in dezelfde houding: als spullen niet van jou zijn, moet je die spullen niet willen hebben. Dat is een andere houding dan: laat de Restitutiecommissie zich erover uitspreken. Dit project moet ook wel behapbaar blijven. En het is interessant om nu eerst de stukken uit het Rijks te laten zien.” Dibbits: “Misschien kan het Stedelijk een volgende keer meedoen aan een tentoonstelling met het Joods Cultureel Kwartier.” Dibbits: “Het merendeel van de tentoongestelde objecten komt uit het Rijks. Het gaat onder meer om schilderijen, porselein, zilver en meubels.” Schrijver: “Het gaat niet alleen om topstukken in de tentoonstelling, het kan bijvoorbeeld ook om een doodgewone achttiende-eeuwse zilveren kidoesjbeker voor de wijnzegening gaan, met een handelswaarde van misschien 500 euro. Zo’n beker kan voor de familie een enorme emotionele waarde hebben. Die emotie moet je onderkennen. Ook een dergelijk klein object geeft ze hun geschiedenis terug.” Dibbits: “De roof van een klein object kan net zo ontwrichtend zijn.” Dibbits: “Toen ik in 2002 bij het Rijks kwam, werd het nog als een probleem gezien en werd er ook niet veel over roofkunst gesproken. Terugvragen van roofkunst werd vaak weggezet als: de nazaten willen geld, want het wordt meteen verkocht. Maar dat komt doordat er meerdere nazaten zijn. Je kunt een schilderij nu eenmaal niet in stukken verdelen.” “Er was onderzoek nodig. Kunst die niet van ons is, moet terug naar de families van wie de geschiedenis is weggevaagd. Het gaat ook om erkenning van het leed.” Schrijver: “Ook wij hebben zo’n twintig objecten in het Joods Museum die bijvoorbeeld voor de oorlog in bruikleen zijn gegeven. De nazaten hebben zich nooit meer gemeld. Wij proberen hen te traceren. Maar het is niet altijd op te lossen. Ga maar eens bewijzen dat die drie generaties later nazaten zijn.” “We zoeken totdat de onderste steen boven is. Maar waar we vaak tegenaan lopen, is dat we soms met wel vijftien erfgenamen te maken hebben. Wie is dan de rechthebbende? Met een notaris kijken we ernaar.” Dibbits: “We willen niet het systeem en de systematiek van de roof, die duizelingwekkend is, laten zien, maar het volledige plaatje. Achter alle objecten zitten mensen. Deze expositie gaat over mensen en familiegeschiedenissen die een relatie hebben tot een object.” “We hebben een gemeenschappelijke verantwoordelijkheid voor een empathische omgang met onteigeningsproblematiek. We willen daarnaast een signaal afgeven dat antisemitisme nog steeds niet weg is en begrip creëren van het aangedane leed, dat nog steeds impact op de volgende generaties heeft.” Schrijver: “We presenteren tien casussen van een dwarsdoorsnee van Joodse eigenaren uit Nederland die werden beroofd of gedwongen afstand moesten doen van hun kunstvoorwerpen: van rijke, Joodse kunstverzamelaars tot een succesvolle boekhandelaar en minder rijke Joden die bestolen werden van doodgewone dingen als een tapijt, een servies of minder mooie meubels. Aan de hand van egodocumenten, foto’s, brieven, films, interviews of een inventaris, wordt die pijn invoelbaar. Na de oorlog werd daar met weinig empathie mee omgegaan.” Dibbits: “Deze wijze van tentoonstellen geeft een heel intiem beeld van de mensen die erachter zitten. Zij moesten bewijzen dat de kunstvoorwerpen van hen waren.” Schrijver: “Een is een perkamenten rol met ochtendgebeden die de Amsterdamse kostuumverkoper Chaim Mordechai Binger speciaal voor zijn kleinzoon in 1827 had gemaakt. Zijn nazaten schonken het object in 1931 aan het Joods Historisch Museum. In 1943 werd het echter in beslag genomen en naar Duitsland gebracht.” “Een andere casus is het schilderij De Gouden Bocht in de Herengracht in Amsterdam vanuit het westen van Gerrit Berckheyde uit 1672 uit de collectie van de Joodse kunstverzamelaar Jacques Goudstikker dat in het Rijks hangt. Weduwe Goudstikker moest nota bene enkele jaren na de oorlog betalen voor teruggave van het schilderij waar haar man zo van hield. We zoomen in op die kille manier van handelen van vlak na de oorlog en de ambtelijke taal die men gebruikte.”||https://www.parool.nl/amsterdam/grote-tentoonstelling-over-joodse-roofkunst-en-de-impact-op-nazaten-het-gaat-ook-om-erkenning-van-het-leed~b9f66eab/
2022-07-09||Lynn Berger schreef een boek over de zorg – ‘We kunnen niet zonder, maar ondermijnen het ook’||Er zijn vissen die al helemaal volgroeid uit hun eitje zwemmen en vogels die met enkele weken uitvliegen. Chimpansees kunnen vier maanden na hun geboorte al lopen. Mensenbaby’s zijn een heel ander verhaal: we komen al ter wereld wanneer onze hersenen allesbehalve af zijn. Tot lang na de geboorte groeit ons brein nog door, net als de rest van ons lichaam, en dat betekent dat we ontzettend lang afhankelijk zijn van anderen. Slapen kunnen we, als we net nieuw zijn, en huilen. Bij al het andere hebben we hulp nodig. Ik weet nog hoe het was toen mijn zoon net was geboren. Hoe hij de dag na de bevalling in de box lag: diep in slaap, met zijn armpjes omhoog, zijn handjes dicht alsof ze iets vastgrepen. Hij was het toonbeeld van overgave. Ik keek naar hem in het volle besef van zijn kwetsbaarheid en bedacht dat het gekkenwerk was, wat mijn vriend en ik ons – willens en wetens, en voor de tweede keer nog wel – op de hals hadden gehaald. Zo’n klein schepsel, dat zo veel zorg nodig had. En niet voor even, nee, dagen, weken, maanden, jaren achtereen – want mensenbaby’s zijn de meest afhankelijke wezens die er zijn, en ze blijven dat langer dan welk ander dier ook. Ik weet niet of het door het slaapgebrek kwam of door de hormonen, maar tot mijn eigen verrassing raakte ik daar niet van in paniek. Misschien omdat ik wist: bij onze dochter lukt het tot nu toe ook. Of omdat ik wist: dit is wat mensen doen, wat mensen altijd hebben gedaan. Volgens psychologen, biologen en antropologen is onze extreem afhankelijke baby- en kindertijd er niet voor niets. In tegendeel: de intensieve zorg­relatie tussen ouder en kind vormt de basis van wie wij zijn. (En een ouder hoeft niet per se een biologische ouder te zijn: het is het zorgen dat iemand tot ouder maakt, niet andersom.) Je kunt de mens zien als een open loop system. Zoals een waterkraan: die heeft een ander ‘systeem’, meestal een mens, nodig om open of dicht te gaan. Precies zo heeft ons lichaam andere lichamen nodig om te kunnen functioneren. Bij pasgeboren baby’s is dit het duidelijkst, want zonder de lichamen van anderen blijven zij niet warm, krijgen ze hun ademhaling niet onder controle, kunnen ze niet eten of drinken, worden ze vies, komen ze om. Langzaam maar zeker leert een babylichaam bepaalde dingen zelf te doen. De ogen leren focussen, de lichaams­temperatuur blijft langer op peil, de spieren worden sterker, het vermogen de omgeving te manipuleren neemt toe. Maar om daar te komen, heeft het baby­lichaam eerst lange tijd een ander lichaam nodig – een ander lichaam dat de open loop aanvult. Ook emotioneel zijn wij mensen een open loop: we hebben andere zielen nodig die zich over onze ziel ontfermen. Om zich emotioneel goed te kunnen ontwikkelen moet er iemand zijn aan wie baby’s zich kunnen hechten: iemand die een veilige haven voor hen is, een constante factor die zich aan hen verbindt en hen niet in de steek laat. Tot slot zijn kinderen ook voor hun cognitieve ontwikkeling afhankelijk van zorg. Het baby- en kinderbrein is kneedbaarder en veranderlijker dan het brein van een volwassene. Dat maakt het erg geschikt om te leren, maar terwijl je groeit en leert, ben je ontzettend kwetsbaar. Je leert door verschillende opties te onderzoeken, door rommelig en chaotisch te werk te gaan, door je plotseling helemaal te verliezen in, zeg, een rups die over de weg kruipt. Dat kan alleen veilig gebeuren als je tegelijkertijd wordt beschermd en als anderen in je basisbehoeften voorzien. Als je een kind bent dus, en wordt verzorgd. “Wat nou,” vraagt mijn zoon bezorgd, “als jullie doodgaan? En ik weet nog niet alles? Hoe ik Engels moet praten, hoe ik moet koken?” We zijn in de badkamer, ik ben hem aan het afdrogen; zijn huid gloeit nog na van het warme water. Ik zeg hem dat we voorlopig niet van plan zijn dood te gaan, maar mocht dat wel gebeuren, dan zullen andere mensen hem die dingen vast ook wel leren. Mijn zoon: “Opa en oma bijvoorbeeld?” Ik: “Ja, opa en oma bijvoorbeeld.” Mijn antwoord lijkt hem gerust te stellen; zelf sta ik te kijken van het besef dat hij heeft van zijn eigen afhankelijkheid. Ik vraag me af of hij nu, omdat hij een kleuter is, iets kan zien wat hij later steeds minder goed zal zien. Hoe ouder een kind wordt – hoe meer het brein zich ontwikkelt, hoe meer het lichaam zichzelf leert reguleren – hoe langer het zonder een ander lichaam toe kan. Ik heb dat altijd een fascinerend proces gevonden: dat de zorg voor onze kinderen erop is gericht onszelf overbodig te maken. Dat al die hechting, afhankelijkheid en zorgzaamheid uiteindelijk resulteren in een loslaten, een soort ónafhankelijkheid. Wanneer onze kinderen een beperking hebben, een handicap of een chronische aandoening, is dat proces helemaal niet zo vanzelfsprekend. Maar ook wanneer onze kinderen geen beperking hebben, worden ze nooit volledig onafhankelijk. Als volwassenen blijven we voor onze emoties, gemoedstoestanden en gezondheid afhankelijk van de mensen om ons heen. De open loop raakt nooit gesloten. Dus misschien is ‘zelfstandigheid’ een beter woord dan onafhankelijkheid – het vermogen om dingen zelf, op je eigen manier te doen. En het gekke is: zorg is een voorwaarde voor deze zelfstandigheid, maar diezelfde zelfstandigheid maakt het lastig de zorg nog te zien. Onze zoon ziet het wat koken en Engels betreft: onze zorg, zijn afhankelijkheid. Maar op veel andere vlakken ziet hij die niet. De Amerikaanse socioloog Lynn May Rivas merkte eens op dat ouders de neiging hebben hun kinderen te prijzen om hun zelfstandigheid, en dat ze zo het web verhullen van zorgzaamheid en afhankelijkheid dat aan die zelfstandigheid ten grondslag ligt. “Wat een lekkere koekjes heb jij gebakken,” zegt een moeder tegen haar kind, negerend dat zij het was die de bloem, suiker, boter en eieren klaarzette en afwoog, de oven aanzette en die lang nadat haar kind zijn aandacht alweer op iets anders had gevestigd nog vormpjes uit het deeg stond te snijden. Dit verhullen van afhankelijkheid, dit wekken van de illusie van onafhankelijkheid, is ‘misschien wel het meest zorg­zame onderdeel van zorg,’ schrijft Rivas. Weinig zo lekker, tenslotte, als het gevoel dat we iets zelf hebben gedaan, dat we de boel onder controle hebben. Zo maakt veel zorg zichzelf onzichtbaar, of in elk geval, erg lastig te zien. Onze lange kindertijd en de zorg die daarbij komt kijken zijn niet alleen bepalend voor de lichamelijke, emotionele en cognitieve ontwikkeling van kinderen, maar ook voor de sociale en emotionele evolutie van onze soort. Kijk maar eens naar hoe mensen met hun pasgeboren baby’s omgaan. Die zijn nog niet geboren of ze gaan van hand tot hand – het ritueel van de kraamvisite. Of kijk naar grootouders, die overal ter wereld een cruciale rol spelen in de zorg voor hun kleinkinderen. En kijk naar de crèche: daar brengen we onze baby’s al heen als ze amper drie maanden oud zijn, om hen de hele dag te laten verzorgen door volslagen vreemden. Andere mensapen zijn een stuk bezitteriger. Chimpansees, gorilla’s en orang-­oetans dragen hun baby na de geboorte maanden bij zich en laten niemand anders in de buurt komen. Maar wij mensen doen aan wat antropoloog en primatoloog Sarah Blaffer Hrdy ‘coöperatieve broedzorg’ noemt: de zorg voor kinderen is een taak van ouders én van een rijke schakering aan ‘hulpouders.’ Omdat kinderen zo lang zo veel zorg nodig hebben, is hen grootbrengen een kostbare aangelegenheid, die meer energie kost dan een ouder alleen kan leveren. Daarom zijn onze verre voorouders de zorg zo’n anderhalf miljoen jaar geleden gaan delen met andere volwassenen. Toen die gedeelde zorg er eenmaal was, kwam een proces op gang waarbij gedeelde zorg een nóg langere baby- en kindertijd mogelijk maakte, wat weer om nóg meer gedeelde zorg vroeg, enzovoorts. Dat leidde er uiteindelijk mede toe dat we als soort steeds socialer en intelligenter werden. Het betrekken van onbewoonbare gebieden, het opbouwen van samen­levingen, het uit de grond stampen van steden, het gegeven dat we niet alleen voor onze kinderen maar ook voor onze ouders, vrienden, buren en zelfs wildvreemden leerden zorgen: het begon met de wisselwerking tussen afhankelijke baby’s en de (hulp)ouders die voor hen zorgden. Het is het weekend voor de eerste lockdown en onze kinderen hebben bij mijn ouders gelogeerd. Vlak nadat zij hen hebben teruggebracht, laat de premier in een televisietoespraak weten dat scholen en crèches de volgende ochtend niet meer open zullen gaan en dat grootouders voorlopig beter bij hun kleinkinderen uit de buurt kunnen blijven. Mijn vriend schuift een lessenaartje tussen ons bed en de muur: onze thuiswerkplek, voor onbe­paalde tijd. Zo begint voor ons de pandemie: thuis, met het hele gezin. Nu al onze hulpouders zijn weggevallen, staan mijn vriend en ik er alleen – vooruit: met zijn tweeën – voor. Net als half Nederland moeten we werken, zorgen en onderwijzen tegelijk, en dat gaat natuurlijk niet. We hebben geluk – werk dat we vanuit huis kunnen doen, kinderen in de leeftijd waarop ze het gezellig vinden zoveel tijd met ons door te brengen, en in onze naaste omgeving wordt niemand ernstig ziek. Dat kan niet verhoeden dat deze situatie volstrekt tegennatuurlijk aanvoelt: we zijn coöperatieve broedzorgers die ineens niet meer mogen samenwerken. Elke middag kruip ik achter de lessenaar met doppen in mijn oren om de kinderen niet te horen. Ik mag nu werken, maar er komt niets uit mijn handen: na een halve dag reken- en knutselwerkjes maken (‘Goed zo! Helemaal zelf gedaan!’), ruzies beslechten en verhalen vertellen, na een halve dag zorgen voel ik me alsof ik er al een hele werkdag op heb zitten. Ook een gezin, bedenk ik, is een open loop. Zelfs wanneer ouders met z’n tweeën zijn, lukt het grootbrengen van kinderen niet zonder hulp van buitenaf – van crèche en school en oppas, bijspringende buren, van grootouders. Kennelijk was er een pandemie voor nodig om dat besef écht goed tot me door te laten dringen. Misschien komt het doordat wij mensen zelfstandigheid ergens in de loop van de geschiedenis zijn gaan verwarren met onafhankelijkheid. Of doordat we van jongs af aan zijn geprezen om wat we allemaal zelf kunnen, en we zijn gaan geloven dat we geen anderen nodig hebben. Doordat zorg zo vaak onzichtbaar is. Maar nu ik het eenmaal zie, kan ik het niet meer níét zien. Dat afhankelijkheid en gedeelde zorg dé voorwaarde zijn voor onze lichamelijke, cognitieve en emotionele ontwikkeling, als individu en als soort. Dat ze de basis vormen van onze vrijheid en autonomie. Dat zorg ons heeft gemaakt wie we zijn, en dat we zijn gemaakt om te zorgen – voor én met elkaar. Dit is een voorpublicatie uit het boek Zorg: een betere kijk op de mens, dat 12 juli verschijnt bij De Correspondent||https://www.parool.nl/ps/lynn-berger-schreef-een-boek-over-de-zorg-we-kunnen-niet-zonder-maar-ondermijnen-het-ook~b71ceefc/
2022-07-09||Deze vrouwen staan hun mannetje in de macho bouwwereld||“Ik ontwerp en realiseer meubels en interieurs, van kasten en keukens tot complete huizen. Ik teken schetsen, maak moodboards, offertes en het complete bouwplan. Ik zoek een een bouwteam bij elkaar en sta zelf op de vloer om mee te timmeren, boren en zagen. Mijn overgrootvader is mijn voorbeeld. Hij was timmerman, studeerde later bouwkunde en werd architect. Ik wilde lange tijd ook architect worden maar was er te dyslectisch voor. Op het Hout- en Meubileringscollege hield ik voor het eerst een zaag vast en ontdekte ik het plezier van dingen zelf kunnen ontwerpen en bouwen. Ik hou van werken met mijn handen, zonder gereedschap zou ik niet kunnen leven. Ik ben altijd iets aan het maken, ons appartement van 70 m2 in de Watergraafsmeer heb ik zo verbouwd dat we er met zijn vieren kunnen wonen. Wanneer ik als enige vrouw bij de houtgroothandel de bus sta in te laden zijn er altijd mannen die aanbieden om te helpen. Vroeger verzette ik me daartegen, maar tegenwoordig vind ik het vooral galant. Als vrouw in de bouw werd ik bij voorbaat al in een hokje geplaatst, vooral door de oudere generatie. De mannen gingen ervan uit dat ik geen idee had waar ik mee bezig was en waren verbaasd als ik de naam van een schroef of een gereedschap wist. Nu ik al wat langer meedraai, en ik meer kennis en zekerheid heb opgebouwd, word ik serieuzer genomen. Langzaam is er iets aan het veranderen in de bouwsector, er wordt nu ook eindelijk werkkleding speciaal voor vrouwen gemaakt, al blijf ik de wijde ­Carhartt-broek trouw, die zit het lekkerste.” “Mijn opa uit Amsterdam-Noord had een timmerwerkplaats waar ik als kind altijd al aan het bouwen was, met Barbies had ik helemaal niks. Na mijn HBO studie Management & Recht ben ik de bouw ingerold, ik begeleidde verbouwingen en was drie jaar lang mede-directielid van een steenhouwerij. In 2009 ben ik voor mezelf begonnen, samen met mijn vaste klusmaat, die me alles over het vak leerde. We begonnen met het verbouwen van badkamers en het slopen van muurtjes, inmiddels worden we gevraagd voor grote projecten zoals het vernieuwen van alle traptreden op Den Haag Centraal Station, of de complete renovatie van een boerderij uit 1800. Ik sta zelf altijd actief mee te werken, ik vind het vooral leuk om te slopen en vloerverwarmingen te leggen, maar ik ga ook mee met de klant bij het uitkiezen van lichtknopjes tot sanitair. Ik ben een vrouw in een mannenwereld, die mannen aanstuurt, maar van vooroordelen heb ik nooit last. Zodra mannen merken dat je verstand van zaken hebt vinden ze het vooral leuk, is mijn ervaring. Ik heb meegedaan aan het tv-programma Vrouwen die Bouwen en na afloop kreeg ik veel berichten van vrouwen die geïnspireerd waren en óók in de bouw willen werken. Ik zie het als mijn missie om zoveel mogelijk jonge meiden kennis te laten maken met de bouw: vrouwen kunnen precies hetzelfde als mannen.” “Nadat ik Femke zag in Vrouwen die Bouwen heb ik contact opgenomen, ik wilde onderzoeken of de bouw niet iets voor mij is. Tijdens corona zat ik voor mijn werk alleen maar achter mijn laptop, terwijl ik juist ook heel erg hou van werken met mijn handen. Nu loop ik af en toe een dagje mee bij Femke, om te kijken of ik mijn kantoorbaan met werken in de bouw wil gaan combineren. Femke laat zien dat je ook als vrouw gewoon kunt bouwen, het gaat in dit werk uiteindelijk om de persoon, niet over gender.” “Ik studeerde aan de Design Academy in Eindhoven, maar ontdekte dat dit voor te conceptueel was, ik hou van de samenhang van dingen bedenken en ze zelf kunnen maken. Ik had altijd al een voorliefde voor metaal, weerbarstig spul waar veel kracht, hitte en herrie bij komt kijken, en ging in de leer bij Archie Metaalbewerking in de Uilenburgerstraat. Daar leerde ik het ambacht van smid, van slijpen, vijlen en zagen tot lassen en werkte ik als lasser mee met opdrachten voor De Bijenkorf, Polette, Soep & Zo en Mac Bike. Inmiddels run ik met mijn vriend een eigen bedrijf, we worden gevraagd voor het maken van stalen kasten, schuifpuien en deuren tot complete interieurs. Op onze werkplaats op Het Domijn in Weesp maak ik ook loodzware constructies van corten-staal voor de buitenruimte. Binnen de metaalwereld is niemand ermee bezig dat ik vrouw ben. Ik laat me ook niet snel kennen; bij het uitladen krijg ik net zulke zware stalen balken in mijn handen geduwd als mijn mannelijke collega’s. De metaalbouw is een mannenwereld, er worden harde grappen gemaakt, waar ik wel van hou, maar lomp zijn ze nooit. Het gaat er juist heel saamhorig aan toe, iedereen schuift elkaar klussen toe, compleet anders dan de designwereld, waarin niemand elkaar iets gunt. Ik vond het echt vreselijk toen ik tijdens mijn zwangerschap negen maanden niet mocht werken, vanwege de trillingen en de giftige dampen, ik ben het gelukkigst als ik ergens in mijn overall sta te lassen.” “Mijn zussen en ik leerden klussen van onze alleenstaande moeder, zij fixte alles in huis zelf en hielp ons met het verbouwen van onze studentenkamers. Mijn interesse voor dit werk ontstond toen ik samen met mijn ex-man een snel groeiend fiscaal bureau runde. Ik was verantwoordelijk voor de huisvesting van A tot Z van ieder nieuw kantoor. Zo ontdekte ik dat ik de sfeer in de bouw veel leuker vond, dan die op een kantoor en daarom ben ik vier jaar geleden voor mezelf begonnen. Als ik bij een klus binnenkom, 1.63 meter en op hoge hakken, denken de mannen meestal dat ik de interieurstyliste ben, ze verwachten niet dat ik leiding geef aan een bouwteam van circa tien man, of dat ik me bemoei met de ruwe bouw en alles weet van materialen. Ik snap dat mijn aanwezigheid soms voor verwarring kan zorgen, maar daar heb ik verder geen last van. Ik vind de bouw vooral een heel eerlijke, pure wereld: what you see is what you get. Als ze eenmaal gewend zijn dat ik zeg wat er moet gebeuren, vindt iedereen het prima en ben ik meestal al snel one of the guys, en maken we samen grappen. Een aannemer nam ooit, tijdens een klus op de Herengracht, aan dat ik de eigenaresse was van het pand. Pas na afloop had hij door wat mijn functie was. We werken nog steeds met veel plezier samen en tegenwoordig stelt hij mij overal voor als De Baas, haha!” “Tweeëntwintig jaar geleden startte ik, zonder enige opleiding, samen met een vriendin een schildersbedrijfje, The Homegirls. Als twee jonge vrouwelijke schilders hadden we de gunfactor aan onze kont hangen en met veel bluf gingen we aan de slag bij vrienden en familie. Al snel kregen we onze eerste serieuze opdracht: het schuren en schilderen van de houten balken van een pakhuis. Met potten verf aan het stuur en een ladder over onze schouder fietsten we tien jaar lang samen door de stad van de ene naar de andere klus. Bij verfwinkel Engels op de Elandsgracht hebben ze ons alles bijgebracht over de technische kant van het schildersvak. Mensen denken vaak dat ik kunst maak als ik zeg dat ik schilder ben, ze snappen niet dat je als vrouw ook huizen kunt verven. Ik ben meestal de enige vrouw in een team vol mannen en heb als aanvoerder van de schilders gewerkt, maar ik word vrijwel altijd met respect behandeld. Het vervelendste wat ik meemaakte was toen mijn dochter net was geboren, ik moest kolven achter een deur en er mannen kwamen gluren. Ik werk nu al weer jaren alleen en ben gespecialiseerd in schildertechnieken als marmer- en houtimitatie, faux malachite en stucco. Ik volgde de Artemis Interieursopleiding en geef ook kleur- en interieur advies. Het mooie van dit werk is dat je iets kunt laten ontstaan, ik hou ervan om een ruimte onder mijn handen te zien opknappen. Als team heb je een doel voor ogen en daar wordt niet teveel over gezanikt; in de bouw werken aanpakkers en daar hou ik van.”||https://www.parool.nl/ps/deze-vrouwen-staan-hun-mannetje-in-de-macho-bouwwereld~b02993e9/
2022-07-09||Rector Wrister Grommers neemt afscheid van het Montessori Lyceum: ‘Nóg een schoolsluiting door corona accepteert het onderwijs niet’||In het Montessori Lyceum Amsterdam ruikt het naar gesmolten chocolade. De vrouw die de kantine runt, bakt haar fameuze chocolate chip cookies. Soms ruikt het ook naar croissants, zegt de conciërge die in snelle passen voorgaat door het immense gebouw. Trap op, hoek om, gang door – daar, in een kleine kamer, huist rector Wrister Grommers. Het is eigenlijk niet zijn vaste plek, zijn eigen kamer doet op dit moment dienst als opslag, zoals meer ruimtes in het pand. Het hele MLA is in verbouwing: buiten, naast de binnenplaats, liggen twee gapende gaten van wat ooit schoolgebouwen waren en ook weer moeten worden. De grootste school van Amsterdam – tweeduizend leerlingen, tweehonderd medewerkers – was uit zijn jasje gegroeid en de verbouwing had nu ongeveer afgerond moeten zijn. Maar ja, toen kwam corona, en nu die storm is gaan liggen lijkt de oorlog in Oekraïne voor verdere vertraging te zorgen. Bouwmateriaal is steeds lastiger te krijgen. En nu gaat Wrister Grommers, het gezicht van die verandering, zijn laatste weken in op de school. Hij wordt rector-bestuurder bij het Amstelveen College. “Ik ben er met veel energie aan begonnen, en ben het gezicht van de verandering hier. Alleen begon alles me steeds meer energie te kosten, terwijl het effect ervan afnam. Dat heb je gewoon op een gegeven moment. Toen ben ik gaan praten bij het Amstelveen College, en ik merkte dat ik daar heel vrolijk van werd. Iets meer inhoud, iets minder procedures.” “Een oude dame, zoals dat heet. Een school die bijna honderd jaar bestaat, de oudste school voor middelbaar montessorionderwijs ter wereld, en een school die heel goed in Amsterdam-Zuid past: een school met een rijke traditie, die kunst­zinnige, creatieve leerlingen trekt uit heel de stad.” “We zijn naar elkaar toe gegroeid. Het reguliere onderwijs is moderner geworden, de eisen van de onderwijsinspectie zijn strenger geworden, dus wij zijn ook opgeschoven. Maar het montessori­onderwijs, dat zit in onze genen. Dat merk je aan de verantwoordelijkheid die leer­lingen krijgen, in het vertrouwen dat elk kind wil leren. En we hebben geen cijfers, we maken over elke leerling een verslag. Over hun houding in de klas, over hoe ver ze zijn met de lesstof, over de kwaliteit van hun werk. We hebben dus ook geen overgangsnormen, zoals op andere scholen, waar je bijvoorbeeld met drie vijven blijft zitten. Bij ons bespreken de docenten in de verslagvergadering of een leerling over kan of niet. Dat vergt wel veel van docenten. En ouders vinden het een fantastisch systeem – en soms ook niet. Als hun kind blijft zitten, zeggen ze: dat is wel heel willekeurig.” “Dat is makkelijker, ja. Maar wij kiezen niet altijd voor de gemakkelijke weg.” “We zijn ervan overtuigd dat als twaalf of veertien docenten een kind het hele jaar meemaken en we alle resultaten bekijken, dat we dan een heel goede indicatie kunnen geven of een kind wel of niet over kan. Maar soms krijgen wij nog voor de rapporten worden uitgedeeld telefoontjes van ouders die zeggen dat het niet eerlijk is en dat hun kind een tweede kans verdient. Dan denk ik: als dat kind dat al vindt, laat dat hem dan zelf vertellen.” “Deze generatie ouders wil haar kind tegen alles beschermen, dus ook tegen zittenblijven. Terwijl kinderen in deze levensfase juist moeten loskomen van hun familie en toetreden tot de samenleving.” “Wij zeggen hier: iedereen is gelijkwaardig. We gaan ontspannen met elkaar om, leerlingen spreken iedereen met de voornaam aan, mij ook, ook al zegt iemand soms per ongeluk ‘meneer’. Ik denk dat dit onze traditie is. We horen het ook altijd terug op open dagen. Er zijn veel leerlingen die ervoor vallen, en ook kinderen die het juist niks vinden. En als docent moet je het ook prettig vinden.” “In de jaren zeventig ging het wel die kant op, heb ik begrepen. Maar montessori betekent ook ‘vrijheid in gebondenheid’. De lijn is dun.” “Dat hebben we expres gedaan. Zo’n online open dag wordt snel praatje-plaatje. En wij hebben zelfstandige, creatieve leerlingen. Dan ligt het voor de hand hun te vragen een rol te spelen. Dus het waren de leerlingen die mij interviewden, niet andersom. Ik geloof dat we ook de enige school waren waar de conciërges aan het woord kwamen. En we gaan onze leerlingen ook niet zeggen wat ze wel en niet mogen vertellen. Dus begon op een gegeven moment een jongen uitgebreid te vertellen wat er hier allemaal niet goed ging. Na afloop kwam een bezorgde medewerker langs: ‘Wrister, ik zal hem wel zeggen dat hij dat de volgende ronde niet meer mag vertellen!’ Maar dat was helemaal niet nodig. We willen gewoon een eerlijk beeld geven van de school. Dit hoorde erbij.” “Het was in mijn derde week. Een leerling van de mavo had, toen het lachgas op was, aanstekergas gesnoven en was daaraan overleden. Zijn moeder belde de volgende ochtend naar het ziekmeldnummer: mijn zoontje komt niet, want hij is dood.” “Je moet alles uit je handen laten vallen. Allereerst zorgen voor de mensen voor wie gezorgd moet worden: zijn klasgenoten, de docenten. Ik was hier net, ik kende de jongen niet, ik kende de school nauwelijks. Maar ik snap wel wat de impact is van zo’n overlijden. We zijn langs gegaan bij het gezin, we zijn in gesprek gegaan met leerlingen en docenten, ouders hebben een brief gekregen, er is snel een herdenkingsplek gemaakt waar leerlingen terechtkonden. Als ik erop terugkijk, denk ik dat we dat goed hebben gedaan.” “Ik ben naar een bijeenkomst geweest met staatssecretaris Paul Blokhuis en heb hem gevraagd lachgas te verbieden. De langetermijneffecten waren toen onduidelijk, inmiddels weten we hoe schadelijk het kan zijn. En het is zo makkelijk om te krijgen, net als veel andere drugs. Je appt een nummer, loopt naar de hoek van de straat, een scootertje komt aanrijden, je rekent af, en weg is ie weer. Die laagdrempeligheid is funest. En daarbij komt dat we nu kinderen hebben met een generatie ouders die zelf ook geblowd hebben op school, en denken: ach, dat kan wel.” “Precies. Sowieso vind ik het gemak waarmee drugs gebruikt worden in de stad zorgwekkend. Dat zie je ook bij leerlingen. Het punt is: als je puber bent, wil je experimenteren. Maar als het de nórm is dat je blowt en pilletjes slikt, wat is dan nog experimenteren? Dan ga je steeds een stap verder.” “Niet altijd. Ik ben niet naïef, ik weet dat het gebeurt, ook door leerlingen van onze school. Er wordt hier wel goed op gelet. Je merkt het vooral aan het onvermogen van leerlingen om zich te concentreren. Ik vind sowieso dat er te veel druk ligt op de leerlingen. Deze samenleving heeft te veel haast. Ik ben zelf blijven zitten in 5 vwo, en dat was no big deal. Nu wordt zittenblijven als falen beschouwd. Terwijl ik denk: kinderen hebben door corona zo veel onderwijs gemist. Maar toch moeten ze allemaal zo snel mogelijk door het systeem worden gedouwd. Dat vind ik heel kwalijk. Ik denk dat de druk die die leerlingen ervaren ergens eruit moet, en dan zijn er manieren om dat te doen.” Wrister Grommers – hij moet zijn naam bij elke nieuwe ontmoeting spellen, Wrister is een familienaam, een oude Germaanse naam die iets betekent als ‘sterke beschermer’ – groeide op in Elst en ging naar school in Veenendaal. Een jongen die vooral aan het sporten was: waterpolo, handbal, basketbal, tennis. Hij ging ‘nogal mellow’ door zijn middelbareschooltijd heen; dat hij bleef zitten kwam vooral doordat zijn beste vrienden dat ook deden. Hij had domweg geen zin om in zijn eentje naar de zesde klas te gaan, en zijn ouders dachten: kennelijk is hij eraan toe om een jaar over te doen. Zijn moeder was onderwijzeres, zijn vader werkte in het bedrijfsleven en werd uiteindelijk bridgedocent. Hij had zelf altijd wel een lijntje met het onderwijs, toch werkte hij jarenlang vooral in de communicatie. “Ik was de vijftig net gepasseerd, en dacht: ik kan nu nog een stap maken. Waar kan ik een bijdrage leveren? En op middelbare scholen word ik altijd heel vrolijk. Nog steeds. Die enorme energie, dat optimisme, het bijna naïeve vertrouwen van leerlingen over wat er allemaal mogelijk is in de wereld. Ze zitten op een leeftijd waarop dingen heel makkelijk goed, maar ook heel makkelijk mis kunnen gaan. En een school kan daar een enorme bijdrage aan leveren.” “Ik had de advertentie gelezen en vastgesteld: deze functie is tachtig procent communicatie, en dat is mijn vak. Maar ik heb ook gezegd: willen jullie dat ik een bevoegdheid haal, dat ik les ga geven? Toen zeiden ze: dat is leuk, maar daar heb je helemaal geen tijd voor. Niet voor de opleiding en niet voor het lesgeven. Dus ben ik gewoon begonnen. Maar op een gegeven moment komt het punt dat je een onwelgevallig besluit neemt en je het verwijt krijgt: je hebt geen krijt aan je vingers.” “Dat hebben we twee keer gedaan. In februari 2021 en in december, bij de derde lockdown, nog een keer. We zagen dat de sociale ontwikkeling van kinderen stilstond doordat ze thuiszaten. Steeds meer kinderen verdwenen van de radar. Leerlingen waren niet meer te motiveren om achter een scherm te gaan zitten en er werden steeds meer kinderen bij zorginstanties aangemeld. Kinderen kwamen psychisch in de problemen. Wij vonden echt dat de scholen weer open moesten.” “Best veel steunbetuigingen, maar ook mensen die zeiden: je moet niet zo piepen. De polarisatie zag je duidelijk terugkomen. Maar er waren veel jeugdorganisaties die met hetzelfde verhaal kwamen als wij. Dat het onderschat wordt wat het doet met kinderen om niet naar school te kunnen. Dat de afweging tussen wat het de kinderen kost en wat het de maatschappij oplevert uit balans was.” “Met de meesten gaat het goed, met een groep ook niet. Er zit een hapering in hun sociale ontwikkeling, de motivatie en de discipline zijn verdwenen en daardoor is het heel ingewikkeld het leren weer op te pakken.” “Als je in de klas alleen maar bezig bent met je medeleerlingen en hoe je je tot hen verhoudt, ligt je focus niet bij leren. Als je depressief bent omdat je je contacten bent kwijtgeraakt of omdat het je niet lukt met hernieuwde energie aan de slag te gaan, dan leer je niks. Als je zo in de knel bent gekomen dat je een eetstoornis hebt gekregen of paniekaanvallen hebt, leer je óók niks. Dan ben je bezig met zelf weer heel ­w­orden.” “Als rector of als mens?” “In zijn algemeenheid vind ik dat corona verschillen enorm heeft aangezet en polarisatie meer aan het licht heeft gebracht. Ik snap geloof ik niet waarom die mensen geen prik halen.” “Er is gezegd dat de scholen niet meer dichtgaan. Daar ga ik ook vanuit.” “Die tweede keer was ik ook veel bozer, inderdaad. Ik denk dat het onderwijs het niet zal accepteren.” “Ik zou daar heel veel moeite mee hebben. Maar ik ben rector van een school, die wordt gefinancierd door de overheid. Ik heb altijd geprobeerd niet heel duidelijk een kant te kiezen. Op een gegeven moment kreeg ik op één dag een mail van ouders die vonden dat we hun kind blootstelden aan levensgevaar doordat we niet genoeg controleerden op het dragen van mondkapjes, én een mail van ouders die dreigden met advocaten omdat we hun kind ‘aan het muilkorven’ waren en zijn mensenrechten schonden.” “Dan zit je dus aan twee kanten van het spectrum. Ik heb altijd gezegd: wij zijn een school, wij zijn er voor de kinderen en niet om partij te kiezen.” “Door te denken: waarom zijn die mensen zo woedend? Het was pure onmacht, het gevoel zelf geen grip meer te hebben op wat om hen heen gebeurt. Ik heb ook altijd geantwoord. Ik reageer op de inhoud, maar spreek mensen wel aan op de toon. Dan zeg ik: ik wil graag met u in gesprek, maar ik weet niet wat ik u heb aangedaan dat u dit op deze manier schrijft. Dan reageren mensen vaak met: sorry, ik was gewoon heel boos.” “Soms niet. Meestal wel. Veel collega’s zeiden tijdens de pandemie: het is niet meer zo leuk op dit moment. Maar ik heb ook collega’s gehad die zeiden: jij staat nog wat hoger op de leedladder.” “We hebben twee gebouwen gesloopt, daar had inmiddels nieuwbouw moeten staan. We wachten op nieuwbouw in de Sluisbuurt, voor het MLA 2. En dan hebben we ook nog tijdelijk leerlingen op de Van Eesterenlaan, in het Oostelijk Havengebied. Die zitten in een oude basisschool, die had van die kleine wc’tjes enzo, dus die moest óók verbouwd worden.” “Allemaal ontzettend veel werk. Maar wat nog ingrijpender was: docenten ­moesten heen en weer tussen locaties die kilometers uiteen liggen; dat trok een grote wissel op ze.” “Ik heb op een gegeven moment, na 25 jaar in de communicatie te hebben gezeten, gehoord dat mijn communicatie slecht was.” “Dat was zo, want perceptie is realiteit. Dat is regel één. En als rector moet je zorgen voor verbinding. Ik was bezig met corona, met de verbouwing, we zaten versplinterd over verschillende locaties. Toen kreeg ik het verwijt dat ik te weinig hoorbaar en zichtbaar was. Ik zat te veel in mijn kamer. Ik liet wel van me horen via een livestream, schreef met grote regelmaat brieven, intern en ook aan ouders, maar een rector moet ook gewoon door de gangen lopen.” “Nee.” “Dat is ook zo, maar vooral: welke deur?” “Het lukt ons tot nu toe om vacatures te vervullen, maar invallers zijn moeilijk te krijgen. Gelukkig zijn we populair bij docenten. Maar de spoeling wordt steeds dunner. Dat is een enorm probleem, dat je van verre had kunnen zien aankomen. Dat wordt op dit moment te veel op zijn beloop gelaten.” “Wat je zag in de coronaperiode, was dat het vak van docent opeens weer gewaardeerd werd. Ouders zaten thuis met twee of drie kinderen en dachten: die leraren doen dat dus de hele dag, met wel dertig kinderen.” “Die waardering voor het vak, voor wat een docent en een school kunnen, die moet terugkomen. In plaats van de focus op kinderen zo snel mogelijk door het systeem jagen zodat ze een bijdrage kunnen gaan leveren aan de economie. We moeten kinderen op een goede manier voorbereiden op hun rol in de samenleving, straks, op hun rol als burger. Dat is superbelangrijk, ook voor de democratie, en dat is wat een goede school kan doen. Zo’n leraren­tekort, dat is het faillissement van de samenleving.”||https://www.parool.nl/ps/rector-wrister-grommers-neemt-afscheid-van-het-montessori-lyceum-nog-een-schoolsluiting-door-corona-accepteert-het-onderwijs-niet~b28e25cb/
2022-07-09||Stormtroopers in het Concertgebouw – ‘Mensen zijn soms echt in shock’||Achter op het visitekaartje van Martijn de Vrieze staat een foto van hem met een glanzend zwarte helm met zuurstof­masker. De voorkant vermeldt dat hij een eigen bedrijf heeft als Software Performance Consultant, maar in uniform als TIE Fighter Pilot bij de Dutch Garrison zou je bijna vergeten dat hij ook een gewone baan heeft. Of gewoon, bijna gewoon: niet iedereen afficheert zich als ‘ethical ­hacker’. “Als kind had ik al een bepaalde fascinatie voor de duistere kant van het leven. Je weet dat bepaalde dingen niet mogen maar toch doe je ze. Het is niet zo makkelijk om of alleen maar goed, of alleen maar slecht te zijn. Dat zie je ook aan Luke Skywalker, een van de personages uit Star Wars. Hij wil graag naar de Light Side, maar de verleiding van de Dark Side is wel heel erg groot. Het is een voortdurende strijd.” In de Dutch Garrison zijn alleen de bad guys uit Star Wars vertegenwoordigd. De slechteriken spreken immers het meest tot de verbeelding. De Garrison bestaat nu twintig jaar en is onderdeel van The 501st Legion, dat vijf jaar eerder in Amerika werd opgericht. “Het is een wereldwijde club van Star Wars-fanaten,” legt De Vrieze uit. “Ik zeg bewust fanaten, ‘fans’ volstaat niet voor de enorme toewijding die wordt gevraagd. We vormen een hechte familie. Je hebt er als lid in één klap honderdvijftig Nederlandse vrienden bij en wereldwijd een kleine vijftienduizend.” “Formeel gezien zijn we militair ingericht. Met een legioen dat is onderverdeeld in garnizoenen en outposts,” vervolgt De Vrieze. Binnen de Dutch Garrison heeft hij verschillende taken. “Behalve Storm­trooper ben ik Executive Officer, de rechter­hand van de Commanding Officer. Daarnaast ben ik evenementencoördinator voor de goede doelen waar wij ons voor inzetten. Denk aan Make-A-Wish, Stichting Hoogvliegers en Stichting Opkikker.” Het garnizoen doet al een aantal jaren mee met de Dam tot Damloop. “Lopen hè, niet rennen. Het geld dat we daarmee inzamelen gaat naar Pink Ribbon.” Ze mogen dan bad guys zijn; wél van het soort met het hart op de goede plek. Alle activiteiten waaraan de leden van de Dutch Garrison deelnemen zijn op vrijwillige basis: ze krijgen er nooit voor betaald. De Vrieze, codenaam 69241 – “een combinatie van de geboortedata van mijn zoon, dochter en vrouw” – trad zes jaar geleden toe. “Ik volgde de Legion al heel lang via social media. Maar er was steeds wel weer iets dat me tegenhield om lid te worden: carrière, kinderen.” Hij heeft nu vijf kostuums. Allemaal zelfgemaakt, vertelt hij trots. “Mijn eerste was de TIE Fighter Pilot uit A New Hope. Daar heb ik zo’n drie, vier weekenden aan gewerkt. Maar met mijn First Order TIE Pilot uit The Force Awakens ben ik maanden bezig geweest. Dat kostuum heb ik zelf hoogglans gespoten. Er zitten acht lagen lak op, tussendoor heb ik ‘m steeds met de hand moeten schuren en polijsten.” Lachend: “Het is nu net zo glad als de motorkap van een auto die net uit de garage komt.” Het maken van een kostuum is dus een kwestie van engelengeduld en uiterste precisie. “Neem mijn Stormtrooper-kostuum uit A New Hope, dat bestaat uit allemaal exact op maat geknipte stukjes plastic die aan elkaar zijn gelijmd. In onze Costume Reference Library staan alle specificaties waar je kostuum aan moet voldoen zodat het lijkt of het zó uit de film komt. We hebben een Garrison Membership Liaison dat de kostuums keurt. Belangrijk is bijvoorbeeld ook hoe het om je lichaam sluit.” In Het Concertgebouw, verzekert hij, zullen alleen goedgekeurde kostuums te zien zijn. De Vrieze woont dertig jaar in Amsterdam, in de muziekzaal is hij heel vaak geweest. “Ontzettend leuk om nu zelf onderdeel te zijn van het concert.” De soundtrack van Stars Wars staat op zijn dagelijkse playlist. “John Williams zou voor zijn oeuvre de Nobelprijs moeten krijgen, die muziek is zo geniaal.” Voor De Vrieze heeft de Star Wars-muziek nog extra betekenis. “Twee jaar geleden kreeg mijn zoon van toen 11 ernstige kanker. Hij is nu gelukkig in remissie. Uren heb ik in bed gelegen met mijn koptelefoon op. Die muziek heeft mij enorm geholpen om mijn gedachten te ordenen en tot rust te komen.” Over zijn gezin gesproken: zijn dat ook allemaal Star Wars-fanaten of op zijn minst -fans? “Nou nee,” antwoordt De Vrieze resoluut. “Mijn zoon heeft een eigen Stormtrooper-kostuum gehad, maar hij is toch meer van Harry Potter en Percy Jackson. Mijn dochter van 10 heeft zoiets van: het zal wel. En mijn vrouw heeft ooit in de voormalige Sovjet-Unie, waar zij is geboren en getogen, een illegale versie van A New Hope gezien die helemaal door één stem was ingesproken. Daar is zij toen op afgeknapt. Ze is de vorige keer mee geweest naar Star Wars in Het Concertgebouw. De muziek vond ze prachtig, maar dat de film erbij werd gedraaid, vond ze maar afleiden.” Gelukkig heeft hij ook nog die andere familie – die van bijna vijftienduizend leden. “Zo voelt het echt. Als iemand van de club naar het buitenland gaat, dan zet hij vaak op een van de fora een oproep om met andere leden daar een biertje te pakken.” De Vrieze zegt ‘hij’, maar: “Bijna een derde van onze leden is vrouw. Ook bij de Stormtroopers, dat zou je misschien niet direct verwachten.” Voor De Vrieze is Star Wars een levenslange obsessie. “Als jongetje werd ik al meegezogen door de geniale space opera. Je bevindt je in een universum waar niks is zoals het zou moeten zijn. In de jaren tachtig speelde ik met van die Star Wars-poppetjes – die nu op eBay een fortuin waard zijn. Ik zag de films in de bioscoop en verzamelde alle boeken en comics. Star Wars voert mij terug naar een tijd waar ik met veel blijdschap aan terugdenk.’ Zodra hij zijn kostuum draagt, zijn helm opzet, gaat de knop om. “Dan ben ik volledig in character. Ik praat door mijn microfoontje als een Stormtrooper, en durf dingen die ik anders niet zo gauw zou doen.” Van nature is De Vrieze “nogal introvert”, de ruimtesoldaat stapt met gemak op iedereen af. “Mensen zijn soms echt in shock. Het is geweldig om te zien hoeveel emotie wij oproepen.”||https://www.parool.nl/ps/stormtroopers-in-het-concertgebouw-mensen-zijn-soms-echt-in-shock~b847c692/
2022-07-09||Ervaringsdeskundige Gabrielle la Rose: ‘Zeiken en klagen over Amsterdam is onze cultuur’||Op de laatste bladzijden van Niet geschikt voor publicatie, de debuutroman van Gabrielle la Rose, staat een dankwoord. Vrienden en bekenden worden bedankt, de vader van de schrijver ook – niet haar moeder. De laatste zin van het dankwoord luidt als volgt: ‘Tot slot mijn oprecht gemeende woorden aan de mensen die mij mezelf ooit klein lieten voelen, me ten onrechte aanvielen of hebben verraden en werkelijk geloofden mij en mijn dromen te kunnen breken: fuck you.’ Gabrielle la Rose heeft veel tattoos. Niet zonder trots vertelt ze dat de sleeve op haar linkerarm is gezet door Eric Blair, die ook de THUG LIFE-tattoo maakte op de buik van rapper Tupac Shakur. “Eric Blair heeft nu gewoon een zaak in de Jordaan.” Wat niet veel mensen willen weten over tattoos: “Het doet gewoon zeer, tyfusveel pijn. De eerste keer was ik 18, ik moest overgeven, van de zenuwen en de pijn. Maar ik vind het kunst. Ik geef liever mijn geld hier aan uit dan aan merkkleding of een telefoon van 1000 euro.” Maar dan over haar jeugd, want dat is een lang verhaal: “Best veel mensen zeiden dat het niets zou worden met mij. Het is niet tof om zo op te groeien. Mijn onderwijzers schieten me als eerste te binnen. Ik heb de minachting van menig volwassene gevoeld. En onvoorwaardelijke liefde van je ouders: dat kenden mijn zus en ik niet.” Die jeugd begon in Purmerend. “De eerste tien jaar was alles veilig, een kleine wereld. Een keurig gezin, zoals in een tv-reclame. Daarna scheidden mijn ouders en werd beslist dat ik bij mijn moeder en haar nieuwe liefde moest wonen. Aan kinderen werd niets gevraagd. Mijn zus was vier jaar ouder, die ging bij onze vader wonen.” “Van buitenaf leek het mooi. De nieuwe liefde van mijn moeder had een directiefunctie bij een groot bedrijf, we woonden in een prachtig huis in de Watergraafsmeer. Maar er was huiselijk geweld, het escaleerde vaak door alcohol. Dat durfde ik aan niemand te vertellen. Ik liep weg, naar mijn vader.” “Na drie jaar ben ik bij hem gaan wonen, in de Tweede Oosterparkstraat. In die tijd echt geen fijne buurt. Jaren tachtig, de Zeedijk was net schoongeveegd, de junks hadden zich verplaatst naar de Wibautstraat. Overal waren coffeeshops. Maar ik voelde me daar veiliger dan bij mijn moeder in de Watergraafsmeer.” “Mijn vader had een kaaswinkel, Fromagerie Kef, die zat toen nog alleen in de Marnixstraat. Hij had het overgenomen van Abraham Kef. Ook bij hem zag ik weer die alcohol. Gezellig om half twaalf een glaasje wijn drinken in de kaaswinkel. De gedachte was: als het om dure drank gaat, is het geen alcoholisme meer. Gast, je zit ’s ochtends gewoon te drinken.” “Mijn vader deed zijn best. Hij leerde zichzelf koken, dat deed hij ook iedere avond, hij zorgde in z’n eentje voor een tienerdochter. Mijn zus was al de deur uit. Ik heb op zes scholen gezeten. Achteraf denk ik natuurlijk: het kwam door de thuissituatie, ik was beschadigd. Ik kan me één mentor herinneren die vroeg: wat is er met jou, waarom doe je zo? Verder vroeg niemand iets. Ik was gewoon een vervelend kind, druk en irritant.” “Op één school heb ik zes maanden gezeten, waarvan ik drie maanden niet ben gekomen. Niemand die iets vroeg. Toen ik 13 was, werd ik naar de MOB gestuurd, de medische opvoedhulp. Daar zat ik alleen in een kamer met een man die vroeg of ik weleens masturbeerde en hoe vaak.” “Dat was mijn eerste ervaring met de hulpverlening. Daarna was ik weer het vervelende kind omdat ik er niet meer heen wilde. Uiteindelijk heb ik op mijn 18de een keer meegedraaid op een peuterspeelzaal. Zo ben ik het jongerenwerk in gerold en kwam het toch nog goed met mij.” De afgelopen achttien jaar werkte Gabrielle la Rose als beleidsadviseur schoolveiligheid voor Amsterdamse middelbare scholen. Ze moet lachen om de termen ‘witte’ en ‘zwarte’ scholen. “De gemiddelde Amsterdamse school is gemengd. Dat wordt dan een zwarte school genoemd. Het is een Amsterdamse school. Die paar witte scholen zijn de uitzondering.” En ze publiceerde vorige maand haar debuutroman, Niet geschikt voor publicatie. Over Tyrelle, die na een verblijf in een jeugdgevangenis zijn criminele leven voortzet in Amsterdam-Oost. De titel refereert aan een gesprek tussen Tyrelle en zijn hoofdbehandelaar. “Die man vindt Tyrelles leven te grof, te seksistisch, te walgelijk. Niet geschikt voor publicatie. Voor Tyrelle is het niet zo heftig, het is wat hij kent. Ik denk dat de titel uitnodigt tot lezen. Dat lezers denken: nou, dat is foute boel, dat wil ik wel lezen.” “Ik heb geschreven over wat ik zelf tof zou vinden om te lezen. Mensen met rafelrandjes en scherven. Ik wilde er geen moraal in leggen, dat slaat de discussie dood. Wat is waarheid, wat is recht en wat is krom: dat vind ik interessante vragen.” “We hebben het over jonge kinderen, in Amsterdam, die geen idee hebben waar ze in stappen. Het criminele leven is niet leuk, niet romantisch en niet stoer. Ze stappen er in en kunnen er niet meer uit. Die kinderen gaan dood, worden gek of komen in de gevangenis. Een andere mogelijkheid is er niet.” “De spanning, de dopamine, de endorfine die vrijkomt: het is verslavend. Ze kunnen niet meer terug. En met wie kunnen ze praten? Op straat kan het niet, dat past niet bij de machocultuur. Hulpverleners zijn vaak de vijand. Ik wilde ook schrijven over waarom ze zoiets doen, de reden die eronder kan zitten. Wat in hun jeugd is gebeurd. Mishandeld zijn als kind: dat is taboe, daar praat je niet over.” Nog een woord waar ze om moet lachen: straatcultuur. “Het is gewoon een volkswijk. Ciske de Rat of Kees de jongen, wat ik een prachtig boek vind, het lievelingsboek van mijn vader: dat is ook straatcultuur, alleen uit een andere tijd. We verwarren straatcultuur met criminaliteit. Daar is het wel mee verweven, maar het is niet hetzelfde.” “Ik hou van Oost en heb gemengde gevoelens. Het is goed dat het wordt opgeknapt, maar waarom gebeurt het pas als Fleur en Pepijn er een huis kopen? Het is heel zuur als jij daar al tientallen jaren woont in een verrot huis, de woningbouwvereniging wil niets doen aan je klachten en dan zie je de hippe mensen komen die zeggen: nu gaan we het leuk maken, nu begint het pas.” “Hele generaties zijn daar opgegroeid met de boodschap: jij bent het niet waard om in een mooie, schone omgeving te leven. Dat is echt de boodschap die je dan meekrijgt: je bent het niet waard. En dan moet je nu toekijken naar het superieure gedrag van de import-Amsterdammers die in alles uitstralen: het is toegestaan dat wij ons zo gedragen. Op een doordeweekse dag tot ’s avonds laat zitten schreeuwen op een terras in de Javastraat, terwijl andere bewoners vroeg op moeten staan om te werken. Dat kan hier, we zijn in Amsterdam, dit is toch leuk? Ja, voor jóú is het leuk.” Dan: “Ongelooflijk veel zeiken en klagen over Amsterdam, dat is onze cultuur. We houden van onze rotstad, onze klotewijk. Je bent geen Amsterdammer als je niet de hele dag loopt te zeiken. Ik denk echt dat we het meer doen dan in de rest van het land.” En weer over haar boek: “Zelf ben ik geen crimineel, maar ik ben thuis in veel werelden. Veel vrienden van me zijn gay, maar ik ben het niet. Ik heb een geweten en een hart, ik ben niet gestoord, alleen kan ik er wel over schrijven.” “Bewust niet. Ik werk met kinderen en ben gek op ze, maar het is een heel grote verantwoordelijkheid, een toezegging die je aangaat: ik zal voor jou zorgen. Ik denk dat mensen zónder kinderen er langer over hebben nagedacht dan ouders die ze wél namen.” “Aan mij wordt vaak gevraagd waarom ik ze níet heb. Als ik aan die mensen vraag waarom zij ze wél hebben, kunnen ze meestal geen antwoord bedenken. Het kan komen doordat ik zelf heb gezien hoe het verneukt kan worden. Hoeveel pijn je een kind kunt doen.”||https://www.parool.nl/amsterdam/ervaringsdeskundige-gabrielle-la-rose-zeiken-en-klagen-over-amsterdam-is-onze-cultuur~bad5e97e/
2022-07-09||Bij Yemen staat de kaart vol rijke Jemenitische klassiekers (8)||Mijn allereerste recensie voor Het Parool is nooit gepubliceerd. Dat zit zo: vorig jaar augustus schoof ik aan bij Yemeni, een Jemenitisch eethuis op de Jan van Galenstraat. Op de begane grond stonden wat tafeltjes, maar als je doorliep kwam je in een kelder waar kleden en kussens op de grond lagen en een gigantische televisie hing. Je at er zittend op de tapijten, met een plastic tafelkleedje voor je neus. Daarop verscheen één grote parade van geuren, kleuren en smaken; de Jemenitische keuken is namelijk een zeer aromatische Arabische keuken met Indiase invloeden waar naast veel lam en kip gul gebruik wordt gemaakt van specerijen als kardemom, komijn, korianderzaad, saffraan en gember. Alles was even vers en met meesterlijke hand gekruid. En we kregen er joekels van zelfgebakken platbroden bij. Kortom: een droom. Het bleek inderdaad te mooi om waar te zijn. Bij het afrekenen vertelde de eigenaar dat ze een week later zouden sluiten en alleen nog verder zouden gaan in Den Haag, waar hun andere restaurant zat. Daar ging mijn eerste Proefwerk. Erger: daar ging een van de beste Arabische adressen van de stad. Enige sprankje hoop putte ik uit de belofte van de eigenaar: als ze een ander pand zouden vinden, zouden ze opnieuw openen in Amsterdam. Nog geen jaar later is de zaak in Den Haag deels verkocht en zijn ze terug. Yemeni heet nu Yemen en zit op de Javastraat. Helaas wel zonder kelder, zonder kussens en zonder tapijten; de verrukkelijke onderwereld is nu een eenvoudige maar aangeharkte bovenwereld waar gekleurde vergieten dienstdoen als lampen. Bovendien worden er opeens ook pizza’s verkocht om af te halen. Zonde, vind ik. Broodnodig om te overleven, vindt de eigenaar. En die heeft natuurlijk gelijk. Gelukkig lijkt de gewone menukaart nauwelijks veranderd; die staat nog steeds vol Jemenitische klassiekers. Het is op een buurthuizerige manier gezellig. Van vrouwen op leeftijd met prachtige hoofddoeken tot hippe pubers: de hele Jemenitische gemeenschap lijkt hier te komen. En die is groot, want door een al jaren durende en allesverwoestende oorlog is de situatie in Jemen zo uitzichtloos en de hongersnood zo groot dat er inmiddels talloze Jemenieten in Nederland wonen. Een niet te bevatten contrast blijft dat wel: dat er zo’n grote hongersnood is in een land met zo’n indrukwekkende eetcultuur. Want mijn god, wat een rijke, bijna sprookjesachtige smaken. Als je op safe wilt spelen én een echte klassieker wil proeven bestel je de kip of lam Mandy. Wij gaan voor de kip. Volgens de kaart komt het vlees uit de ondergrondse steenoven. Die was er op de vorige locatie inderdaad, maar op de Javastraat niet meer. Neemt niet weg dat het vlees bijna niet smaakvoller en geuriger kan. Het is ingewreven met een Jemenitisch specerijenmengsel en zo goed geroosterd dat het nog nét niet van het bot valt. De kip wordt geserveerd op een langkorrelige rijst zoals je hem maar zelden proeft: luchtig, kruidig en boterig. Een uitstekend gerecht dus, zeker voor 14,50. We bestellen er voor 2 euro wat groene sahaweq bij: een flink pittige, maar frisse kruidensaus. Blussen doen we met citroen-muntlimonade; alcohol wordt hier niet geschonken. Wie zin heeft in wat meer avontuur bestelt de fahsah: een runderstoof die wordt opgediend in een gloeiendhete aardewerken pot met bovenop wat hilba, een soort gelatineuze mousse van gewelde fenegriek. Hilba heeft zo’n specifieke smaak dat de keuken het in eerste instantie weglaat; na enig aandringen (met handen en voeten, omdat niet iedereen in de bediening Nederlands of Engels spreekt) krijgen we toch de traditionele bereiding. En inderdaad, de complexe en nootachtige maar ook wat bittere smaak is misschien niet voor iedereen weggelegd. Typerend voor de Jemenitische keuken is het wél, dus alleen daarom al het proberen waard. Net als veel gerechten wordt het geserveerd met een malawahbrood dat voor je neus wordt gevormd, bestrooid met nigellazaadjes en in de gloeiendhete oven gebakken. Daarna komt het linea recta uit de oven op tafel. Je kunt het gebruiken als bestek: scheur wat brood af en hanteer het als lepel. Dat is ook de perfecte manier om de foul madara te eten; een heerlijke tuinbonenstoof met tomaat, paprika, koriander en flink veel knoflook die gloeiendheet op tafel komt. Het hoogtepunt is de dorade uit de oven, ingesmeerd met komijn en korianderpoeder, bestreken met in olijfolie opgebakken tomatenpuree en in de oven gegaard. Zo simpel en smaakvol dat ik er zeker voor terugkom. Want de betovering van de kelder mag dan verdwenen zijn, hier wordt nog steeds een verrukkelijke ode aan de Jemenitische keuken gebracht. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/bij-yemen-staat-de-kaart-vol-rijke-jemenitische-klassiekers-8~b0f0f837d/
2022-07-09||De stijl van Ginney Noa (29): ‘Als ik een outfit samenstel, zijn mijn schoenen meestal het uitgangspunt’||“Ik draag een pak van Résumé Copenhagen, een merkje dat ik recent heb ontdekt via mijn talent agency. De tas is van By Far en stond hoog op mijn wishlist: oranje is een van mijn favoriete kleuren. De zilveren Nike Spiridons heb ik al een hele tijd en vind ik tof om juist met gouden sieraden te matchen, zoals de oorbellen van H&M.” “Ik draag veel oversized- en mannenkleding en heel vaak sneakers, waar ik sinds mijn vijftiende een grote liefde voor heb. Als ik een outfit samenstel, zijn mijn schoenen meestal het uitgangspunt. Heb ik zin in een Airmax, dan bouw ik daar een sportieve look omheen. Een Dunk of Airforce is iets meer basic en dus makkelijker te combineren. Om de wat meer exclusieve sneakers te bemachtigen moet je overigens best wat doen, je kunt ze niet zomaar kopen. Ik doe vaak mee aan raffles, een soort lotingssysteem waarmee een select aantal mensen de schoen kan kopen. Dit maakt het spannend en extra leuk de schoen te bemachtigen, als een soort spel!” “Dat je moet dragen wat je wilt. Vroeger werd ik nog wel eens gepest om mijn kledingstijl. Mensen vonden het soms raar of maakten er grapjes over. Tegen mijn jongere ik zou ik willen zeggen dat dat helemaal oké was. Vroeger waren er nog wel eens momenten dat ik meeging met trends, maar dat voelde niet authentiek en daardoor oncomfortabel. Nu sta ik 100% achter wat ik draag.” “Op Pinterest, Instagram, reizen, oldschool hiphop videoclips of van het zien van de stijl van andere mensen. In Nederland heb ik dat iets minder, maar het modebeeld in New York vind ik heel tof. Mensen zijn daar heel creatief in combinaties, met veel eigen gemaakte dingen en vintage. Ze dragen van alles over elkaar: een rok over een broek, of een tanktop over een trui. Een beetje slodderig, maar op een heel leuke manier.”||https://www.parool.nl/ps/de-stijl-van-ginney-noa-29-als-ik-een-outfit-samenstel-zijn-mijn-schoenen-meestal-het-uitgangspunt~b9547c57/
2022-07-09||‘Marechaussees met wapens zien rondlopen, dat is indrukwekkend voor een kind’||‘Mijn collega’s komen regel­matig in lichte paniek naar me toe om te vragen hoe ik dat deed, fondsenwerven en stichtingen aanschrijven. Een taak die ik de afgelopen jaren volledig naar me toe heb getrokken en overgenomen moet worden.” Nu het moment van afscheid van de school, waar de meester jarenlang gewerkt heeft, dichterbij komt, krijgt hij een steeds grotere knoop in zijn maag. De meester weet dat hij een gat achterlaat wat niet makkelijk te vullen is. Dan gaat het niet alleen over het lerarentekort, en dat het moeilijk wordt een opvolger te vinden, maar in zijn geval ook over de rol die hij vervulde op school. Hij had talloze uren zitten in het opbouwen van een netwerk dat voor de school en de leerlingen veel had opgeleverd. Bij Campina had hij gratis schoolmelk kunnen regelen. Daar kwam op een gegeven moment gratis schoolfruit bij via een ander contact. En al dat zoeken en aanschrijven leidde uiteindelijk ook nog tot volledig gefinancierde excursies. “Veel van onze leerlingen zien weinig van de wereld, omdat daar thuis geen ruimte en geld voor is. De gratis uitjes zijn daarom superrelevant.” Een jaarlijks terugkerende excursie, die gefinancierd wordt door een bedrijf, is een dagdeel met een touringcar naar Schiphol voor een rondleiding. “Kinderen van welgestelde ouders die met het vliegtuig op reis gaan naar verre oorden met stranden, leren vanzelf nieuwe dingen. Zoals op welke tijden het eb en vloed is of hoe je dollars omrekent naar euro’s. Als je dit allemaal uit boekjes leert, blijft het minder makkelijk hangen.” Een aantal leerlingen uit de klas liet de meester bij aankomst weten al eens op Schiphol te zijn geweest. “Die liepen vol trots voorop tijdens de rondleiding om te vertellen hoe alles werkte. ‘Kijk, hier moet je dan je tas laten controleren. Al je spullen moeten in een plastic zakje passen en je mag geen waterflesje meenemen.’” “Wat het vooral leuk maakt, voor mij als leraar, is om de woordenschat te koppelen aan wat er te zien is. Wat is de douane en wat doet de marechaussee en hoe schrijf je deze lastige woorden. Dan zien de kinderen de marechaussee gelijk ook rondlopen met grote wapens. Dat is allemaal heel indrukwekkend natuurlijk.” Verder kwam het inchecken bij de balie aan bod en het verschil tussen handbagage en ruimbagage: live begrijpend lezen. “Deze uitjes zijn vooral leuk omdat ze vakoverstijgend zijn; naast woordenschat en begrijpend lezen komen ook andere vakken aan bod. Zoals aardrijkskunde bij het lezen van de plattegronden die overal hangen. Wat is jouw positie in het gebouw en hoe lopen de routes via de trappen en liften? En als opdracht: volg de bewegwijzering naar incheckbalie 1 of terminal 2. “Soms wordt er weleens gedacht dat uitjes met de klas verloren lestijd zijn, maar ze krijgen wel degelijk onderwijs. Alleen niet uit een boekje. De ervaring van ergens ook echt te zijn geweest is superbetekenisvol. Ik hoop dan ook dat iemand het stokje proactief van me overneemt.” Klik hier voor alle afleveringen van De klas in.||https://www.parool.nl/ps/marechaussees-met-wapens-zien-rondlopen-dat-is-indrukwekkend-voor-een-kind~b88e0ff9/
2022-07-09||Alsof iemand emmers bloed tegen de muren had gesmeten||De kleine, oubollig ingerichte hotelkamer stond in groot contrast met zijn jetsetleven van vroeger. Het geld kon destijds niet op. Keihard werken, nog harder feesten. Snuiven, zuipen en uit zijn plaat gaan met de rich and famous van Nederland. Op zijn 49ste ging hij voor de spiegel staan en stak hij zichzelf meerdere malen in zijn borst. Hij overleefde. Achteraf vertelde hij tegen vrienden dat hij de mes­steken niet eens had gevoeld. Zijn inner­lijke leed was groter dan de fysieke pijn. Zes jaar later was er niks meer over van het luxe leven van voorheen. Tijdens een aantal psychotische periodes had hij al zijn geld en bezittingen weggegeven. Nu had hij voor het eerst in zijn bestaan schulden. Enkele tienduizenden euro’s, geleend van vrienden en bekenden. Hij durfde niet meer over straat, angstig dat mensen hem zouden veroordelen. Door de automutilatie zaten zijn armen onder de verwondingen. Na een paar weken waarin hij zichzelf lichamelijke schade had toegebracht, besloot hij nogmaals een poging te wagen. Wederom stak hij zichzelf meerdere malen in de borst terwijl hij voor de spiegel stond. Ook deze poging overleefde hij. Zijn vriendin, die hem in de hotelkamer had ondergebracht, was furieus. “Kon je niet beter je best doen?!” had ze na afloop tegen hem gezegd. Ze wilde hem niet dood zien, maar tegelijkertijd wist ze dat hij de wil om te leven jaren geleden was kwijt­geraakt. Het zou beter voor hem zijn als hij gewoon doodging, zei ze. Lachend voegde ze daar nog aan toe: “Dan hoefden wij nu deze rotzooi niet op te ruimen.” Maar er viel niets te lachen. Ze kwam op mij over als een lieve vrouw. Waarschijnlijk was humor haar manier om met de situatie om te gaan. De kamer was al een tijdje afgesloten geweest. De hitte van de afge­lopen dagen had ook niet geholpen. De bloedgeur was misselijkmakend en deed me denken aan de lucht die vrijkomt bij het openen van een pot multivitaminen. Het professionele koksmes waarmee hij de zelfmoordpoging had verricht, lag nog op het bureau. Ik pakte het op om eraan te voelen. Vlijmscherp. Geen wonder dat de hele kamer onder het bloed zat. Het leek haast in scène gezet. Alsof iemand emmers bloed tegen de muren had ­gesmeten. Driemaal is scheepsrecht. Laten we hopen dat die derde keer nooit zal aan­breken. Praten over zelfmoordgedachten kan anoniem met 113 Zelfmoordpreventie via chat op 113.nl, of telefonisch via 0800-0113 (gratis) of 113 (gebruikelijke telefoonkosten). Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/alsof-iemand-emmers-bloed-tegen-de-muren-had-gesmeten~bdf19256/
2022-07-09||Miso is het nieuwe karamel-zeezout||Zoals wel meer mensen ontwikkelde ik tijdens de coronalockdowns hobby’s. Ik was een van die mensen die op doordeweekse dagen om zes uur ’s ochtends de oven aanzette om het ’s nachts gerezen zuurdesem te storten en af te bakken. Toen ik dat onder de knie kreeg, begon ik met het maken van miso, een favoriete smaakmaker. De gefermenteerde pasta geeft diepgang en spanning aan soepen, sauzen, geroosterde groenten, stoofjes, koekjes... Ik zou deze ruimte kunnen vullen met alles waarin miso lekker is. En omdat ik een grootgebruiker ben, dacht ik: let’s go. Ik transformeerde een grote piepschuimen koelbox tot een soort rijpkamer. Ik schroefde er een verwarmingselement in en koppelde dat aan een thermostaat. Zodoende stond ik om zes uur niet meer te bakken, maar was ik met een kleine geïmproviseerde hark vakkundig rijst- en gerstkorrels in gelijkmatige bergjes aan het harken. Miso is een Japanse smaakmaker die rijk is aan umami. De pasta wordt meestal gemaakt van een mengsel van gekookte sojabonen en een graan als gerst, of rijst waarop de schimmel aspergillus oryzae is geënt – ook wel koji genoemd. Als je deze ingrediënten onder de juiste omstandigheden met zout laat rijpen, krijg je een onweerstaanbare pasta. Mijn eerste maakte ik met spliterwten. De grote pot in de woonkamer begon steeds specifiekere geurtjes los te laten. En hoewel ik het resultaat na een paar maanden persoonlijk wel lekker vond, werd ik na een maand of twee vriendelijk verzocht mijn project te staken wegens geuroverlast. Miso is vandaag de dag zo gangbaar dat het in bijna elke supermarkt te koop is, in allerlei soorten. Bij voorbaat mijn excuses voor het recept van deze week. Deze taart is namelijk verslavend lekker.||https://www.parool.nl/ps/miso-is-het-nieuwe-karamel-zeezout~b4344c41/
2022-07-09||Het Amsterdam van auteur Barbara Jurgens: ‘Ik kan razend worden als mensen zeiken over zwemsteigers’||“Ik ben in de jaren zestig geboren op Kattenburg, een gezellige maar verpauperde volksbuurt waar ook veel studenten woonden, omdat het natuurlijk lekker goedkoop was. Mijn ouders waren ook jonge studenten toen ik geboren werd. Eind jaren zestig is die hele buurt tegen de vlakte gegooid en volgebouwd met grauwe flats. Wij zijn toen verhuisd naar Rotterdam en later naar Breda. Daar ben ik opgegroeid.” “Ik ben geboren, maar niet getogen in Amsterdam. Ik heb een kleine tussenpoos gehad, maar woon hier al bijna mijn hele leven. Door die tijd weg ben ik misschien nog wel meer van Amsterdam gaan houden. Ik denk dat je net iets meer verrukt kan zijn als je van buiten de stad komt of weg bent geweest. Het is minder vanzelfsprekend.” “De aanschuiftafel van mijn vriendin Jonah Freud van De Kookboekhandel. Ik ben niet zo van de hippe tentjes, ik hou meer van bourgondisch en gezellig. Ze kookt meestal zelf, soms nodigt ze een gerenommeerde kok uit. Je zit er gezellig met elkaar aan een lange tafel en je krijgt drie gangen plus wijn voor dertig euro. Iedereen mag aanschuiven, maar het voelt heel gemoedelijk, alsof je met een groep vrienden eet.” “Mensen die op riante plekken wonen aan het water en zeiken over zwemsteigers. Op het Prinseneiland ga ik weleens een duik nemen en dan zijn er van die azijnzure types die de zwemtrap weghalen of steigers onklaar maken, expres, omdat ze het niet uit kunnen staan dat andere mensen en kinderen ook willen zwemmen. Die drie keer per jaar dat het warm genoeg is in Amsterdam. Ik kan er razend om worden.” “De diervriendelijke manege Paardenschool Kakelbont is een heerlijke plek voor kinderen in het Westerpark. Ik werk er als vrijwilliger. We rijden zonder bit en behandelen de paarden als vrienden. Je kunt er kunstjes doen op een paardenrug en als je ouder bent serieus leren rijden. Die knollen hebben allemaal een eigen karakter. Een van de paarden is al 35: Arno, het oudste paard van Amsterdam.” “Ik schaam me iedere keer plaatsver­vangend als ik langs de Piet Heinkade rijd. Een fantasieloze rij smakeloze blokken­dozen, die het uitzicht op het IJ verpest. Een armoedige entree voor de stad. Stedenbouwkundigen, ga eens naar Bordeaux en doe inspiratie op. Daar ligt een boulevard van allure langs de rivier, vol kunst en fonteinen, met vrij uitzicht op het water. Kijk, dáár kun je flaneren. Oké, zij hebben wel een Romeinse brug en wij hebben de IJtunnel – bij voorbaat al een verloren strijd.” “De Lindenmarkt op zaterdag. Waar heel Amsterdam veryupt, blijft het daar hetzelfde. Mijn favoriete marktkoopmannen zijn Herman de groenteboer en Jantje Plantje. Allebei staan ze al veertig jaar met veel plezier op de markt en dat is te merken.” “Het achterdek van ons woonschip. Daar zit je lekker met een biertje en heb je een feeëriek uitzicht op de Brouwersgracht en de Koepelkerk.” “Dan wil ik toch graag een lans breken voor onze Ford Mercury Grand Marquis woody, een Amerikaanse sloep uit de jaren tachtig. Rijdt als een zonnetje, parkeert easy en slurpt stevig door. Maar een nieuwe elektrische bakfiets bouwen stoot ook veel CO2 uit, daar moet je jaren op fietsen op dat te compenseren.” “In de gracht. Het schijnt dat er elke maand iemand verzuipt in de Amsterdamse grachten, verschrikkelijk. Toch werkt het ook op mijn fantasie. Ik woon op een schip en kijk via de patrijspoorten op het water. Wanneer komt er eens echt een lijk voorbij drijven?” “Het Westerpark. Ik loop daar elke dag met mijn hond Piet en ken er elke boom en elke hond met baasje. Je kunt er met iedereen ouwehoeren, in het gras liggen of podcasts luisteren. Zonder het Westerpark zou ik wegkwijnen en vastroesten.” “Naar mijn volkstuin in Schellingwoude. Het is daar nog zo heerlijk landelijk en dorps. Zodra ik op de pont sta naar Noord, ben ik op vakantie.”||https://www.parool.nl/ps/het-amsterdam-van-auteur-barbara-jurgens-ik-kan-razend-worden-als-mensen-zeiken-over-zwemsteigers~be924a00/
2022-07-09||Als je alles verliest, weet je wat je hebt||Weinig ziet er zo hulpeloos uit als een wielrenner die tegen het asfalt is gesmakt. Het lichaam in foetushouding, schouders vertrokken, helm scheef op het hoofd. Ernaast de fiets, met een ketting die naratelt. Man, wat heb ik vaak dat ene telefoontje gekregen. Mijn pa. Zijn stem rustig. Te rustig. Zo rustig dat ik wist: hier zit paniek die coûte que coûte onder het deksel gehouden moet worden. “Schatje, je moet niet schrikken, hoor, maar...” Even later zag ik hem dan. Zijn dijbeen, schouder en elleboog totaal ontveld. De andere keer zeven ribben gebroken (‘Een rijtje!’). Of pontificaal achter zijn werkbureau met een gezicht dat bij elkaar gehouden werd door gaas en verband. Dummie de mummie was er een kleine jongen bij. Tussen de plaksels door zag ik een scheve grijns. Tja. Gevallen. Dat haat en liefde net zo aan elkaar gekleefd zitten als pleisters en huid, voelde ik op die momenten goed. Want wat haatte ik het eeuwige risico dat hij nam op die achterlijk dunne bandjes. En wat hield ik van hem. Met zijn tijdelijke manke loop. En zijn montere “Volgende week fiets ik weer!” Dat zei hij niet eens om me gerust te stellen. Hij meende het. Want dat is wat fietsers doen. Ze vallen. En ze staan op. Was het daarom dat het me ontroerde dat Fabio Jakobsen en Dylan Groenewegen een touretappe wonnen? Iedereen kent het verhaal. In 2020, tijdens een sprint in de Ronde van Polen, maakte Groenewegen een monsterfout. Hij week af van zijn lijn, waarna Jakobsen de hekken in vloog. Hij brak alle botten van zijn gezicht, zijn verhemelte en luchtpijp waren verbrijzeld. Dat hij weer fietst, is een wonder. Dat zijn rivaal, die een maandenlange schorsing kreeg, ook weer het peloton in dorst eveneens. De onderlinge verhoudingen zijn nooit goed gekomen. Maar ze stapten wel weer op. Ondanks eindeloze operaties. En ondanks wellicht een Mont Ventoux aan schuldgevoel. Je kunt zeggen: gekkenwerk. Maar ik noem het lust. Lust om de wind door je wielen te horen ruizen, om het gesuis in je bloed te doen ontstaan dat nog uren aanhoudt nadat je een sportprestatie hebt geleverd. Gesuis dat je uit je slaap houdt. Maar ook voorkomt dat je indut. Weinig ziet er zo hulpeloos uit als een wielrenner die tegen het asfalt is gesmakt. Weinig inspireert zo als degenen die weer opstaan. Toen mijn vader op de IC lag met die gebroken ribben, mocht hij van de fysio voorzichtig wat bewegen. Tien minuten later schuifelde hij met zijn infuus rondjes over de afdeling. Zijn lach schalde door de gang. “Volgende week fiets ik weer!” Na zijn winst sprak Jakobsen over zijn familie die hem zo gesteund had. Hij was intens dankbaar. “Als je alles verliest, weet je wat je hebt.” Inderdaad. De mensen van wie je houdt. En de lust tot leven. Toen de interviewer vroeg: “Wat gaan we morgen doen?”, was het lachende antwoord overduidelijk. “Weer sprinten.” Want dat is wat fietsers doen. Als het kan, stappen ze altijd weer op. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/als-je-alles-verliest-weet-je-wat-je-hebt~b04f675e/
2022-07-09||Hoe beïnvloedt onze omgeving onze voedingskeuzes?||Voor haar promotieonderzoek naar eten en gezondheid sprak voedingswetenschapper Marjolein Harbers eens met de klant van een supermarkt. Die stond met haar boodschappentas voor de deur van de winkel. De vrouw klaagde erover dat de omgeving in een supermarkt ongezond is. Ze ging namelijk naar de winkel voor het een en kwam naar buiten met iets heel anders, meestal niet iets gezonds. Mensen hebben honderd redenen om ongezonde keuzes te maken als het om eten gaat, wil Harbers maar zeggen. Harbers deed onderzoek naar een scala van onderwerpen die te maken hebben met voeding. Zo berekende ze het verband tussen wat je eet en het risico op het krijgen van chronische aandoeningen, zoals hart- en vaatziekten. Harbers toonde aan dat een gezond en duurzaam voedingspatroon leidt tot een kleiner risico op zulke ziekten. Daarnaast berekende ze de verschillen tussen gezonde en ongezonde voedingsmiddelen wat betreft de milieubelasting, zoals de uitstoot van broeikasgassen en het gebruik van landbouwgrond. Een gezond voedingspatroon bleek niet alleen beter voor de mens te zijn, maar ook voor het milieu. De uitstoot van broeikasgassen bleek bijvoorbeeld geringer te zijn als mensen gezonder gaan eten. In het tweede deel van haar onderzoek keek ze hoe onze voedingsomgeving onze keuzes beïnvloedt, zoals de aanwezigheid van een supermarkt of fastfoodrestaurants en patatkramen in onze buurt. Op dat onderzoek is Harbers gepromoveerd aan de Universiteit Utrecht. Harbers vindt dat tweede deel van haar onderzoek vernieuwender dan het eerste. Het gaat over wat in de voedselwereld ‘verleiding’ heet. Over ongezond eten dat in winkels direct bij binnenkomst van hongerige klanten voor het grijpen ligt; dat in de schappen het eerst opvalt omdat het op ooghoogte ligt; over snoep bij de kassa, waar je in de rij staat met je ongeduldige kind. Harbers keek ook naar de verlokkingen van fastfood. Als fastfoodrestaurants dichterbij zijn dan de supermarkt, kan de neiging zijn daar toch naar binnen te wippen. De voedingswetenschapper haakte voor dit laatste onderzoek in op een bevolkingsonderzoek uit de jaren 1993-1997 onder 40.000 deelnemers uit Amsterdam, Utrecht, Doetinchem en Maastricht. Twintig jaar later gaven er daarvan 8231 opnieuw antwoord; Harbers en haar collega’s vonden die terug via hun huisadres. Hoofdvraag in dat onderzoek was of er verband bestaat tussen wat iemand eet en het aantal patatzaken en hamburgertenten in je buurt enerzijds en redelijk nabije supermarkten anderzijds. En eten mensen meer fastfood als er 300 meter van hun voordeur een friettent zit, of zelfs twee of drie, terwijl de supermarkt vijf minuten lopen is? Wat blijkt: dat maakt niet uit voor de voedselinname, voor de keuzes van mensen voor wat ze eten. Ze gaan niet ongezonder eten als er veel fastfoodrestaurants voorhanden zijn. Harbers houdt wel een slag om de arm, want die mensen die in de jaren negentig antwoord gaven, zijn inmiddels twintig jaar ouder. “De populatie in dit onderzoek is tamelijk oud, veel mensen van in de zeventig. Misschien hebben ze daarom andere voedingsgewoontes, misschien zien we daarom geen verband met fastfood.” Harbers onderzocht ook alles wat is geschreven over ‘nudges’, vrij te vertalen als ‘een duwtje in de goede richting geven’. Harbers: “De omgeving veranderen om een gezonde keuze makkelijk te maken.” Wat bij dat duwtje een rol speelt is wat in de aanbiedingsbakken ligt, wat het best zichtbaar is omdat het op ooghoogte ligt en wat er bij de kassa ligt. Aan het onderzoek werkten twaalf Coop-supermarkten mee. Zij verplaatsten producten en legden bijvoorbeeld de volkoren pasta op ooghoogte en bij de kassa ook gezonde snacks. Harbers lacht als haar de vraag wordt gesteld of klanten van de Coop nu inderdaad gezonder eten. Dat kun je namelijk niet zomaar weten. Toch kun je met het anders plaatsen van producten wel de keuzes van klanten beïnvloeden, zegt Harbers. De deelnemende supermarkten zijn zich daar nu ook beter van bewust. Uit interviews die ze met supermarktklanten deed, bleek dat mensen het zelf heel goed weten en dat ze geneigd zijn te gaan voor voedsel dat het meest in het oog springt en dat hun eetlust opwekt. De klanten meldden ook dat het een goed idee zou zijn als de supermarkt het gezonde voedsel op beter zichtbare plekken legt. Het liefst zou Harbers ook het voedselaanbod in de supermarkt veranderd zien. Ze merkt op dat 80 procent van dat aanbod aantoonbaar ongezond is, als je het legt naast de officiële richtlijnen over goede voeding. “En 80 procent van de producten die in de aanbieding zijn, is ook ongezond: dat heeft impact.” Eten volgens een gezond en duurzaam voedingspatroon is geen hogere wiskunde, blijkt uit haar onderzoek. De focus dient vooral te liggen op plantaardige producten, dus groente, fruit, granen, peulvruchten en noten. Daarnaast mag je kleine hoeveelheden dierlijke producten eten: vlees, vis, eieren. “Als in je voedingspatroon de nadruk legt op plantaardige producten, is dat ook meteen een stuk beter voor je gezondheid. Je hoeft dus niet helemaal vegetarisch of veganistisch te worden.” Bijkomend voordeel van kiezen voor veel plantaardig voedsel is dat het duurzamer is, mede omdat mensenvoedsel verbouwen minder landbouwgrond kost dan nodig is voor de diervoederteelt. “Als de hele wereldbevolking volgens de aanbevolen richtlijnen eet, kunnen we in 2050 alle monden voeden, binnen de capaciteit van de planeet.”||https://www.parool.nl/wereld/hoe-beinvloedt-onze-omgeving-onze-voedingskeuzes~b347c21dc/
2022-07-09||Joris Bijdendijk helpt in de keuken: welke kleur heeft een citroen?||Als je dit leest, denk je vast dat ik gek geworden ben. Ben ik niet! En ik ben ook niet in de war met een limoen. Afgelopen jaar mocht ik met Taco ­Dibbits, directeur van het Rijksmuseum, op pad om een prachtige serie te maken over, je raadt het al, kunst en eten. Zondag staat de eerste aflevering van De kok en de directeur op het menu, waarin we afreizen naar Sicilië. En ik kan je vast één ding verklappen: een citroen is groen! Een groene citroen is een citroen die de winter nog niet heeft meegemaakt en zo’n 6 maanden jong is. Dan heb ik het wel over een plek waar de winters niet zo koud worden: Sicilië dus. Oorspronkelijk komen citroenen daar trouwens niet vandaan. Ze zijn afkomstig uit Zuid-Oost Azië. Maar het klimaat rondom de Middellandse Zee leent zich perfect voor een goede citrusvrucht. Tussen juli en september zijn ze er op hun best. Je zou kunnen zeggen dat wij in Nederland in feite altijd ‘oude’ citroenen kopen, althans wanneer ze al geel zijn geworden. Ik heb mij laten vertellen dat er vroeger ook weleens geel gemaakte citroenen op de markt waren. Ze werden ontgroend met goedjes die nu niet meer mogen. Puur en alleen omdat dat het beeld is dat wij van citroen hebben. We zijn hier zo gewend aan het idee dat ze geel zijn, dat niemand je zou geloven als je zegt dat een groene citroen lekkerder is. Maar geloof me, ik heb me geel en groen geproefd aan die dingen en een groene is veel geuriger, frisser en zuurder. Vooral de schil is heerlijk! Dat betekent trouwens niet dat gele niet lekker zijn! Kijk vanaf 10 juli zes zondagen De kok en de directeur, 19.20 uur, NPO2. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-welke-kleur-heeft-een-citroen~ba180332/
2022-07-09||Ouwehoeren tijdens concerten is typisch Hollands: ‘Een Brits concert doet denken aan Brits in de rij staan: beschaafd’||Kletsen, ja, dat kunnen de Spanjaarden goed, maar dat doen ze vooral vóór een concert, in afwachting van de artiest. Daarna, als de eerste noten klinken, is het met praten meestal wel gedaan. Het ligt er ook wel een beetje aan waar je staat of zit. In een groot stadion, op de tribune ver van het podium, ja, daar hoor je de mensen meer praten, heb je er ook meer last van – zeker als zowel het geluid als de zang zo beroerd zijn als ooit bij Madonna in het Olympisch stadion van Barcelona. Op festivals, op grote terreinen, komt het ook voor, zeker omdat het publiek daar soms niets heeft met de optredende artiest. Maar daarover had ik, zes jaar geleden, bij Bruce Springsteen niet te klagen. Ik stond op het veld van het immense, maar desondanks intieme Camp Nou, vrij dicht bij het podium. Praten kon daar alleen even snel tussen de nummers door. Maar ik ben ervan overtuigd dat ook op de hoge tribunes nauwelijks gesproken werd, zelfs niet bij een rustiger nummer als The River. Ik zag alleen maar tienduizenden telefoonlampjes die oplichtten, zoals vroeger de aanstekers, en hoorde dat iedereen meezong.Edwin Winkels ‘The Dutch Disease’ is nog niet naar China overgewaaid: hier zijn concerten doorgaans prima te volgen. Een gezellig praatje maken tijdens optredens is niet gebruikelijk en ik vermoed dat mensen die het toch proberen, veel boze blikken zullen krijgen. Op dit moment zit er helaas weinig muziek in het land. Concerten zijn zeldzaam sinds de coronapandemie: het strenge beleid met massaal testen en lockdowns leidt ertoe dat grote groepen mensen niet mogen en kunnen samenkomen voor een feestje. En dat terwijl China vóór de pandemie een muziekparadijs was: met grote concerten, van zowel Chinese als internationale artiesten. Of je nou van jazz, rock of K-pop houdt, in China’s grote steden kon je het vinden. Het strenge beleid houdt nog even aan, dus ik verwacht dat concerten voorlopig nog niet in China terugkeren. Maar mocht ik in de nabije toekomst toch ergens naar live muziek kunnen luisteren, dan ga ik er in elk geval niet doorheen zitten kletsen!Roland Smid Amerikanen in het oosten van het land praten meer tijdens concerten dan hun landgenoten in het westen, constateren muziekliefhebbers op een van de vele onlinefora waar ze hun frustraties bespreken. Een blogger van de New Yorkse nieuwssite Gothamist klaagde jaren geleden al dat het praten erger is geworden vanwege internet en telefoons : ‘Ze hebben onze hagedissenhersenen getraind om altijd ergens anders te zijn dan waar we ons op dat moment bevinden’. De afgelopen jaren is de focus van mopperaars langzaam verschoven naar mensen die de hele show druk zijn met livestreams en beelden voor sociale media of zelfs videobellen tijdens het concert zodat een bekende op afstand kan meegenieten. Uw correspondent in New York kon er onlangs een concert lang van meegenieten toen een klassiek orkest daar de muziek van wijlen raplegende Notorious B.I.G. nieuw leven inblies. Sommige Amerikaanse artiesten eisen nu van alle aanwezigen dat ze hun telefoon opbergen in een speciaal tasje dat bij de ingang van de concertzaal op slot gaat. Pas bij de uitgang kan het weer open. Zanger Bruno Mars voelt zich zo vrijer, zei hij tegen dagblad The Los Angeles Times. “Zonder telefoons is er geen angst,” zei Mars. “Je kunt gewoon schilderen – echt in het moment leven.”Karlijn van Houwelingen “Pardon,” fluisterde een vrouw van midden in de twintig met zwarte vlechtjes achter me. “Help.” Ze wees richting de toiletten in het 02 Forum Kentish Town, een concertzaal in Londen, terwijl haar benen als bij een jong hert heen en weer zwiepten. Met een toegesnelde buurman hielp ik haar richting de wc’s. Daar namen twee dames de klus over. Niemand merkte iets van het ongemak van de toeschouwer, bevangen door de hitte. Op de terugweg gooide een man met een rastamuts over zijn dreadlocks, wiegend op de klanken van de legendarische reggaeband Steel Pulse, een glas (witte) wijn over me heen. “Ik betaal de stomerijkosten,” zei hij zonder een dansstap te missen, wat ik achteloos wegwuifde. In het Verenigd Koninkrijk kom je naar een concert met gelijkgestemden. Niemand wil de beleving van de ander verpesten. De acts profiteren van deze saamhorigheid. Zodra de muziek begint, houden de bezoekers zich aan de ongeschreven regels. Wie ze breekt, door te schreeuwen of ruzie te maken, wordt met een vingerknip verwijderd. Naar een concert gaan, in een arena of de kelder van een kroeg, doet denken aan de Britse manier van in de rij staan. Voor even vorm je een beschaafd team met een gezamenlijk doel.Geert Langendorff||https://www.parool.nl/kunst-media/ouwehoeren-tijdens-concerten-is-typisch-hollands-een-brits-concert-doet-denken-aan-brits-in-de-rij-staan-beschaafd~bbdad29a/
2022-07-09||Een Russisch sprookje||Ivan, de Tsarenzoon, liep over het land. Opeens zag hij een groot vuur. De bomen, het gras, de hutten der armen, maar ook de kerken en kloosters vatten vlam. “Wie heeft dit vuur veroorzaakt?” vroeg Ivan zich hardop af. “Het is de Vuurvogel,” zei een huilend grootmoesje dat net haar kleinkinderen had verloren. “Dan moeten we die vangen,” zei Ivan tegen de baboesjka. Ivan zocht en zocht en tussen een paar verbrande takken zag hij opeens de Vuurvogel zitten en nam hem gevangen. “Zo, Vuurvogel, je gaat mee, want met je vuur heb je al de helft van ons land vernietigd.” “Het is jouw land niet,” sprak de Vuurvogel. “Van wie is dit land dan?” “Van Ras Poetin de Grote,” zei de Vuurvogel. “Wie is dat?” vroeg Ivan. “Een nog vreemdere vogel dan ik.” “Waar kan ik hem vinden?” “Daar waar de leugen geen vlam vat.” Ivan, de Tsarenzoon, ging op stap. Hij volgde het vuur terug, liep langs de verschroeide aarde en kwam waar de leugen onbrandbaar was. Daar stond een groot kasteel. “Woont hier Ras Poetin de Grote?” vroeg Ivan. “Wie bent u?” vroeg een bewaker van het kasteel. “Ik ben Ivan, de Tsarenzoon.” De bewaker van het kasteel lachte. “Loopt u maar mee, hahaha hihihi.” Ivan, de Tsarenzoon, werd door lange gangen geleid, door kamers met lange tafels en zalen met nog langere tafels. Daarna onderaardse gangen, steeds dieper en donkerder. En toen hij niet verder kon, hoorde hij luid ‘HAHAHA!’ en werd er een slot omgedraaid en zat Ivan vast achter tralies. Even later kwamen de Vuurvogel en Ras Poetin aan de andere kant van de tralies een bezoekje brengen aan Ivan. “Ik ben de echte tsaar, Ivan,” zei Ras Poetin de Grote, “en jij bent geen tsarenzoon meer, want je vader is dood, je moeder is dood, je hele familie is dood en voor de zekerheid heb ik ook maar je buren en hun buren laten doden. Toch, Vuurvogel?” Vuurvogel knikte. “En nu, domme Ivan, ga jij eraan, zonder dat je het merkt.” “Ik ben dapper, geloof in het goede. De zachte krachten zullen zeker winnen.” “Zachte krachten hebben nooit gewonnen. Harde krachten winnen. Geloof die bakerpraatjes toch niet.” De Vuurvogel en Ras Poetin deden nog even een dansje, pakten een fles wodka en zeiden tegen Ivan: “Hier, proost op het leven.” Dat deed Ivan. Hij dronk en viel dood neer. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/een-russisch-sprookje~b7e5f2dc/
2022-07-09||Scheltema boeken top tien||1 John BanvilleApril in SpanjeQuerido, €23,99 2 Karin SlaughterGewetenloosHarper Collins, €22,99 3 Elke GeurtsWie is die vrouw?Lebowski, €22,99 4 Holly BlackDief van de nachtDe Boekerij, €22,99 5 Édouard LouisVeranderen: methodeDe Bezige Bij, €22,99 6 Nina PolakBuitenlevenPrometheus, €20,99 7 Michel HouellebecqNader tot de ontredderingde Arbeiderspers, €27,50 8 Shugoro YamamotoDe blauwe schuitVan Oorschot, €25,00 9 Dimitri VerhulstHebben en zijnAtlas Contact, €19,99 10 Julien AlthusiusTerug naar VeronaAmbo/Anthos, €20,99 1 Anthon Beeke Amsterdam. Amsterdam.Koninklijke Kampert en Helm Rotaform, €60,00 2 Roxane van IperenEigen welzijn eerstThomas Rap, €18,99 3 Hannah Bakx & Roos HamelinkAmsterdam in 10.000 stappenVan Oorschot, €19,50 4 Marcel van RoosmalenTotaalMeulenhoff, €29,99 5 David Graeber & David WengrowHet begin van allesMaven, €35 6 Catherine BeltonDe mannen van PoetinPrometheus, €27,50 7 Frans de WaalAndersAtlas Contact, €24,99 8 Madeleijn van den NieuwenhuizenLeven en laten levenAtlas Contact, €16,99 9 Jan Luiten van Zaden (red.)Gevleugelde geschiedenis van NederlandAmbo /Anthos, €35,00 10 Kester Freriks & Martijn StormsGrensverkenningenAthenaeum, €24,99||https://www.parool.nl/kunst-media/scheltema-boeken-top-tien~b1d4efce/
2022-07-09||Freddie De Tommaso’s tweede Decca-album stelt niet teleur||Ruim een jaar geleden verscheen in de persoon van Freddie De Tommaso een tenor aan het firmament die was voorbestemd een ster te worden. Passione heette het debuutalbum op Decca van de Britse zanger met een Italiaanse vader, dat in een mum van tijd op nummer 1 in de klassieke charts belandde. Daarna zong hij met veel succes in grote operahuizen als La Scala, de Weense Staatsopera, de Semperoper in Dresden en het Royal Opera House Covent Garden. In Londen viel hij middenin een serie voorstellingen van Tosca met veel succes in voor Bryan Hymel (zijn officiële debuut was pas een week later gepland) – een beproefd recept voor de kickstart van een grote carrière. En nu is er zijn tweede album met opera-aria’s, nogal onbescheiden Il Tenore getiteld. De brutalen hebben de halve wereld zullen we dan maar zeggen. De Tommaso’s grote held, Franco Corelli, wiens schoenen hij vooralsnog niet mag poetsen, zal het vanuit den hoge hoofdschuddend aanzien. Adequaat begeleid door het Londense Philharmonia Orchestra onder Paolo Arrivabeni zingt De Tommaso, bijgestaan door de excellente stemmen van Lise Davidsen, Natalya Romaniw en Aigul Akhmetshina de bekende aria’s uit Puccini’s Tosca, Turandot, Madama Butterfly, met als extraatje het bloemenlied uit Carmen. De Tommaso stelt niet teleur. Wie houdt van tenoren die plankgas door alle bochten sjezen en topnoten veel te lang aanhouden kan aan Freddie zijn hart ophalen.||https://www.parool.nl/kunst-media/freddie-de-tommaso-s-tweede-decca-album-stelt-niet-teleur~b8c06f85/
2022-07-09||Neneh Cherry is terug, met oude songs in nieuwe jasjes||Wat was ze leuk en vooral goed, Neneh Cherry, de zangeres die in 1988 haar entree maakte met het meer dan aanstekelijke nummer Buffalo Stance en van wie een jaar later het al even geweldige debuutalbum Raw like Sushi verscheen. Er werd de zangeres én rapster een toekomst voorspeld als een nieuwe Madonna, maar het liep allemaal wat anders. Twee albums verschenen er nog van haar in de jaren negentig, daarna was het lang stil rond Cherry. De laatste jaren maakte ze vooral experimentele muziek. Dat ze nooit meer zo succesvol was als in de jaren tachtig, leek haar niet in het minst te deren. Sterker, waarschijnlijk deed ze na het verschijnen van het album Man in 1996 heel bewust een stap terug. Ze leek nooit het type dat graag en veel achterom kijkt, maar later dit jaar publiceert ze haar memoires en nu is er het album The Versions, met nieuwe versies van haar oude successen. Ze zingt die covers van eigen werk samen met een hele trits collega’s, allemaal vrouwen. Robyn, uit Zweden, het land waar Neneh Cherry opgroeide, is een wereldster. Andere gasten zijn lang zo bekend niet, maar leveren wel leuke, spannende en interessante bijdragen. Tyson, die lekker veel soul toevoegt aan Sassy, is Cherry’s dochter: ze zat in die dikke buik waarmee ma in 1989 altijd zo trots poseerde op foto’s.||https://www.parool.nl/kunst-media/neneh-cherry-is-terug-met-oude-songs-in-nieuwe-jasjes~b5055fbb/
2022-07-09||Natuurlijk is de jazz van Theo Croker helemaal niet dood||Jazz is dead heet een van de tracks op Love Quantum, het zevende album van trompettist Theo Croker. Dat is zo’n titel waarbij je eigenlijk al op voorhand weet dat in het nummer wordt bewezen dat jazz helegaar niet dood is. En ja hoor, Jazz is dead, waarin veteraan-saxofonist Gary Bartz meespeelt, knalt heel opwekkend uit de speakers. De muziek hangt ergens tussen psychedelisch zweefwerk en stoere hiphop in; zo kan jazz nog lang mee. Genoemde Gary Bartz, 45 jaar ouder dan Croker, speelde bij Miles Davis toen die in de jaren zeventig de jazzwereld cho­queer­de door elementen uit de rock aan zijn muziek toe te voegen. Alleen door zich constant te blijven vernieuwen kon jazz overleven, vond Miles. Theo Croker, die jazz mengt met funk, electronica, R&B en vooral heel veel hiphop, zit al die jaren later op dezelfde lijn. Het levert ook op Love Quantum weer jazzmuziek op die pop- en rockliefhebbers zal aanspreken. Wat beslist niet betekent dat Croker, dit weekend een van de artiesten op North Sea Jazz, voor de makkelijke weg kiest. Er wordt behoorlijk gefreakt op Love Quantum, maar er is altijd een (min of meer) dansbare beat. Het album heeft een lange gastenlijst van muzikanten, zangers en rappers uit heel verschillende hoeken. De geweldige ‘gezingzegde’ bijdrage van Jill Scott in het nummerTo Be We doet verlangen naar eindelijk weer eens een eigen album van de zangeres.||https://www.parool.nl/kunst-media/natuurlijk-is-de-jazz-van-theo-croker-helemaal-niet-dood~b941af02/
2022-07-09||James Bay is terug met een doorbraakplaat||Toen zijn debuutalbum Chaos and the Calm in 2014 verscheen, leek James Bay voorbestemd voor een loopbaan ergens tussen die van Paolo Nutini en Ed Sheeran in. Zijn krachtige witte soulstem kleurde prachtig bij de gedreven gitaarpop die hij speelde en vormde zo ook een in het poplandschap vrij uitzonderlijke combinatie. Daarbij scoorde hij ook nog fijne radiohits als Let it Go en Hold Back the River. Maar Bay raakte muzikaal het spoor kwijt. Zijn tweede album Electric Light (2018) stond vol bonzende synthesizers en elektronische beats en klonk veel te bedacht om echt te ontroeren. Daarna bleef het stil. In het begeleidend schrijven bij zijn derde album Leap legt Bay (inmiddels 31) uit wat er gebeurde. Het jaar 2019 bracht hij door in een waas van zelftwijfel, depressie en paniekaanvallen. Om zichzelf te helpen bij het opkrabbelen uit dat mentale dal schreef hij een plaat bij elkaar die zijn donkere gemoedstoestand weerspiegelde. Maar toen de wereld niet veel later geheel stilviel als gevolg van de coronapandemie, voelde de collectie droevige songs misplaatst. Bay legde het volledige album terzijde en begon opnieuw. “Ik besloot mijn triestheid te omarmen in plaats van er tegen te vechten,” zegt hij. “Zo ontdekte ik wat me hoop geeft om door te gaan. Dat was een doorbraak in mijn songwriting. Ik was altijd bang dat soort liedjes te schrijven, te kwetsbaar, maar het voelde juist bevrijdend om op te schrijven van wie ik houd en waarvoor ik dankbaar ben.” Die opluchting is voelbaar op Leap. Bay is muzikaal grotendeels terug bij het muzikale idioom van zijn debuut en klinkt werkelijk verlost van een hoop ballast. De druk die het succes van zijn debuut meebracht woog zwaar op de fragiele Britse artiest. Maar Leap biedt liedjes die zijn ontstaan uit de lol van het schrijven. En dat levert vrijwel altijd de beste resultaten op. Tekstueel is voor Bay, die het niet altijd lukt weg te blijven van clichés, nog ruimte voor verbetering, maar muzikaal en vocaal is Leap een meeslepend werkstuk. Het fraaie Everybody Needs Someone is met zijn opgewekte grondtoon vermoedelijk de sleutelsong. Ook goed geslaagd: openingstrack Give Me The Reason met Bays stem prominent in de etalage en de euforische rocker We Used To Shine. Daarbij is Love Don’t Hate Me een opzwepende kruising van pop en gospel, die de religieuze kracht van de liefde bezingt. Soms wordt al die dankbaarheid wel een tikje zoetsappig. Save Your Love schurkt wel erg dicht aan tegen de kaarslichtballads die ook Sheeran op zijn repertoire heeft. Veel beter in dat genre is slottrack Better, die direct gericht lijkt aan zijn grote liefde: ‘Cause everything’s better/ As soon as you’re next to me/ I know I’ll fall apart/ You’ll fix me with your heart/ And everything’s better/ You live in the fight with me. Dat kan alleen maar gaan over zijn vriendin Lucy met wie Bay al sinds zijn zeventiende samen is. Zoet? Zeker. Maar Bay meent het helemaal en dat is het noodzakelijke fundament van elke betekenisvolle song.||https://www.parool.nl/kunst-media/james-bay-is-terug-met-een-doorbraakplaat~bd37830f/
2022-07-09||Sinds mijn eerste column blijft Moby Dick me achtervolgen – tot en met deze laatste||’s Ochtends vroeg schrijft ie het lekkerst. Beginzin onder de douche bedacht, haren nog nat, computer opgestart en dit vakje op de boekenpagina’s geopend. Met dat portretje erboven waar ik al heel lang niet meer op lijk, gemaakt door de Poolse cartoonist Krynicki. Het kettinkje met het zwarte sterretje, de Blackstar die David Bowie gedenkt, door mijn zwager-de-edelsmid te Groningen ge-3D-print na Bowies dood in januari 2016 . Een column in de krant, een column in Het Parool: mooiste plek, grootste eer, liefste klus. Hij is er altijd, die column. Bij elk boek dat binnenkomt, elk boek dat ik lees. Bij alles wat ik beleef en dat eventueel aan een boek kan worden gekoppeld. Want over boeken moet ie wel gaan, mijn column. Een wonder trouwens hoeveel je door de jaren heen aan boeken kunt koppelen. De kinderen, het tuinpark, de bijen op het balkon, juf Truus van de Boekmanschool, mijn dikke kont, de buren, Shakin’ Stevens, de Russen, vuurtorens, bramen, zeemeerminnen, Queen Elizabeth, rijles, hotel Ambassade, Johan Cruijff, kakkerlakken, dromen, moeders, Picasso, mieren, First Dates, bordspelen, correctoren, boerinnen, wandelen, Oslo, wolven, vossen, slangen, mezen, oorlogsmisdadigers, amoebes, leegtes, helden, Maarten van Roozendaal, kathedralen, hondenuitlaters, St. Louis, Bambi, Greta Thunberg, pelgrims, Renaults Scenics, olifanten, navelpluis (sorry A.F.Th.!), slakken, peren, konijnen, Dieuwertje Blok, halve marathons, tapas, Expeditie Robinson, de preparaten van Frederik Ruysch, Olcay Gulsen, Hobbits, kinderboekenprijzen en Kunt u mij de weg naar Hamelen vertellen, meneer? Om maar een paar onderwerpen te noemen. Met deze column erbij heb ik er 190 geschreven. Dit is de laatste. En nog steeds heb ik Moby Dick niet helemaal uitgelezen. Mijn eerste column ging over mijn e-reader, die ik nooit meer heb aangeraakt sinds ik in januari 2018 boekencoördinator ben geworden van de krant. Ik stond op het punt om met Ishmael en Queequeg aan boord van de Pequod te gaan in Nantucket. Maar vanaf dat moment werden fysieke boekenbergen mijn deel en kwam het nooit van verder lezen. Terwijl Moby Dick me wel bleef achtervolgen – in één op de tien boeken (minstens) die ik sindsdien las wel een referentie naar Melville. Ooit beloofde ik mijn oma dat ik een roman zou schrijven. Waarheen waarvoor, heb ik vaak gedacht toen die boekenbergen alleen maar leken te groeien – met de corona-inhaalslag van dit jaar tot schier onbedwingbare hoogten. Toch laat de Pippi in mij (‘Ik heb het nog nooit gedaan dus ik denk dat ik het kan’) zich niet langer beteugelen. Krijg ik de kans. Heb ik ruimte nodig in mijn hoofd. En verlaat ik daarom dit vakje. Dank voor uw aandacht. Marjolijn de Cocq schrijft elke week een column voor Het Parool. Lees al haar columns hier terug. Reageren? m.decocq@parool.nl||https://www.parool.nl/kunst-media/sinds-mijn-eerste-column-blijft-moby-dick-me-achtervolgen-tot-en-met-deze-laatste~be1b6eb3/
2022-07-09||Opinie: ‘Waarom krijgt een Rolex geen chip of registratienummer waardoor het horloge voor een dief niets meer waard is?’||De horlogewereld raadt het dragen van dure horloges af na de zoveelste overvalpoging. Maar net als lang geleden een (dure) bontjas, draag je zo’n horloge ook graag buitenshuis en is het op zijn minst vervelend om je horloge steeds onder je mouw te stoppen. Eenmaal gestolen zijn de horloges niet meer traceerbaar. Maar in onze huidige maatschappij met voortdurend technologische vooruitgang moet het toch mogelijk zijn om een chip in te bouwen of een registratienummer waardoor het horloge voor de dief niets meer waard is? Een duur horloge en een oudere hebben ogenschijnlijk niets met elkaar te maken, maar als er technologie is om bij een dementerende oudere te voorkomen dat deze verdwaalt, moet er toch ook iets te vinden zijn voor horloges? Dan is het snel afgelopen met dit soort overvallen en kan de politie de toch al schaarse tijd aan andere zaken besteden.Ilona Dekker, Nieuwegein Maarten Moll zoekt in zijn boekenkast tevergeefs naar Het paard van ome Loeks van Remco Campert, zo blijkt uit zijn column in Het Parool van 7 juli. Het boek bestaat wel: het verscheen in 1962 bij A.W. Bruna & Zoon en bevat schetsen, merendeels verschenen in Het Parool, de Haagse Post, Vrij Nederland en Het Haarlems Dagblad. Moll heeft een goed geheugen: het klopt dat het uitgegeven is in de serie de Zwarte Beertjes (nummer 524 om precies te zijn).Rudy Schreijnders, Maarssen Veel bezuinigingen komen voort uit het coronatijdperk en de rust die bezoekers ons gunden. De harde waarheid is dat we daarmee ook een uitgebeend openbaar vervoer voor de avonduren naar de buitenwijken zien aankomen. Terwijl we juist ook willen dat de toerist/bezoeker buiten het centrum een slaapplek vindt. Een goed doordacht stappenplan over het beleid inzake toerisme begint met een afdeling op het gemeentehuis die bemand wordt met specialisten onder leiding van een wethouder Toerisme. Nu gaten dichtstoppen geeft gevolgen waar we allemaal last van zullen krijgen en die geen oplossing zijn voor een duurzamere stad.Mieke de Graan, inwoner Amsterdam Als brave burger uit de omgeving Amsterdam vind ik dat we onze politie een hart onder de riem moeten steken. Ze staan er elke dag om onze veiligheid te garanderen en te beschermen, ongeacht wat voor pro­blemen of issues er aan de hand zijn. Bedankt, ik waardeer het!Nikki Groeneweg Staatssecretaris Van der Burg zei als Amsterdamse wethouder ooit: hoe meer asielzoekers, hoe beter. In zijn huidige functie voegt hij de daad bij het woord door te pleiten voor een wet die gemeenten dwingt mee te werken aan asielzoekersopvang. Ik houd er wel van als iemand doet wat hij zegt, dat zie je niet vaak in de politiek. Jammer dat hij niet is overgestapt naar GroenLinks, want dit soort ­extreemlinkse denkbeelden horen niet thuis bij de VVD. Mijn stem krijgen ze dan ook niet meer.Paul Verstappen, Amsterdam In een ingezonden brief vergelijkt Dickjan Lust onze boeren met arbeiders uit de negentiende eeuw en de stakingen van die arbeiders toen met de boerenopstand nu. Daar zullen die uitgebuite arbeiders van opgekeken hebben! In hun krappe, vuile woninkjes, vaak bestaande uit nauwelijks meer dan één kamer, vol schimmel, luizen en vlooien zaten ze opgehokt met hun enorme gezinnen. Tuberculose, cholera, kinderpolio en honger waren schering en inslag. De hedendaagse boer woont meestal in een riante boerderij met een grote tuin en volgens eigen zeggen gaat er niets boven het leven op het platteland. De stakingen van arbeiders werden met geweld neergeslagen. Vaak verdwenen de stakingsleiders in het gevang, een ontredderd gezin achterlatend. Onze boeren blokkeren met hun peperdure, airconditioned trekkers autowegen en ontmoeten een politie die vooral niet wil escaleren. De arbeiders zullen blij geweest zijn met een fractie van de subsidies die boeren ieder jaar krijgen en ze zullen helemaal blij zijn geweest om uitgekocht te worden en nooit meer te hoeven werken. We hebben eerder de vergelijking gehad van boeren met Joden, maar die met arbeiders in de 19de eeuw is even merkwaardig. Hans Baaij, Amsterdam Na ‘meten is weten’, ‘gissen is missen’ volgt ‘gokken is dokken’.Marijke Swart Landsmeer||https://www.parool.nl/columns-opinie/opinie-waarom-krijgt-een-rolex-geen-chip-of-registratienummer-waardoor-het-horloge-voor-een-dief-niets-meer-waard-is~bdb61d27/
2022-07-09||De boerendiscussie vaart op emotie en wie is nog geïnteresseerd in de feiten?||Ik constateer een zorgelijke ontwikkeling in wat ‘serieuze tv’ moet zijn, maar ook in de media in z’n geheel. Namelijk de trend om in te gaan op emoties in plaats van op feiten. Neem nou die boer die onlangs bij Op1 mocht aanschuiven omdat hij in een hyperemotionele toestand op camera had gezegd dat het oorlog is en daarbij hard aan het huilen was. Vervolgens wordt hij uitgenodigd (let wel: niet door SBS6, De Telegraaf of Powned) en mag iemand die nauwelijks drie woorden consequent achter elkaar kan uitspreken zijn onsamenhangende betoog afsteken. Minutenlang. Met allerlei tegenstrijdigheden. Wat is de volgende stap, krijgt deze meneer ook een interview in NRC? In totale verbijstering vroeg ik me af: waarom nodigen ze geen boer uit die eloquenter kan verwoorden wat de boeren nou écht dwarszit? En waarom gaat het bij elke talkshow over die doodsbedreigingen aan het adres van de minister en of iedereen die aan het woord komt zich al dan niet daarvan distantieert en niet om de kern van het beklag van de boeren, die voor een groot deel vast niet de minister bedreigen? Waarom gaat het niet over, ik doe eens een gooi, een alternatief perspectief van boeren die al duurzaam werken, want die zijn er? Waarom worden die niet uitgenodigd? En toen wist ik het antwoord: emotie. Weinigen lijken nog geïnteresseerd in feiten of een discussie met argumenten over en weer die ertoe doen, dat is maar saai. Dat is onder andere ook te zien aan de feitelijk onjuiste constatering die iedereen op tv napapegaait over de zogenaamd groeiende inkomensongelijkheid, vermogensongelijkheid en ‘kloof’ in Nederland. Programma na programma moeten we aanhoren dat men onder aan de samenleving armer en beroerder wordt ten bate van de elite, waarbij het goud en het geld tegen de plinten klotst, terwijl dat niet gestaafd wordt door de cijfers. De introductie van het BNNVaraprogramma Scheefgroei in de polder luidt als volgt: ‘Hoe kan het dat het gros van de gewone mensen in hun dagelijks leven slechts weinig terugziet van de economische groei? En hoe kunnen we bouwen aan een samenleving waarin niet slechts enkelingen profiteren van groeiende welvaart, maar waar iedereen goed mee kan doen?’ De introductie van het programma Sander en de kloof: ‘Hoe kan het dat in Nederland de kloof tussen arm en rijk nog steeds bestaat en zelfs groter wordt?’ Een reeks discutabele aannames. Op z’n minst. Wie de cijfers van het CBS napluist, komt er al snel achter dat die ongelijkheid in Nederland relatief klein is, daalt of, op z’n slechtst, vlak blijft. Inkomensongelijkheid is gedaald tijdens de Ruttekabinetten en vermogensongelijkheid is niet aantoonbaar gestegen de laatste jaren, maar zelfs gedaald. Reële inkomens zijn sinds 2009 sneller gestegen dan in het decennium daarvoor, terwijl men beweert dat onze besteedbare inkomens dalen. Vergeleken met andere EU-lidstaten is de inkomensongelijkheid in Nederland een van de kleinste. Het laagste percentage personen met een armoederisico in de EU wordt waargenomen in Nederland. De eerdergenoemde aannames zijn dus aantoonbaar gelul. Ik hoop nog altijd op de komst van een intellectuele talkshow. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/de-boerendiscussie-vaart-op-emotie-en-wie-is-nog-geinteresseerd-in-de-feiten~b87c8e21/
2022-07-09||‘Een wolkje in de vlag van Nederland, dat zou goed passen’||“Je ziet eruit als de vlag van Namibië,” zegt zoonlief als ik de huiskamer betreed. Ik zoek op internet snel de vlag op. Ik zie een vlag met een blauwe en groene driehoek, die van elkaar gescheiden worden door een rode diagonale baan met witte randen. In de blauwe driehoek staat een goudgele zon met twaalf stralen. Inderdaad, ik zie eruit als de vlag van Namibië, met rood T-shirt, blauw jasje, groene broek en witte slippers, mijn lievelingskleuren. En de zon staat hoog aan de hemel. In een restaurantje in een piepklein dorpje op een berg in Italië, waar we in de meivakantie met familieleden en vrienden aan een lange ­tafel aan het eten waren, bleek dat mijn zoon zo’n beetje alle vlaggen van de wereld kende. Aan een houten balk was een rij van wel meer dan dertig stuks gespijkerd. “Ethiopië, Afghanistan, Frankrijk, Kameroen, euh... Verenigde Emiraten,” somde hij op. “Hoe weet je dat?” vroeg ik, danig onder de indruk. Hij lachte geheimzinnig en mompelde iets over gewoon interesse en de naam van een computergame. “Wel jammer dat wij niet iets in onze vlag hebben, zoals Namibië de zon, Pakistan een halve maan, Canada een esdoornblad.” Thuis in de huiskamer denken we even na, wat zou mooi en passend zijn in de Nederlandse vlag? “Een wolkje,” zeg ik. “Ja,” zegt hij, “een wolkje is wel typisch Nederlands.” Door het raam kijken we naar een stralend blauwe hemel, maar niet zelden vergapen we ons op wandelingen en autoritten aan de wolkenpracht boven dit platte land. “Overal zijn wolken, maar zo mooi als hier zie je ze niet veel, denk ik.” “En bewolking betekent ook dat we ons zorgen maken, en dat doen we hier ook vaak.” En zoals het zo vaak gaat, als je iets aandacht geeft zie je het overal. Opeens loopt iedereen in een vlag. Die van Oekraïne komt vaak langs op straat. Een goede vriendin die op bezoek komt is net de vlag van Saint Kitts: groen T-shirt, gele riem, rode broek en sterretjes in haar ogen. De buurvrouw komt langsdwarrelen in de vlag van Hongkong, een rode jurk met witte bloemen. De bezorger lijkt op de vlag van Estland: blauwe pet, grote zwarte snor, wit trainingspak. We zoeken de betekenis van de kleuren van de Nederlandse vlag op: rood staat voor het volk, wit voor de kerk en het blauw voor de adel. “Misschien is het tijd om die hele vlag rood te kleuren, om uit te drukken dat we allemaal volk zijn, adel, gelovige, boer, bezorger, mantelverzorger, allemaal volk.” “Misschien nog een regenboog erbij,” vult hij aan. “En twee grote sterke armen die ons allemaal omhelzen. Zou dat niet leuk zijn, een vlag met armen die je vasthouden? Net als zo’n fleece­dekentje met mouwen.” Spokenwordartiest, schrijver en ­docent Babs Gons maakt ons deelgenoot van haar belevenissen. Lees al haar columns hier terug. Reageren? b.gons@parool.nl||https://www.parool.nl/columns-opinie/een-wolkje-in-de-vlag-van-nederland-dat-zou-goed-passen~bd1ff611/
2022-07-09||Amsterdamse Oekraïners helpen vluchtelingen: ‘We willen niet stilzitten’||“Mijn landgenoten die hier aankomen voelen zich verloren,” vertelt de Oekraïense Irina (37). “Ik woon nu zo’n vijf jaar hier en ik voel me hier sterk, omdat ik zelfstandig ben en mijn eigen leven hier heb kunnen opbouwen. Dat wil ik ook voor de vrouwen die er pas net zijn.” Sinds het begin van de oorlog in Oekraïne zamelt Irina geld en goederen in voor haar geboorteland. Ze begon ook een supportgroep voor vluchtelingen op Telegram, waar al zo’n 1000 Oekraïense vrouwen lid van zijn geworden. Een deel van die vrouwen heeft zich verenigd in de Ukrainian Women Refugee Association (UWRA) en treft ze elke maandag en woensdag in het buurthuis van Combiwel Buurtwerk Zuid in De Pijp. “Veel Oekraïners die al in Nederland woonden wilden iets doen voor de vluchtelingen, en ook veel van de vrouwen die hier pas net zijn willen zich nuttig maken. Nu hebben we deze community die ondersteunt en verder helpt.” Olena (46) is sinds maart met haar zoontje in Amsterdam. “Onze eerste bijeenkomst was mooi, maar ook heel heftig. Iedereen is er anders aan toe. Sommigen van ons functioneren prima, andere vrouwen hebben veel trauma en hebben meer ondersteuning nodig.” Om die reden staan de geïnterviewden niet met hun volledige naam in de krant. “We deden een rondvraag: waar heb jíj op dit moment behoefte aan, en toen barstten een paar vrouwen meteen in tranen uit,” zegt Myles Bavin van United Way NL (zie kader), dat betrokken was bij het oprichten van de UWRA. “Over hun eigen behoeften hadden ze nog helemaal niet na kunnen denken.” Olena knikt, slikt haar tranen weg, glimlacht, haalt haar schouders op. “Maar we hebben allemaal gemeen dat we hier iets op willen bouwen. We willen niet stilzitten, snap je?” Als projectmanager is Olena nauw betrokken bij de verschillende initiatieven binnen de groep. Ze gaat de ruimte rond om aan te wijzen wie wat doet: “Marta geeft Engelse les. Alexandra ook, en die geeft ook creatieve therapie. Ze is psycholoog. Net als de andere Olena, die is zelfs traumaspecialist. We hebben een heel indrukwekkende groep vrijwilligers in ons midden,” zegt ze trots. “We doen het graag,” zegt Marta (27), die ook al zo’n vijf jaar in Nederland woont. “Ik heb me erg machteloos gevoeld aan het begin van de oorlog – nog steeds wel. Door deze vrouwen beter Engels te leren, kunnen ze hier misschien weer aan het werk. Daarmee krijgen ze wat zeggenschap over hun leven terug.” “Het is heel zwaar, maar we kunnen niet bij de pakken neer gaan zitten,” vult Alexandra (35) aan. “Bovendien ben ik ervaringsdeskundige. In 2014 moest ik al uit de Donbas vluchten naar Kiev.” “Ach, jij arme vrouw,” verzucht traumaspecialist Olena (45). “Tja, ik heb nu wel skills die ik weer aan andere vrouwen kan leren,” lacht Alexandra. Of het als therapeut makkelijker is om hiermee om te gaan? Nee, vertellen Alexandra en Olena. “Maar ik ben een Oekraïens sprekende psycholoog. Ik ben nu gewoon nodig,” zegt Olena. De sentimenten van de vrijwilligers binnen de UWRA worden door de andere vrouwen onderschreven. Ze zijn opgelucht om in Nederland te zijn, maar ‘het stilzitten’ en niet weten waar te beginnen met het opbouwen van een nieuw bestaan is niet zonder moeilijkheden. Zo vertelt de 70-jarige Galina uit Marioepol dat ze in Oekraïne economiedocent was, maar een onderwijsbaan vinden hier in Nederland is gezien haar leeftijd en het feit dat ze alleen Oekraïens en Russisch spreekt vrijwel onmogelijk. “Ik ben ook nog aan het herstellen van wat ik heb meegemaakt. Ik heb 50 dagen in een belegerde stad geleefd, zonder elektriciteit of water, zonder enige vorm van menselijkheid. Uiteindelijk was de enige manier om daaraan te ontsnappen vluchten via Rusland. Je kunt je voorstellen hoe ingewikkeld dat is geweest,” vertelt ze met behulp van de tolkende Kate (17), die door haar vader bij de Pools-Oekraïense grens is afgezet en op eigen houtje naar Nederland reisde. Het samen zijn levert de vrouwen in UWRA al veel op, maar om weer een beetje een ‘normaal’ leven te kunnen leiden zou de groep graag meer cursussen organiseren, yoga- en mindfulnesslessen en een kinderopvang tijdens de zomervakantie. Daarvoor hebben ze op dit moment geen budget en ook aan ruimte ontbreekt het, want het buurthuis heeft bijvoorbeeld geen sportzaal. Donaties aan de supportgroep zijn zeer welkom, in alle vormen. Donaties kunnen o.v.v. ‘UWRA’ worden overgemaakt op NL30 RABO 0125 9437 33 t.n.v. Stichting Amsterdammer helpt Amsterdammer, of mail naar Myles Bavin als u zich op een andere manier wil inzetten voor de UWRA: myles.bavin@local.unitedway.org “Een vriend zei laatst: ik zie je nooit meer lachen. Dat klopt. Ik laat mijn tanden liever niet zien,” vertelde Derk van Tongeren (43) vorige week. Zijn gebit is zwaar beschadigd, nadat hij vijf jaar op straat heeft geleefd en mondhygiëne geen prioriteit had. Op dit moment heeft hij een krappe 30 procent van zijn tanden over, en de tanden die nog in zijn mond staan zijn in slechte staat. Nu Van Tongeren zijn leven weer op de rit heeft, zou hij graag zijn gebit laten repareren. Het nare aangezicht belemmert zijn sociale leven en zijn kansen op de ­banenmarkt. Een gebitsprothese is de enige ­oplossing, maar een bezoek aan de tandarts is voor hem onbetaalbaar, en bij de gemeente loopt Van Tongeren tegen een muur aan, omdat ‘de medische noodzaak’ voor een nieuw gebit zou ontbreken. Maarten Rehm (42) wil hem graag helpen. “Zes jaar geleden begon ik samen met mijn compagnon een eigen bedrijf, Edel Tandtechniek. Dat deed ik voor mijn eigen werkplezier, maar ook om anderen blij te kunnen maken. Wij willen graag zo veel mogelijk mensen aan een goede gebitsprothese helpen. Derk kijkt vooruit, die wil verder. Zijn verhaal spreekt me aan. Wij vinden het geweldig als een patiënt hier de deur uitloopt en weer durft te lachen. Ik vind het te gek dat we Derk kunnen helpen zodat hij weer kan solliciteren en zijn leven kan opbouwen.”||https://www.parool.nl/amsterdam/amsterdamse-oekrainers-helpen-vluchtelingen-we-willen-niet-stilzitten~bf4111a6/
2022-07-09||Hoe de kolenboer in Oud-Osdorp verscheen – en weer verdween||In Oud-Osdorp kwam Katee langs met zuivel, Dekker met brood en Schelling met kolen. Eef Schelling, kolenboer, een stevige man met een vriendelijk gezicht, steevast gestoken in een zwart ribcord pak met leren schouderstuk en een pet schuin op het hoofd. Hoe later op de dag hij verschijnt, hoe zwarter zijn gezicht. De kolen liggen opgetast in zakken op zijn vrachtwagen, een Opel Blitz met platte bak. Eef sjouwt de zakken aan op zijn rug, stort de inhoud stuivend in het kolenhok en legt de jutezakken netjes op een stapel weer terug op de wagen. Eef komt in 1924 ter wereld. Zijn vader Kees heeft een veenderij in de Eendrachtspolder. Zijn woning met erf ervoor, waar hij woont met zijn vrouw Gretha en hun zeven kinderen, ligt aan de Osdorperweg 750. Tot aan de Tweede Wereldoorlog is de uit het veen gewonnen turf de gangbare brandstof. De blokken gedroogde turf worden verhandeld op het erf. Tussenhandelaren en particulieren halen de turf op, of Schelling brengt het bij de klant aan huis. Eef en de andere kinderen helpen regelmatig mee. Kolen en olie zijn sterk in opkomst, ze luiden het einde in van de veenderij. Vanaf 1936 verhandelt Eef op het erf ook kolen. De kolen worden geladen in Halfweg, waar meerdere wagons van elk 25 ton op een zijspoor staan opgesteld. Eef introduceert, niet zonder weerstand van zijn vader die alles met de handkar doet, een vrachtwagen en een transportband om het werk te vergemakkelijken. Zijn eerste vrachtwagen, een Chevrolet, is oud. “Behalve de claxon maakt alles lawaai aan dat ding,” zegt Eef als hij over die wagen spreekt. De cabine is niet verwarmd, in koude winters zie je geen steek voor ogen door de beslagen of bevroren ruiten. Gerrit Vos, die aan de Osdorperweg een garage heeft, bouwt provisorisch een kachel in. Ondanks de inzet van vrachtwagen en transportband blijft het werk zwaar. In de stad moet Eef de kolen langs smalle trappen naar zolder sjouwen, vier of vijf verdiepingen hoog. Een zak kolen van een half mud weegt 35 kilo, niet zelden nemen ze er twee tegelijk op hun rug mee naar boven. De kolen kennen een zomer- en wintertarief. Zomers zijn ze goedkoper. Prijsbewuste klanten laten hun kolenhok dan ook tijdens de zomermaanden volstorten. Zo is het werk voor Eef wat over het jaar verdeeld. Eef vindt het leuk om anderen te vermaken, hij houdt van gein. Thuis al. Als het zijn beurt is tijdens het bidden van de rozenkrans leest hij doodleuk teksten voor uit de krant. Hij is zachtaardig en vriendelijk van karakter, dit in tegenstelling tot zijn strenge vader. Eef heeft al een poos verkering met Corrie Warmerdam, maar mag van zijn vader niet met haar trouwen omdat in hun gezin tuberculose heerst. Ze wachten tot Eef 30 is, de leeftijd waarop hij de toestemming van zijn vader niet meer nodig heeft. Eef en Corrie trekken na hun huwelijk in een woning aan de Osdorperweg 500. Een rode noodwoning tegenover de Lutkemeerweg, met zicht op de schapen en koeien in de wei van Joop Bodengraven. Ze krijgen er zeven kinderen waarvan twee tweelingen. In zijn spaarzame vrije tijd speelt Eef graag accordeon. Eef Schelling werkt hard. Altijd om een uur of vier, vijf uit bed en laat weer thuis. Het gezin heeft dan vaak al gegeten, zijn eten wordt voor hem opgewarmd. Het leven als kolenboer is niet zonder zorgen. Soms wordt er slecht betaald, maar Eef stort het kolenhok altijd vol, hij laat niemand in de kou staan. Betalen komt later wel. Slechts een handvol klanten maken het te bont bij Eef, daar levert hij niet meer. In de strenge winter van 1963, als er schaarste is aan kolen, kan hij niet altijd leveren. Een tuinder die even geen kolen kan krijgen, laat hem weten dat het zijn schuld is als zijn bedrijf failliet gaat. In die koude maanden worden zelfs kolen uit Oekraïne gehaald, grintkolen van slechte kwaliteit, de zogenaamde Donetsk-kolen. Die zijn niet te tillen zo zwaar, maar Eef wil per se leveren. Door de jaren heen worden steeds meer woningen in zijn wijk aangesloten op stadsgas. Met de aardgasvondst in Groningen zeventig jaar geleden en de daaropvolgende omschakeling naar grootschalige aardgasdistributie, kookt en stookt men massaal op aardgas. Het baart Eef zorgen. Daarbij komt dat hij het kolenerf aan de Osdorperweg 750 moet verlaten. Hij krijgt nog wel de kans om het voor 50.000 gulden te kopen, maar durft het niet aan. Het erf gaat naar een caravanhandel, Eef moet eraf. Het maakt hem woedend. Het verlies van zijn erf, de snel teruglopende handel en het feit dat hij nog jonge kinderen heeft maken Eef gespannen, ondermijnen geleidelijk aan zijn gezondheid. Hij krijgt het vaak benauwd. Terwijl de kolenhandel op zijn einde loopt, gaat hij tuinderswerk doen bij Wieringen Prins en later bij zoon Willem die een hoveniersbedrijf begonnen is. In 1981 wordt Eef wegens benauwdheid opgenomen in het ziekenhuis, daar overlijdt hij, 57 jaar oud. Dit is een ingekorte bewerking van het verhaal van Paul Kroes uit Rond de Sloterbrug 2, 176 blz., € 19,95 Verkrijgbaar bij boekhandels Jaspers in Badhoevedorp, Meck en Holt aan de Tussenmeer en via ronddesloterbrug.nl||https://www.parool.nl/amsterdam/hoe-de-kolenboer-in-oud-osdorp-verscheen-en-weer-verdween~b9c6bdb3/
2022-07-09||Nederlands-Caribisch duo geeft met duurzaam label Botter mannenmode een push: ‘We geloven echt in ­algen’||Vorig jaar stopten Lisi Herrebrugh en Rushemy ­Botter als creative ­director bij het Franse modehuis Nina Ricci om te gaan knallen met hun eigen mannenlabel ­Botter. Het aansturen van een twintigkoppig designteam in Parijs vergde te veel energie om ook hun passieproject te laten groeien. Een ­gedurfde stap die zich nu uitbetaalt. Botter (38) studeerde in 2017 af aan de ­Koninklijke Academie voor Schone Kunsten in Antwerpen, zijn vriendin Herrebrugh (32) eerder al cum laude aan het Amfi. Ze zijn vijftien jaar samen. Botter is hun vooruitstrevende, duurzame mannenlabel dat inspiratie haalt uit de onderwaterwereld en beider Caraïbische achtergrond. Hij werd geboren op Curaçao, zij bracht veel vakanties door in het geboorteland van haar moeder: de Dominicaanse Republiek. Beiden fervent duiker zijn ze The Coral Nursery op Curaçao begonnen. Noem het een ziekenhuisje dat ongezond koraal weer gezond maakt. Het merk, dat ook geliefd is bij vrouwen, maakt ­onder meer neopreenpakken in fijne, heldere onderwaterkleuren als koraaloranje, met hier en daar uitsparingen op onverwachte plekken. Jasjes worden versierd met honderden plastic tags, waarmee normaal prijskaartjes worden vastgezet, of vintage Japanse houten dobbers aan kettingen. Platgemaakte klassieke herenschoenen vormen gelijmd op Nike-sneakers nieuwe exemplaren. Samen hebben ze de ­ideeën, hij schetst, zij is het technische brein en leeft zich uit op de patronen. Vorige week namen ze in een zonovergoten Palais Royal in Parijs de Andam award in ontvangst, een jaarlijkse prijs waaraan 300.000 ­euro is verbonden. “Onwerkelijk, maar dat gevoel maakte al snel plaats voor: Yes, we knew it. Niet verwaand bedoeld hoor. Twee jaar geleden waren we al benaderd door de organisatie, maar toen was het merk er nog niet klaar voor en hadden we onze handen vol aan Nina Ricci. Dit keer hebben we onszelf aangedragen. Cijfermatig zijn we nog steeds een relatief klein merk – we verkopen in 45 winkels wereldwijd – maar we maken veel noise. Botter is volwassen en we hebben een sterke toekomstvisie.” “Het belangrijkste is dat we echt geloven in ­algen en de technische aspecten van vissen­huiden. Tachtig procent van de aardbol bestaat uit water, zeventig procent daarvan is nog onontdekt, daar ligt de technologie van de toekomst. Zo groeien algen bijvoorbeeld veel sneller dan katoen, maar ze hebben soortgelijke eigenschappen.” “Kleren die lang meegaan, verandering teweegbrengen bij de consument en in de wereld, en die onderdeel zijn van een verhaal. Zo is (nu nog) 35 procent van de collectie gemaakt van biomaterialen, de rest van gerecycled ocean waste plastic, waarvoor we stoffen afnemen van Parley for the Oceans die we zelf nog wat soul geven. Daarnaast doen we zelf ook veel ­research met fabrikanten in Engeland en ­Amerika om nieuwe materialen te ontwikkelen gebaseerd op algenproteïnes. Op onze show in september komen we met een verrassing.” “Yes, erg imponerend. De ceo’s van Chanel en Balenciaga, LVMH én de Keringgroep, Renzo Rosso van Only The Brave, noem maar op. ­Renzo stuurde ons na afloop nog heel lief een appje waarin hij ons onder de tafel een mentorship aanbood. Wat als hij ons wil inlijven voor zijn luxeconglomeraat? Nog niet. Het begint nu heel leuk te worden met Botter, eerst nog flinke groei doormaken eer we zo’n stap overwegen.” “Structuur creëren bij Botter. Een gedeelte van de verkoop van de collecties gaat naar onze Coral Nursery, groeit het merk, dan groeit het ‘koraalziekenhuisje’ ook. Verder gaan we onze research naar biotextiel uitbreiden én eindelijk personeel aannemen. In onze studio in Oud-West doen we nog steeds alles met z’n drieën – Marijn Rikken is vanaf dag één bij ons – maar dat is niet meer te doen. Schetsen, mouleren, nieuwe projecten, materiaalresearch, we ­kunnen het niet meer bijbenen.” “Met een groter team kan alles ook doorgaan als wij niet op het atelier zijn, en dat zal vaak zijn, want we gaan veel reizen. Persoonlijke ­besprekingen met partners in plaats van per Zoom, fabrieken bezoeken om onze passie over te brengen. Onze dochter Scully, net tien maanden, gaat gezellig mee.” “Haha. Dat zou best kunnen. Het team van ­Nina Ricci heeft veel leuks voor haar gemaakt, en na haar geboorte kregen we een vette tas van Virgil Abloh opgestuurd.” “Basically mogen we hem alles vragen, dat voelt bizar, want op zakelijk vlak is die man ­natuurlijk een genie. Investeerders zijn altijd wel te vinden, maar mensen die hun kennis ­willen delen zijn zeldzaam en waardevoller. We krijgen overigens ook een mentorship van e-tailer Mytheresa, én promotie op het ­platform. Je hoort ons niet klagen.” “Zeker weten. Veel te lang is mode uit die hoek gezien als niet interessant. Ik denk dat het niet eens gezien werd als mode, eerder als smakeloos. Diverse creatieven hebben het gebied in de kijker gespeeld, de bal is gaan rollen en stopt niet meer.” “Zeker. Zij mixen en matchen veel, stoere jongens besteden er meer tijd aan hun uiterlijk dan vrouwen, wenkbrauwen zijn tot in de puntjes geëpileerd, ze dragen doorzichtige nagellak. In de Dominicaanse Republiek zie je nog veel mannen met lipbalm, die glossy wordt in de hitte. Wij spelen met dat vrouwelijke door ­middel van styling en accessoires, een pak met pareloorbellen bijvoorbeeld.” “Mannenmode heeft een grote ontwikkeling doorgemaakt. Mannen staan open voor nieuwe producten, materialen en silhouetten. Kijk naar de hiphopcultuur, ook macho, maar daarbinnen kan veel voor mannen, zelfs crop tops.” “Fijn hè. Hij is de nieuwe ster, 1,3 miljoen volgers op Instagram. Dat pak was hand-sprayed door Ibby Njoya, een spraypaintartist en vriend van ons uit Londen. Hij doet momenteel alle backdrops van interessante fotoshoots. En voor wat die Beyoncékralen betreft, ik heb ze zelf ook gehad. De stoerste mannen en grootste gangsters op Curaçao lopen ermee.” “Al af? Haha. Als ie op de catwalk te zien is, dan is ie nóg niet af, maar op een gegeven moment moet je het loslaten. Eind juli gaan we voor werk slash vakantie naar de Kaaimaneilanden voor een tof project, waar we uiteraard nog niets over kunnen zeggen.”||https://www.parool.nl/wereld/nederlands-caribisch-duo-geeft-met-duurzaam-label-botter-mannenmode-een-push-we-geloven-echt-in-algen~ba411c06/
2022-07-09||Opinie: ‘Hebben de Russen de betekenis van de letter Z voor altijd veranderd?’||Het gele bord met de zwarte letter Z langs de rivier passeerde ik al honderden keren. Als er een waterleiding (zinker) onder de waterbodem ligt, wordt voor hervindbaarheid een fel geel bord met een grote zwarte Z boven de leiding op de oever geplaatst. Geen enkele keer stond ik stil bij dit bord. Tot de oorlog met de Oekraïne, toen Russische tanks met een letter Z op onze beeldschermen verschenen. Kranten en nieuwssites speculeerden over de betekenis van die Z. Sommigen zagen de Z als afkorting van za pobedoe, in het Russisch ‘voor de overwinning’. Anderen menen dat de Z staat voor zapad, Westen, of verwijst naar doelwit nummer 1: de Oekraïense president Zelenski. Een filmcriticus verwees naar een Amerikaanse horrorfilm uit 2013, getiteld World War Z (voor Zombie) en sloeg een brug naar de verdoofde toestand van de Russische samenleving. Aan de andere kant dient de Z in het meest praktische geval om het Russisch militaire materieel snel en duidelijk te onderscheiden van het Oekraïense dat identiek is omdat het afkomstig is uit dezelfde fabrieken. Over de precieze betekenis blijft het speculeren. Maar wat me al lopend langs de Amstel als een schok trof, was de manier waarop mijn hersenen reageerden op dit overbekende bord. Onmiddellijk schakelden mijn gedachten over van onbetekenende dagelijksheden naar de oorlog en naar Rusland. Die sprong hadden ze eerder niet naar de waterleiding onder de grond gemaakt. Wat was hier aan de hand? De laatste letter in het klassieke Romeinse alfabet heeft in Rusland geen betekenis als letter. Toch verwijzen de eerder genoemde media zonder uitzondering naar de letter Z. Dat is op zich al een vorm van eurocentrisme, want de gemiddelde Rus ziet geen letter maar een teken zonder relatie met zijn of haar alfabet. De verwijzing naar woorden die op de betekenis van Z wijzen, is dus een westerse denkfout. De Z is hier gebruikt als beeld. En de kracht van het beeld is dat deze zich snel vermenigvuldigt in hoofden en harten van mensen. Hitler begreep die kracht van het beeld en wist dat de swastika (een oorspronkelijk Aziatisch symbool, hier beter bekend als het hakenkruis) zijn nazigedachtegoed een historisch fundament zou geven. Wat misschien begon als een praktisch symbool om tanks mee te onderscheiden, ontwikkelde zich via de media tot een beeld dat gevoelens opriep. Gevoelens van herkenning, heldendom, hoop, solidariteit, nationalisme, macht en oorlogszucht onder Poetinaanhangers. Een beeld dus dat collectieve gevoelens oproept die een groot land eenheid kunnen brengen. Geen wonder dat de Russische overheid het beeld onmiddellijk claimde en uitdroeg. Het beeld Z verovert inmiddels terrein in uiteenlopende contexten: van het T-shirt van de Russische turner Ivan Koeliak tot de buitenplaats van een kinderziekenhuis, waar kinderen een grote letter Z van sneeuw maakten. Aan de andere kant vult Z zich met angst, vijandschap, terreur, oorlogsmisdaden en gruwelijk bloedvergieten. De gevreesde Z staat voor een ongekende vernietiging van mensen en steden in Oekraïne. Net als de swastika verdeelt het aanvankelijk onschuldige beeld mensen en landen in de betekenis die ze eraan geven. Kazachstan en Kirgizië hebben de Z zelfs al in de ban gedaan. Het is daar bij wet verboden het Z-symbool in het openbaar te tonen. De Z is gekaapt en gecanceld, voor altijd in betekenis veranderd. En zo kon het gebeuren dat de Z van zinker een symbool werd voor een poging een deel van Europa totalitair te veroveren. Op de terugweg langs de Amstel, probeerde ik manieren te verzinnen om de Z weer te zien als letter en zo het beeld van oorlog en het Russische leger te wissen. Met de swastika is dat niet gelukt. In elk geval niet in de westerse wereld. Misschien moeten we het beeld niet aanvallen of verbieden, zoals deze week opnieuw gebeurde in verschillende Duitse deelstaten, maar er in gedachten iets overheen leggen. Om de Z te bedekken kunnen we toevlucht nemen in het werk van de Oekraïens-Russische kunstenaar Kazimir Malevitsj (1879-1935). Hij groeide op in een boerendorp op het platteland in Oost-Oekraïne. Zijn zwarte vierkant schilderde hij nadat hij in Moskou de kunstacademie had voltooid. Hij schreef: ‘In het jaar 1913, wanhopig proberend de kunst te bevrijden van het dode gewicht van de reële wereld, zocht ik mijn toevlucht in de vorm van het vierkant.’ Het zwarte vierkant wilde alle visuele verwijzingen naar de werkelijke wereld uitbannen. Het zwarte vierkant is een Zwart Vierkant. Niets meer en niets minder. Malevitsj en zijn geometrische benadering van kunst werd gewaardeerd door Lenin. Maar onder het bewind van Stalin verdween het werk van Malevitsj uit de openbaarheid en werd het door de staat gesteunde sociaal realisme de ‘officiële kunst’ van de Sovjet-Unie. Desondanks groeide het zwarte vierkant uit tot een icoon en inspireerde het midden in de Koude Oorlog vooral ook westerse kunstenaars, onder wie Donald Judd, Yves Klein en Jean Tinguely. Tuinen, platenhoezen, metrologo’s en de stad Brasilia zijn allemaal gebaseerd op de minimale geometrie die Malevitsj introduceerde met het zwarte vierkant. Al die tijd was het in Rusland niet te zien. Het duurde tot in de jaren tachtig voordat het werk daar weer werd tentoongesteld. In dat tijdsgewricht werd de presentatie van het Zwarte Vierkant gezien als een symbool voor vrijheid van denken en expressie. Het zwarte vierkant kan juist op dit moment, in een verscheurd Europa, helend werken. Een oneindig beeld om de gruwelijke werkelijkheid mee te bedekken. Van Z naar Zwart Vierkant. Malevitsj loopt voortaan mee langs de Amstel.||https://www.parool.nl/columns-opinie/opinie-hebben-de-russen-de-betekenis-van-de-letter-z-voor-altijd-veranderd~b815fdce/
2022-07-09||De lessen van Van Lammeren||Eerst lachen ze je uit, dan nemen ze je serieus. Dat geldt zeker voor Johnas van Lammeren, die in 2010 met de Partij voor de Dieren in de raad kwam. Bij zijn entree, herinnert Van Lammeren zich, klonken er nog dierengeluiden in de raad. Een aantal raadsleden verscheen in bont nadat Van Lammeren had voorgesteld geen subsidie meer te verlenen aan organisaties die bont gebruiken. Hoe anders is de wereld nu. Na twaalf jaar verlaat Van Lammeren de raad met flink wat successen op zak. Zijn voorstel over bont werd aangenomen, er kwamen ja/ja-stickers, een vuurwerkverbod, een vergunningplicht voor evenementen met dieren en meer. In 2018 werd hij verkozen tot beste raadslid van Nederland. Wie zoekt naar de erfenis van Van Lammeren ziet twee personen. Zo is er het bijzonder effectieve raadslid Van Lammeren. Dat zocht vaak naar laaghangend fruit, waarmee hij de progressieve coalitie op sentiment kon bespelen. Het kan toch niet zo zijn dat een stad die duurzaam wil zijn het toestaat dat ballonnen worden opgelaten op evenementen? En hoppa, daar was weer een verbod binnen. De strategie van Van Lammeren was vaak: voorstellen doen over onderwerpen waar andere partijen überhaupt nog nooit over hadden nagedacht, en dan meerderheden zoeken. Met spoeddebatten, vrijwel altijd over misstanden rond dieren, zette hij vanuit de oppositie daarnaast de schijnwerper op het bestaansrecht van zijn partij. Hij viel ook op met zijn continue aandacht voor de stadsfinanciën. Daarnaast is er de luis-in-de-pelsversie van Van Lammeren. Als hij naar de interruptiemicrofoon trok, wist je dat hij ging prikken waar het pijn deed. Zijn bijdragen waren vaak op en soms over de grens. Zo moest hij excuses maken nadat hij Sylvana Simons (Bij1) had gevraagd ‘nederig te gaan zitten’ in het debat over een schietincident bij De Nederlandsche Bank. De rol van luis in de pels kreeg de overhand nadat GroenLinks de grootste werd in 2018. Van Lammeren vond het moeilijk te verkroppen dat een links stadsbestuur het gemeentelijk afvalbedrijf privatiseerde en hekelde de plannen rond windturbines. Zijn bijdragen werden harder en de afstand tot de coalitie, waar hij in zijn eerste jaren goed mee kon samenwerken, groter. Hij was vasthoudend, kritisch en zichtbaar, maar ook iets minder effectief. Het lukte hem niet een derde door hem zo gewenste Van Lammeren aan de stad te laten zien, die van wethouder Klimaat. In de campagne noemde hij de GroenLinksplannen rond warmtenetten misdadig en hij stelde dat het klimaat er beter voor had gestaan als GroenLinks niets had gedaan. Kiezers verbaasden zich: zó ver zouden de Partij voor de Dieren en GroenLinks toch niet uit elkaar kunnen liggen? Van Lammerens partij haalde net als vier jaar eerder drie zetels, maar hij werd niet uitgenodigd voor de onderhandelingen. Nu wordt hij wethouder in Amersfoort. Komende week zal hij bij zijn afscheid in de raad ongetwijfeld een vurig slotpleidooi houden voor dierenwelzijn, goede stadsfinanciën en meer groen. Maar zijn erfenis heeft ook met zijn politieke stijl te maken. Voor oppositieraadsleden die concrete successen voor hun achterban willen behalen, biedt vooral zijn tweede raadsperiode een politieke masterclass. Politiek verslaggever Tim Wagemakers belicht in Republiek Amsterdam een politiek onderwerp uit de stad. Reageren? t.wagemakers@parool.nlLuister ook eens naar onze podcast Amsterdam wereldstad:||https://www.parool.nl/amsterdam/de-lessen-van-van-lammeren~ba1e7033/
2022-07-09||Mediapark||De publieke omroep heeft het maar druk met zichzelf. Deze week verscheen een rapport van het Commissariaat voor de Media, dat voor de zoveelste keer concludeerde dat het verzuilde omroepbestel achterhaald is. En voor de zoveelste keer zal er geen actie worden ondernomen. De zaak Shula Rijxman (ooit NPO-baas, nu wethouder in Amsterdam) blijft ook maar dooretteren: ze blijkt in 2017 op vakantie te zijn gegaan met Sander Dekker, toen staatssecretaris Media. En dan was er nog de boete die Ongehoord Nederland kreeg voor het ‘schenden van de journalistieke code’ van de NPO. Never a dull moment, zullen we maar zeggen. Komend najaar is het 30 jaar geleden dat een vliegtuig van El-Al neerstortte op twee flats in de Bijlmer, een ongeluk dat 43 mensen het leven kostte en nog altijd een open zenuw is in Zuidoost. KRO-NCRV staat ­uitgebreid stil bij de Bijlmerramp met het multimediale project Rampvlucht. Er komen een dramaserie, een podcast, een documentaire en een ‘digitale reconstructie’ waarin vanuit verschillende perspectieven wordt teruggeblikt op die dramatische 4 oktober 1992 en op de nasleep ervan, waarbij vele vragen onbeantwoord bleven. De serie is trouwens opgenomen in Rijswijk, maar dat geheel terzijde. Je moet het de VPRO nageven: nog altijd weet de omroep met het druppelsgewijs aankondigen van de Zomergasten flink meer aandacht te genereren dan de kijk­cijfers logischerwijs rechtvaardigen. Tegelijkertijd is het ook wel geruststellend dat in een tijd waarin alle instituties wankelen er tenminste nog één bastion van hoge cultuur is dat fier overeind blijft staan. Enfin, dit zijn de namen: Humberto Tan, Sandra Phlippen, Derk Sauer, Lieke Marsman, Raven van Dorst en Bessel van der Kolk. De presentatie is voor het zesde seizoen op rij in handen van Janine Abbring. Arie Boomsma, wat een ongrijpbaar fenomeen is die man toch. Presentator, sportschoolhouder, goeroe, Arie is het allemaal tegelijk en het is nauwelijks te bepalen of zijn gebrek aan zelfspot hem nou sympathiek of belachelijk maakt. Eerder dit jaar fotografeerde hij zichzelf zwemmend in een greppel en deelde hij zijn slaapkamerroutine (geen licht aan als hij ’s nachts gaat plassen), deze week maakte hij bekend dat hij met plakband op zijn mond slaapt om zichzelf te dwingen door zijn neus te ademen. ‘Je wordt dan frisser wakker en hebt meer energie,’ aldus Boomsma.||https://www.parool.nl/kunst-media/mediapark~b7fe1eb3/
2022-07-09||Deze vier platen neemt zanger Yvan Murenzi mee naar een onbewoond eiland||“Dit is het eerste album dat echt mijn ogen opende en me mogelijkheden liet zien voor een eigen muzikale carrière. Mijn broer en ik gebruikten de creativiteit op dit album om zelf met muziekideeën te komen. We zagen King Krule ook live in Botanique in Brussel, dat was geweldig. Door hem zagen we dat het mogelijk is om verschillende muziekstijlen als rock, elektronische muziek, hiphop en jazz met elkaar te combineren.” “Tot nu toe is dit mijn favoriete album van Lamar. Ik heb dit album gekozen omdat het wat mij betreft zijn muzikaalste plaat is. Zo zijn er verschillende nummers die veel instrumentale delen hebben, dat is wat ik er zo leuk aan vind. Tevens iets wat ons inspireerde om dit ook zelf te gaan doen.” “Ik zou dit album meenemen naar een onbewoond eiland omdat het een plaat is waar ik de hele dag door naar kan luisteren. Misschien zelfs voor altijd wel. Er staat ook een heel toffe samenwerking van Galimatias met de Franse rapper Bas en r&b-artiest Xavier Omär op dit album, het nummer GPS.” “Het is lang geleden dat ik een artiest tegenkwam die ik meteen leuk vond. Maar bij Dijon was het liefde op het eerste gezicht. Een van mijn favorieten op het album is Big Mike’s. Ik zat heel erg te twijfelen of ik dit album moest kiezen of For Emma, Forever Ago van Bon Iver, maar Absolutely is een stuk nieuwer en het is ook gewoon een geweldig album. Elk nummer is perfect.”||https://www.parool.nl/kunst-media/deze-vier-platen-neemt-zanger-yvan-murenzi-mee-naar-een-onbewoond-eiland~b53f9e78/
2022-07-09||Muziekjournalist Erik Voermans schreef duizenden recensies: ‘Critici houden zich tegenwoordig erg op de vlakte, maar als iets niet deugt, moet dat worden gezegd’||“Zo ik iets ben, ben ik een Hagenees. Geboren in een opbouwwijk geheten Morgenstond. Mijn vader was ambtenaar en daarvoor beroepsmilitair. Mijn moeder was huisvrouw, zoals dat heette. Mijn ouders waren niet erg met muziek bezig. Ze hielden van de accordeonist John Woodhouse, de elpee James Last op klompen draaiden ze ook veel. Ik werd op de lagere school door frater Raimundo uitgenodigd lid te worden van het kerkkoor. Bij mijn eerste repetitie zaten achterin een paar grote jongens te klieren. Raimundo stapte er op af en gaf ze – pets! – een klap midden in het gezicht. Ik dacht: dit is mijn wereld niet. Misschien is daarmee een carrière als voorzanger in de knop gebroken.” “Lichting 80-5. Ik diende bij de cavalerie in het elfde tankbataljon. In een Leopardtank laadde ik superzware granaten in de loop. Die Leopards, waar je met zijn vieren in zat, waren toen je van het. Zo’n ding kostte wel een miljoen gulden. De opleiding vond ik leuk, de parate diensttijd strontvervelend, echt zonde van mijn tijd. Het enige wat ik er heb geleerd was pilsekindjes innemen en wodka drinken.” “Pas op mijn 25ste ben ik met die studie begonnen, in Utrecht. Als kind wilde ik altijd gymleraar worden. Maar na drie jaar op de Haagse Academie voor Lichamelijke Opvoeding moest ik toegeven dat het niets voor mij was. Na mijn diensttijd ben ik uit pure wanhoop naar de Bibliotheek en Documentatie Academie in Den Haag gegaan. En toen ik dáár mee klaar was, dacht ik: nu wil ik alles van muziek weten. Mijn Haagse buurjongen Rieks Bauman had met die keuze veel te maken. Dat was een interessante vogel, die onder invloed van lsd en verdovende sigaretjes luisterde naar muziek van Stockhausen en andere rare componisten.” “Op mijn zestiende mee begonnen, ook best laat. Ik heb het mezelf geleerd. Zonder te begrijpen wat er muzikaal allemaal gebeurde, speelde ik loopjes van jazzrockgitaristen als Al Di Meola en John McKnoflook (John McLaughlin) na. Toen een paar jaar later de punk opkwam, vond ik dat helemaal niks. Johnny Rotten and the Diapers of hoe die lui ook heetten: ketelmuziek voor bavianen. Ik ging een heel andere kant op. Via de jazzrock kwam ik bij de jazz en dan vooral de experimentele jazz. De late Coltrane, het Art Ensemble of Chicago, Albert Ayler; het kon me niet gek genoeg.” “Al die jaren mijn vaste plek in het Concertgebouw. De legendarische Paroolrecensent Lex van Delden zat er ook al. Het is een ideale plek, zowel qua akoestiek als qua zicht. Zeker vocale muziek klinkt er helder en transparant, zit je iets verder naar achteren dan heb je al een ander geluid. Heel fijn is ook dat je vanaf mijn plek de pianist op zijn handen kunt kijken. De Volkskrant zit op het balkon, die zien daar niets van.” “Mooie stad... achter de duinen. Ik ben er niet vaak geweest, hoe raar dat ook klinkt. Het is de bakermat van de klassieke muziek, de plexus solaris. Haydn, Mozart, Beethoven, Schubert... Iedereen komt ervandaan of heeft er gewoond. En de Wiener Philharmoniker is nog altijd het beste orkest van de wereld. De stad ademt muziek, daar kun je vanuit Nederland alleen met jaloezie naar kijken. In Wenen weet iedere taxichauffeur alles van klassieke muziek.” “Ik kan heel ontroerd raken van muziek, zeker nu ik op leeftijd ben. Ik begin steeds meer een huilebalk te worden, ben ik bang. Het komt op de meest onverwachte momenten en ik kan wenen om een enkel akkoord. Ik had het sterk bij de opera Written on Skin van George Benjamin. Je kunt je in zo’n zaal niet helemaal laten gaan natuurlijk, dan zit je voor gek, maar eigenlijk doe je jezelf daarmee tekort. Thuis hoef ik me niet in te houden. Popmuziek? Ja, heb ik het ook bij. Bij een mooie, beetje gruizige soulstem ben ik niet te houden.” “Ik was voor de krant naar het jaarlijkse Wagnerfestival in het Duitse Bayreuth. Het regende verschrikkelijk en ik stond onder een luifel te wachten. Uit een auto van de BBC kwam een mevrouw die vroeg of ze mijn paraplu mocht lenen. ‘For our presenter.’ Even later zag ik tot mijn verbijstering Stephen Fry onder mijn paraplu lopen! Ik ben ook groot liefhebber van Blackadder, thuis keken we ook graag naar de door hem gepresenteerde quiz QI. En hij weet veel van klassiek.” “In Bayreuth was hij er later op een persconferentie ook weer en heb ik me voorgesteld: ‘I’m the umbrella man.’ Hij was ontzettend aardig. Angela Merkel was er ook, ze is een enorme Wagnerkenner. Stephen Fry bekeek haar van een afstand en zei: ‘Hmm, rather a mousy type, isnt’t she?‘ Aan zijn rol in De ontdekking van de hemel had hij wat woordjes Nederlands overgehouden. Bij het afscheid zei hij: ‘Doeiiii’. Later bij het concert bleken we op dezelfde rij te zitten. Hij prikte me bij het langsgaan in de borst en zei: ‘Schicksal!’ Mijn eerste MeToo-ervaring.” “Sinds ik landelijker ben gaan wonen, in de Betuwe, heb ik kippen. Ik heb ze leren kennen als grappige, lieve en slimme wezens, die het niet verdienen geslacht en opgegeten te worden. Zes heb ik er op het ogenblik, elk met een eigen karakter. Van links naar rechts zijn het: Klaartje, Racerudy, Juultje, Spikkel, Witje en de haan Gilberto Gil, ook wel Gil Bill, die we zo hebben genoemd omdat hij zo hard gilt. Vroeger at ik graag een kippenbout, nu krijg ik die niet meer door mijn strot. Ander vlees smaakt me ook niet meer, ik ben hardcore vegetariër geworden. Ik sla ook geen vliegen meer dood, ik laat ze vrij.” “Het 26-jarige dirigeergenie. Ik heb hem maar drie keer meegemaakt, te weinig om echt iets over hem te zeggen. Maar dat het Concertgebouworkest hem unaniem als nieuwe chef wil, zegt genoeg. Verbijsterend dat je op die leeftijd al zo goed kunt zijn. Verbijsterend dat je op die leeftijd überhaupt iets kunt. Toen ik zo oud was als hij was ik een soort randdebiel.” “De grootste dirigent die ik aan de gang heb gehoord, zeker de laatste tien jaar. Het is nauwelijks uit te leggen wat hij deed. Er kwam een oud breekbaar mannetje het podium op. Hij hief zijn hand en er klonk een geluid dat je de adem benam. Stond er een ander die precies hetzelfde deed, dan gebeurde het niet. Verklaar maar eens hoe dat kan. Ik heb hem vier keer geïnterviewd. Nooit in Amsterdam, wat wel aangaf hoe beroemd hij was. Een héél aardige man. Hij hoefde een artikel ook nooit van tevoren te lezen, hij vertrouwde je. En hij had altijd nieuws. Mijn scoop dat hij nooit meer wilde werken met het Concertgebouworkest, dat hem weer eens had beledigd, werd overgenomen door Het Journaal.” “Ik ben een liefhebber van dichtkunst, van hermetische dichtkunst zelfs. Ik sta op het standpunt dat kunst pas interessant wordt als je er helemaal niets meer van begrijpt, als je je associatieve vermogen moet aanzetten en je geest moet laten waaien. Het is een niet heel populair standpunt meer, want de mensen willen tegenwoordig alleen friet met mayonaise. Maar goed, ik kreeg van iemand een cd met opnames van Lucebert die eigen werk voordroeg. Ik vond het zo hartverscheurend mooi dat ik er gitaarmuziek bij maakte. Het leidde tot de pracht-cd De hemelse wanklank, die mij veel roem en eer bracht. Er verscheen niet alleen een lovende bespreking in de NRC, hij was ook onderdeel van een tentoonstelling in het Van Abbemuseum.” “Ik denk wel eens dat er een tijd komt dat ik, als ik seniel ben geworden bijvoorbeeld, alleen nog maar Zappa draai. Bij hem is voor mij alles begonnen. Ik ben altijd een compulsieve lezer geweest van teksten over muziek. Ik kon als jongen meelullen over muziek die ik nog nooit had gehoord. Van die Zappa, over wie ik zo vaak las, vond ik in de platenbieb de elpee Roxy and Elsewhere. Het eerste nummer, Penguin in Bondage, vond ik geen reet aan. Waar was alle ophef over? Ik zette door en op kant twee snapte ik het. Jezus, wat goed.” “Alles wilde ik horen van Zappa. Maar hij was ook de man die me via interviews de weg wees naar componisten als Webern, Varèse, Stravinsky, Bartók, allemaal namen die me toen nog niets zeiden. Ik dook helemaal de modern-klassieke hoek in, pas later ben ik afgedaald in de muziekhistorie. Zappa is geen pure componist, maar hij is ook geen pure rockmuzikant. Hij zit er tussenin en juist dat hybridische maakt hem zo interessant. Op dat gebied was er in de twintigste eeuw geen groter genie dan hij.” “Ook een held. De eerste keer dat ik hem interviewde, was bij hem thuis in Kürten. Hij woonde in een prachtig onder architectuur gebouwd huis. Niet warm te krijgen, maar dat deed er niet toe. Hij had een reputatie als knorrig, vijandig zelfs. Begrijpelijk, want hij werd door de Duitse pers voortdurend over de kling gejaagd. Toen ik de huiskamer inkwam, kreeg ik bijna een hartinfarct van schrik: vanuit een bepaalde hoek leek hij ontzettend veel op mijn vader. Het brak wel het ijs, hij viel alles mee. Toen ik hem later mijn verslag van de opvoering van zijn Helikopterkwartet stuurde, kreeg ik een heel aardig kaartje terug: ‘Mein Holländisch wurde spontan besser als ich Ihren guten Text las’.” “In augustus komt mijn veelgelezen debuutroman Neubach uit. Hoofdfiguur Vladimir Neubach is, het zal niet verbazen, een componist. In de jaren vijftig vlucht hij voor Stalin van de Sovjet-Unie naar Amsterdam. In het wereldje waar hij daar terechtkomt, zal de ingevoerde lezer wat personages herkennen. Een sleutelroman? Nee, nee, er zitten wat sleutelige elementen in, maar zeker 90 procent is ontsproten aan de fantasie des auteurs.” “Ik heb er in 33 jaar echt dui-zen-den geschreven. Daar zaten soms krankzinnige vormexperimenten tussen. Het tekent Het Parool dat die gewoon afgedrukt werden, ik kreeg alle vrijheid. Ik ben ook hard geweest. Critici houden zich tegenwoordig erg op de vlakte, maar als iets niet deugt, moet dat worden gezegd, vind ik. Een componist heeft jaren aan een stuk gewerkt en ik hoor al binnen vijf seconden dat het niet goed is. Dat is gruwelijk natuurlijk, maar iemand moet het opschrijven. En omdat mijn naam onder die recensie staat, sta ik ook ontzettend in mijn blote kont. Een recensie zegt net zoveel over degene die hem schreef als over het besproken kunstwerk, meer zelfs waarschijnlijk. In die zin zijn mijn ongeveer 5000 recensies voor de krant een langgerekte autobiografie.”||https://www.parool.nl/kunst-media/muziekjournalist-erik-voermans-schreef-duizenden-recensies-critici-houden-zich-tegenwoordig-erg-op-de-vlakte-maar-als-iets-niet-deugt-moet-dat-worden-gezegd~beb83fa0/
2022-07-09||Rugpijn, chronische bronchitis of depressie: veelvoorkomende kwalen zijn niet sexy voor wetenschappers||We weten steeds beter hoe vaak verschillende ziektes voorkomen, hoe dodelijk ze zijn en of ze de kwaliteit van leven beïnvloeden. Met deze kennis is per aandoening de wereldwijde ziektelast vast te stellen, bepaald door hoe vaak het voorkomt vermenigvuldigd met de ernst van die kwaal. Dat levert interessante informatie op. Zo denken veel mensen dat in Afrika de top 3 belangrijkste ziekten gevormd wordt door aids, malaria en tuberculose, maar dat is allang niet meer waar. In Afrika hebben hart- en vaatziekten, zoals hartinfarcten en beroertes, inmiddels de meeste impact op de gezondheid. Oorzaak is dat infectieziekten in armere landen steeds effectiever worden bestreden, zodat mensen oud genoeg worden om – door geïmporteerde westerse gewoontes onder leiding van McDonald’s en Pepsi Cola – hun vaten te laten dichtslibben. In westerse landen worden hart- en vaatziekten juist van hun eerste plaats verstoten door kanker als belangrijkste ziekte. Dat is niet omdat kanker zo veel vaker voorkomt, maar vooral omdat hart- en vaatziekten zoveel beter kunnen worden behandeld. Vooruitgang in medische kennis door wetenschappelijk onderzoek leidt tot betere aanpak van ziektes. Een goed voorbeeld is de spectaculaire verbetering in de behandeling van een hiv-infectie, regelrecht het gevolg van een massale investering in research. Nog steeds werken wetenschappers hard aan veelbelovende programma’s om deze ziekte de baas te worden. Of denk aan de wetenschappelijke respons op covid met razendsnelle ontwikkeling van effectieve oplossingen. De belangrijkste manier om nieuwe wetenschappelijke kennis wereldwijd te delen is via publicaties in internationale tijdschriften. De database van medisch wetenschappelijke artikelen bevat inmiddels 30 miljoen publicaties en daar komen dagelijks 3000 artikelen bij. Hoewel uiteraard niet al die artikelen even belangrijk of relevant zijn, is dit toch een uiting van de gigantische wereldwijde investering in medisch onderzoek. Superslimme onderzoekers zijn voortdurend bezig die gigantische berg wetenschappelijke publicaties te analyseren. Zij tonen telkens weer aan dat er een indrukwekkende mismatch is tussen de wereldwijde ziektelast van bepaalde aandoeningen en het volume aan wetenschappelijke publicaties over die ziektes, lees: de hoeveelheid onderzoek die naar deze ziektes wordt gedaan. Zo wordt bijvoorbeeld relatief weinig onderzoek gedaan naar veelvoorkomende aandoeningen, zoals rugpijn, chronische bronchitis of depressie. Kennelijk zijn die ziekten niet sexy genoeg om een wetenschappelijke carrière aan te wijden of om onderzoekssubsidies voor te verstrekken. Daarentegen wordt relatief veel onderzoek gedaan naar ziektes die tamelijk zeldzaam zijn, waaronder bepaalde weinig voorkomende vormen van kanker of leveraandoeningen. Niet verrassend is er daarbij een opvallende invloed van de farmaceutische industrie: zodra voor iets misschien een effectief pilletje kan worden gevonden schiet het aantal publicaties als een raket omhoog. Als met vooral gemeenschapsgeld gefinancierd onderzoek bedoeld is om de wereldbevolking gezonder te maken, zou onderzoek naar veelvoorkomende kwalen meer geprioriteerd moeten worden. Een interessante uitdaging voor universiteiten en onderzoeksfinanciers. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/rugpijn-chronische-bronchitis-of-depressie-veelvoorkomende-kwalen-zijn-niet-sexy-voor-wetenschappers~ba1c142e/
2022-07-09||Jeroen Theunissen schreef over zijn wandeling van Ierland naar de Bosporus: ‘Een ongerept Europa bestaat niet meer’||‘Ik voelde de opwinding van wie voor langere tijd vertrekt uit de wereld van carrièreplanning, efficiëntie, ondernemerschap en return on investment, op zoek naar eenzaamheid, nutteloosheid, traagheid en romantiek, wolkenvelden, mijmeringen en sterrenhemels,’ schrijft Jeroen Theunissen in Ik= cartograaf, zijn eerste non-fictieboek. ‘Maar ik voelde ook de pijn en de schaamte van wie op de vlucht is.’ Met een ziel vol tegenstrijdigheden besloot de Gentse auteur in 2017 vanuit de Ierse eilandjes Little en Great Skellig, met zicht op de Atlantische Oceaan, naar de Bosporus te wandelen. Dwars door het Europese continent, via Engeland, Nederland, Duitsland, Oostenrijk, Slowakije, Tsjechië, Polen, Oekraïne, Roemenië en Bulgarije, in dagelijkse mootjes van 30 à 35 kilometer. In eerste instantie was er ‘die onstelpbare drang om weg te gaan.’ “Die onrust om te vertrekken was al fors in mijn andere boeken aanwezig, altijd weer ging het over weggaan en thuiskomen. In mijn gedichtenbundel Hier woon ik heb ik mezelf al eens als personage opgevoerd en dat doe ik hier opnieuw. En is zoeken op welke plek je rust vindt geen universeel thema?” De schrijver werd bovendien geplaagd door angstaanvallen en merkte dat zijn huwelijk slagzij maakte. Redenen genoeg om de vlucht vooruit te kiezen. Dat moest geen wandelboek worden: de stapel die de laatste decennia op onze boekenplank belandde is groot genoeg – van Rebecca Solnit tot Frédéric Gros en van Robert Macfarlane tot Raynor Winn. “Ik heb daar eigenlijk niet over nagedacht. Ik koester vooral de Angelsaksische traditie van nature writing, waar ik mijn kleine bijdrage aan wilde toevoegen.” Maar zijn drang om grenzen en landen te verkennen zat dieper. Theunissen bleek het type jongetje dat zijn vinger argeloos liet ronddwalen over kaarten in allerlei soorten en formaten. Of over lichtgevende wereldbollen zoals die vroeger in veel jeugdkamers prijkten. Twintig jaar geleden vond hij in een reiswinkel een kaart die hem bovenmatig beviel. Thuisgekomen legde hij die op de vloer om te bestuderen. “Zoals Marlow in Joseph Conrads Heart of Darkness had ik wel op zoek willen gaan naar de blanco plekken op de kaart, er mijn vinger op willen drukken en vol overtuiging willen uitbrengen dat ik die oorden op een dag zou bereizen. Maar er waren geen witte plekken meer, niet op mijn kaart en niet in de werkelijkheid. Toch vatte die kaart mijn verlangen samen.” Theunissen liet bij zijn expeditie bewust de gps achterwege en verliet zich ietwat anachronistisch op kaarten. Of hij volgde de Grote Routepaden, in zijn geval de E8. “Gps maakt ons tot passieve opvolgers van instructies, terwijl kaarten ons ruimtelijk inzicht versterken. En ik wilde ook spelen met de mogelijkheid om te kunnen verdwalen. De ceo van Google heeft ooit gezegd dat we de laatste generatie zijn die weten wat het is om te verdwalen. Ik vind dat jammer. Een paar honderd of duizend jaar geleden was verdwalen natuurlijk een heel slecht idee. Het betekende in veel gevallen je einde. Nu is het een romantische luxe om te dolen.” “Ik weet het: ik kon mijn trip slechts maken omdat ik een vrouw had die voor mijn kinderen zorgde én die ik pijnlijk genoeg nadien verliet. Op dat moment liet ik de verantwoordelijkheid aan anderen over. Dat gegeven is al ambigu. Het klinkt bovendien ook als een mannelijk ideaal dat je zomaar kunt vertrekken en jezelf terugvinden, je kunt laven aan de cultuurgeschiedenis.” Is Ik = cartograaf een escapistisch boek? “Noem het gerust een ode aan dagdromen, een eerherstel van het tijdverlies.” Maar Theunissen zet zichzelf ook regelmatig in zijn hemd. Zo geeft hij toe dat de angst hem overviel als de schemering te snel inviel en hij zijn bestemming nog niet had bereikt, of met enige begerigheid een gastvrouw in de badkamer begluurde. Of dat hij zijn vrouw een keer bedriegt. “Ik probeer mezelf inderdaad niet vrij te pleiten. En ik ben geen onverschrokken reiziger. Denk je werkelijk dat veel ontmoetingen onderweg zo opbeurend zijn? In de meeste reisboeken lijkt het alsof elk mens dat je tegenkomt duivels interessant is. Dat is helaas niet zo. In Ik = cartograaf reken ik af met reisliteratuur waarin een verteller alles van bovenaf bekijkt en daar ironisch commentaar op geeft. Ik schets mezelf als een dubbelzinnig personage. Met zijn kleine kantjes.” Graven naar de oorzaken van zijn huwelijkscrisis doet Theunissen nauwelijks. “Uit respect voor de relatie. Het is niet de bedoeling anderen te schaden of te bruuskeren. Wel om mezelf neer te zetten, gegrepen door een zekere rusteloosheid en mijn pogingen om die te overstijgen. Er weer iets goeds van te maken.” Zo handelt Ik = cartograaf ook over thuiskomen, in Gent, zij het zonder loutering. “Wel met het besef dat ik een vader was die bij terugkeer de mouwen moest opstropen en voor zijn twee kinderen moest zorgen.” Theunissen begon zijn tocht vijf jaar geleden. Nu pas is Ik = cartograaf klaar. Maar intussen heeft Europa een onwaarschijnlijke metamorfose doorgemaakt. Heeft hij nooit gevloekt bij het schrijven? “Nee, het is net goed dat er vijf jaar overheen zijn gegaan; het is beter uitgekristalliseerd. Ik kon ook een jaar niet schrijven door een verbouwing en mijn scheiding. De wandeling is een momentopname. Pas later ben ik die gaan aanvullen met een uitgebreid geschiedkundig gedeelte.” Aan verregaande conclusies over Europa waagt Theunissen zich niet. Wel spitst hij zich toe op de impact van nationalisme, klimaat en vluchtelingencrises. “Wat mij opviel, is hoe klein Europa is. Hoe dicht alles bij elkaar staat en ligt. In een volledige verlatenheid kom je zelden terecht, een ongerept Europa bestaat niet meer. Alles staat op een kluitje en bossen palen aan industriegebied en snelwegen. Bestaat een authentiek landschap nog wel? Alles in Europa is actief door de mens bewerkt. Er is onwaarschijnlijk veel fauna verloren gegaan, er moest ruimte worden gemaakt. Veel bos is verwoest om het pad te effenen voor wat later kwam: de landbouw, de ontginning en de beschaving. In Midden-Engeland zie je de bakermat van onze macht en welvaart, maar ook de ongebreidelde bevolkingsgroei en de milieucatastrofe.” Theunissen belandde even in West-Oekraïne alvorens naar Roemenië door te steken. “Lviv, vroeger Lemberg of Lwow, is de enige plek waar ik niet wandelend heen trok. We beseffen nog niet dat die stad pal in het midden van Europa ligt. Hij is ook bijzonder mooi. Joseph Roth, die er vlakbij werd geboren en er studeerde, noemde het ‘de stad van de verdwenen grenzen’. Toen ik er was, hadden Oekraïners nog net een visum nodig om naar Europa te komen. Vlak daarna werd dat afgeschaft. Toch keek men in Polen naar Oekraïne als een ver buitenland, helemaal niet behorend tot Europa. Hoe anders liggen de kaarten nu.” Ik = cartograaf drijft amper op pittige anekdotiek. “Denk je dat er in Europa nog plots een beer tegenover jou staat? Welnee. Het ging me er meer om een sfeer te vatten. Je stapt uit je stramien, je valt letterlijk uit je leven. Wandelend door Duitsland realiseerde ik me plots dat ik nog niets spectaculairs had meegemaakt. Ik dacht: er moet hier iets gaan gebeuren, ik ben wel een boek aan het schrijven!” Lachend: “Tot ik de absurditeit van die gedachte besefte.” Het woord avontuur heeft nauwelijks nog betekenis, vervolgt hij scherp. “Het is een ‘vermarkt’ woord. We zijn nooit meer disconnected. Reizen en bestemmingen afvinken gebeurt alsof de wereld een eindeloze lusttuin is. Dat viel me op toen ik in Roemenië op een camping een Fransman en een Duitser hoorde pochen over alle plaatsen waar ze geweest waren. Ze praatten over Aziatische landen als over een straat in Lyon of Frankfurt. Het had iets pijnlijks. Maar ik voelde ook medelijden: de Fransman was opgevoed in een land en continent dat zich als vanzelfsprekend superieur en open voelde. Wit en mondig en vol zelfvertrouwen. Maar hij had geen diepgang.” Nieuwsgierigheid kun je evengoed botvieren in de stad, in je omgeving, in de nabije natuur, is een conclusie die hij trok. “Dat onderscheid tussen thuis zijn en weggaan stel ik niet meer zo absoluut. De Franse aristocraat Xavier de Maistre (1763-1852) zette een neus naar de reisliteratuur van zijn tijd en beschreef in Voyage autour de ma chambre een 42 dagen durende tocht door zijn kamer. Maar mijn verlangen naar de verte zal blijven, de drang ook om alles achter te laten. Al is die nu gelukkig minder urgent.”||https://www.parool.nl/kunst-media/jeroen-theunissen-schreef-over-zijn-wandeling-van-ierland-naar-de-bosporus-een-ongerept-europa-bestaat-niet-meer~bdf07b21/
2022-07-09||Overheid liet Taghi’s lijn vanuit de EBI open – tot de moord op Peter R. de Vries  ||Vanaf het moment dat Ridouan Taghi in december 2019 vanuit Dubai naar de Extra Beveiligde Inrichting (EBI) in Vught is overgebracht, leeft de vrees dat hij zal proberen te ontsnappen. Volgens tipgevers van de politie is daarvoor al lang en breed een budget uitgetrokken door zijn organisatie. Eind 2020 wordt die angst concreet. Uit binnengekomen informatie blijkt dat Taghi’s vertrouwelingen mogelijk een uitbraak voorbereiden. Justitie begint een onderzoek. Op dat moment zijn opsporingsdiensten erin geslaagd om de onder criminelen populaire berichtenservice Sky ECC te kraken. Uit onderschept berichtenverkeer blijkt dat Taghi’s vertrouwelingen al een tijdje proberen via een advocaat met hem te communiceren. Zo zijn er berichten tussen een zus en een neef van Taghi waarin het gaat over usb-stick en iemand die met ‘ze’ en ‘advo’ wordt aangeduid. De recherche concludeert dat het over Inez Weski moet gaan, Taghi’s advocaat, en vermoedt dat zij mogelijk informatie de EBI in en uit heeft gevoerd. Dat is vanzelfsprekend streng verboden. De EBI isoleert de gevaarlijkste gevangenen, ook om te voorkomen dat die informatie naar buiten sturen. Taghi geniet een ijzingwekkende reputatie. Justitie brengt hem in twee strafzaken in verband met ten minste elf liquidaties en nog een hele reeks moordplannen. Onlangs werd daarvoor levenslang tegen hem geëist in het Marengoproces. Zonder uitzondering gaat het om moorden die op afstand besteld zijn. Kortom: als Taghi vanuit de strengst beveiligde inrichting van het land een open lijn met de buitenwereld heeft, is dat om meerdere redenen een enorm veiligheidsrisico. Smokkelde Weski informatie naar en van Taghi? Het wordt nooit vastgesteld. Justitie maakte afgelopen woensdag bekend dat het niet bevestigd is en dat stukken over de usb-stick daarom pas zeer laat aan het dossier zijn toegevoegd. Ook stelde het OM dat ‘geen actief nader onderzoek’ is gedaan naar de mogelijkheid dat zij een USB-stick naar en van Taghi heeft gebracht. Weski zelf ontkent dat ook met klem. In de onderschepte berichten lijkt het er op dat de verhoudingen tussen de getrouwen van Taghi en Weski verstoord zijn geraakt. Familieleden van Taghi beklagen zich erover dat de raadsvrouw nauwelijks reageert en geen informatie terugkoppelt. ‘New lawyer’, oordeelt een zoon van Taghi. De daad lijkt bij het woord te worden gevoegd. Youssef Taghi, een neef van Ridouan Taghi met een bescheiden advocatenpraktijk, meldt zich in december 2020 als diens advocaat voor ‘mediazaken’. De Dienst Justitiële Inrichtingen (DJI) weigert hem aanvankelijk de toegang. Het Openbaar Ministerie zal veel later zeggen dat op dat moment een klacht is ingediend bij de deken van de Orde van Advocaten in Gelderland, waar Youssef Taghi toen zijn praktijk runde. Daarmee suggererend dat die klacht ging over signalen dat Youssef Taghi zijn geheimhoudingsplicht schond in zijn relatie met zijn neef Ridouan. Het zit anders. Al in maart 2020, dus negen maanden vóórdat Youssef Taghi zich bij de EBI meldde, heeft het OM inderdaad een melding over hem gedaan bij de deken. Die houdt geen verband met Ridouan Taghi maar gaat over Anouar Taghi, een andere neef, die verdacht wordt van de moord op advocaat Derk Wiersum in 2019. De klacht gaat erover dat Youssef Taghi mogelijk misbruik zou hebben gemaakt van zijn geheimhoudertelefoon, een toestel waarmee advocaten vertrouwelijk kunnen communiceren met hun cliënten. “Ik heb van het OM niets vernomen omtrent vermoedens of aanwijzingen ten aanzien van mogelijk misbruik van privileges door Youssef Taghi in relatie tot Ridouan Taghi,” aldus deken Maaike Bomers afgelopen december in het Advocatenblad. “Ik had ook geen enkel ander aanknopingspunt om daar enig onderzoek naar te kunnen doen.” Nadat Youssef Taghi de toegang tot de EBI is geweigerd, heeft de deken op eigen initiatief een aantal ‘indringende’ gesprekken met hem gehad. Daarin is hem gevraagd of het verstandig is dat hij voor zijn neef Ridouan gaat werken in verband met de familierelatie. Daar blijft het bij. Om Youssef Taghi uitvoerig te kunnen onderzoeken, was voor Bomers ‘informatie van het Openbaar Ministerie van wezenlijk belang’. Dergelijke informatie is door het OM niet verstrekt. Op 4 maart 2021 presenteert de deken haar bevindingen over een onderzoek dat dus niet gaat over het bijstaan van Ridouan Taghi. Ze heeft geen misbruik van de geheimhoudertelefoon kunnen vaststellen. Daarmee is het onderzoek klaar. Het verbod voor Youssef Taghi om de EBI te bezoeken, wordt daarop opgeheven. Vanaf dat moment loopt hij de deur plat in Vught. In de maanden die volgen, brengt hij bijna honderd bezoeken aan Ridouan Taghi, soms komt hij meerdere keren per dag. Daarnaast belt hij héél vaak. In urenlange gesprekken praten de neven over strafdossiers en krantenartikelen. Zo nu en dan klinkt alleen nog gefluister en gekras. Wat ze dan bespreken, is onduidelijk omdat er op dat moment nog geen afluisterapparatuur in de spreekkamer hangt. Daarmee lijkt Youssef Taghi een veel groter risico te vormen dan Weski. Hij heeft ongecontroleerd toegang tot neef Ridouan. Over dat gevaar trekken vanaf april 2021 vele direct en indirect betrokkenen aan de bel bij de staat. De lijn wordt echter niet doorgesneden. Later zal John Lucas, hoofdofficier van justitie, zeggen dat het recht op vrije advocaatkeuze een groot goed is en dat het niet verboden is dat iemand zich laat bijstaan door een familielid. Op de achtergrond speelt een richtingenstrijd tussen de rekkelijken en de preciezen binnen het Openbaar Ministerie. Er zijn magistraten die vinden dat je niet in de buurt mag komen van schending van bijvoorbeeld het recht op vrije advocaatkeuze. De preciezen. Tegenover hen staan magistraten die vinden dat het OM, binnen de grenzen van het recht, eerder moet ingrijpen als het vermoeden bestaat dat advocaten worden misbruikt. Uiteindelijk wordt niet ingegrepen. Overigens geldt sowieso dat justitie eerst een verdenking tegen de advocaat moet formuleren en dan toestemming moet vragen aan een rechter-commissaris om bijvoorbeeld te mogen afluisteren, wat weken kostbare tijd vergt. Op 6 juli 2021 wordt Peter R. de Vries na het verlaten van de studio van RTL Boulevard in de Lange Leidsedwarsstraat neergeschoten. Terwijl getuigen ontredderd toekijken of proberen te helpen, lopen twee bijna identiek geklede mannen met smartphones voorbij. De recherche vermoedt dat zij de neergeschoten De Vries opzettelijk filmen, om de maatschappij maximaal te schokken. De Vries overlijdt op 15 juli. Hoewel het doodschieten van De Vries geen ander doel lijkt te hebben dan het zaaien van terreur, willen toenmalig justitieminister Ferd Grapperhaus en andere autoriteiten er om onduidelijke redenen niet aan dat etiket op de moord te plakken, wat mogelijk meer bevoegdheden zou geven – ook bij het doorknippen van Taghi’s open lijn vanuit de EBI. Acht dagen na De Vries’ overlijden, op 23 juli 2021, geeft de onderzoeksrechter toestemming afluisterapparatuur in de spreekkamer in de EBI te plaatsen. Eerst hapert de apparatuur, maar in augustus 2021 worden de eerste gesprekken tussen Youssef en Ridouan opgenomen. In september worden ook heimelijk camera’s geplaatst. Uit de opgenomen conversaties en camerabeelden van informatie die de twee elkaar via iPads en op papier tonen, blijkt dat Ridouan Taghi inderdaad een zeer gewelddadige uitbraak plant. Daartoe heeft hij drie scenario’s die door ‘echte pro’s’ moeten worden gedaan, ‘niet gasten die een overval plegen’. De opdrachten, die Youssef naar buiten brengt, zijn volgens justitie bestemd voor twee van zijn zonen en Jaouad F., nóg een neef. Bovendien houdt Taghi zich volgens justitie bezig met het omkopen van Marokkaanse rechters, drugshandel en witwassen. Hij informeert naar ‘nieuwe klussen’ van vermoede zakenpartners en wil op de hoogte blijven van vastgoedprojecten in Dubai. Ook verordonneert hij vanuit de EBI geweld. Hij geeft de opdracht een ex-zwager (‘de hond’) invalide te maken. Op 29 september 2021 schrijft Taghi aan Jaouad F. dat het ‘goed gedaan moet worden’. Justitie stelde deze week dat de opdracht voor de mishandeling van de ex-zwager is uitgezet bij Krystian M., een nu 27-jarige Pool uit Gelderland. Daarmee presenteert justitie de communicatielijn van Ridouan Taghi naar advocaat Youssef Taghi, naar neef Jaouad F., naar Krystian M. Deze Krystian M. is met die kennis van nu een hoogst interessante speler. Volgens de opsporingsdiensten maakt hij deel uit van de criminele organisatie van Anouar Taghi, die auto’s stal die voor liquidaties werden gebruikt. Hij zat in de tweede helft van 2020 in voorarrest op verdenking van zware misdrijven die óók met de groepering rond Taghi te maken hebben. Hij was in juni aangehouden omdat hij volgens justitie in oktober 2019 in Utrecht samen met anderen een man met hamers, een honkbalknuppel en een moker op hoofd en lichaam had geslagen. Bij zijn aanhouding voor poging tot moord of doodslag had de politie een pistoolmitrailleur en een revolver met munitie in zijn huis gevonden. Tot weerzin van het Openbaar Ministerie is de levensgevaarlijk geachte M. ondanks de zware verdenkingen op 11 november 2020 weer vrijgelaten. De veronderstelde commandolijn van Ridouan Taghi via neven Youssef en Jaouad naar Krystian M. is van zéér groot belang in het onderzoek naar de moord op Peter R. de Vries. Krystian M. wordt sinds deze week formeel gezien als de man die van afstand live de vermoede moordenaars aanstuurde via de versleutelde Google Pixel-smartphone die bij hun arrestatie in de vluchtauto is gevonden. Is hier sprake van dezelfde commandolijn als bij de opdracht voor de mishandeling van de ex-zwager van Taghi in september 2021? Die gedachte wordt ondersteund door de beschermde ‘getuige 5089’, een goede bekende van Krystian M.. Deze week bleek dat die zeker sinds november 2021 uitvoerige verklaringen heeft afgelegd over de banden van de uitvoerders van de moord op De Vries met de organisatie van Taghi. De getuige wijst naar dezelfde betrokkenen, en uiteindelijk naar ‘de oom’ als opdrachtgever. Volgens justitie bedoelt hij Ridouan Taghi. Kortom: er zijn steeds sterkere aanwijzingen dat Ridouan Taghi, ’s lands beruchtste gedetineerde, vanuit de zwaarst bewaakte gevangenis van het land Peter R. de Vries kon laten vermoorden. De mogelijkheid dat de moord op Peter R. de Vries vanuit de EBI is bevolen, zorgt niet alleen binnen het Openbaar Ministerie, maar ook op ministerieel niveau direct voor groot ongemak. Als Youssef Taghi op 8 oktober 2021 wordt aangehouden, schuift voormalig minister van Rechtsbescherming Sander Dekker (VVD), verantwoordelijk voor de Dienst Justitiële Inlichtingen, waar ook de EBI onder valt, de schuld in de schoenen van de advocatuur. Hij schrijft te gaan onderzoeken ‘of de bevoegdheden op te treden tegen voortgezet crimineel handelen via geprivilegieerde personen nog voldoen’. Bijna drie weken later schrijft hij ook te willen nadenken over het toezicht op de advocatuur, lees: de deken. Minister van Justitie en Veiligheid Ferd Grapperhaus, verantwoordelijk voor de rol van het OM, houdt zich intussen in het openbaar stil over de kwestie. Had de staat niet eerder moeten ingrijpen? En: heeft de staat ongehoorde risico’s genomen door de situatie in de EBI te laten bestaan? Het zullen niet alleen pijnlijke vragen zijn voor de nabestaanden van Peter R. de Vries maar ook voor de betrokken ministeries. Het zijn hoe dan ook vragen die bestemd zijn voor de Onderzoeksraad voor de Veiligheid, die sinds vorige zomer onderzoek doet naar de beveiliging van Peter R. de Vries. Dat onderzoek is inmiddels in volle gang. Ondertussen heerst binnen én buiten de EBI nog altijd breed de angst dat het nog steeds niet onmogelijk is van daaruit met de buitenwereld te communiceren. Ridouan Taghi heeft altijd stellig ontkend achter de moord op Peter R. de Vries te zitten.||https://www.parool.nl/amsterdam/overheid-liet-taghi-s-lijn-vanuit-de-ebi-open-tot-de-moord-op-peter-r-de-vries~b565b227/
2022-07-09||Elon Musk stopt overname Twitter||Al maanden is er onduidelijkheid of de deal tussen Musk en Twitter door zou gaan. Volgens Musk heeft Twitter nooit een goed antwoord gegeven op de vraag hoeveel bots en spamaccounts er bestaan op het platform en welk deel zij uitmaken van het totale aantal gebruikers. Dat aantal is van invloed op de winstgevendheid van Twitter, omdat spamaccounts niet reageren op advertenties. Volgens Musk overtreedt Twitter door de onduidelijkheid over het aantal nepaccounts de fusieovereenkomst. Maar juridische experts twijfelen volgens The Washington Post aan dat argument en zijn er niet zeker van dat het genoeg is om de deal te laten klappen. In de overname-overeenkomst is een bepaling opgenomen dat Musk Twitter een miljard dollar moet betalen als hij de overname niet doorzet. Twitter heeft in een reactie laten weten dat het bedrijf van plan is Musk aan de overeenkomst te houden. Het bod van 44 miljard dollar is officieel, dus kan niet zomaar worden geannuleerd door een van de partijen. “We houden vast aan de prijs en de afspraken die gemaakt zijn met Musk en we zijn van plan juridische actie te ondernemen om de fusieovereenkomst af te dwingen”, zei voorzitter van de raad van commissarissen Bret Taylor in een tweet. De koers van het aandeel Twitter daalde in de handel nabeurs zo’n 7 procent. Tijdens de handelsdag had het aandeel vrijdag al 5 procent verloren en eindigde het op zo’n 36,81 dollar, veel lager dan de 54,20 dollar per aandeel die Musk zou betalen voor het bedrijf.||https://www.parool.nl/wereld/elon-musk-stopt-overname-twitter~b0fbedf5/
