2022-09-18||Recordaantal klachten bij Ombudsman over Ongehoord Nederland||Niet eerder kreeg de Ombudsman zoveel klachten in korte tijd. Het aantal van 1689 is bijna twee keer zoveel dan ze over het gehele vorige jaar binnenkreeg. Klagers melden onder meer dat ze het omstreden item uit de uitzending van donderdag racistisch en discriminerend vinden. Ook zijn er bij de Ombudsman meldingen gedaan van het aanzetten tot haat. De Ombudsman laat weten dat alle klachten, zoals gebruikelijk, worden doorgestuurd naar de betreffende omroep. “Ik ben uiteraard benieuwd naar hun antwoorden aan klagers”, zo stelt ze. “Net zoals ik benieuwd ben of de toezichthouders - dat zijn de NPO, het Commissariaat voor de Media en het ministerie - zich hier verder over zullen buigen.” Het item was een collectie video’s waarin zwarte mensen - in onbekende landen, met onbekende aanleidingen - witte mensen aanvielen door te schoppen of te slaan. Ongehoord Nederland ligt sinds de uitzending van donderdag van verschillende kanten onder vuur. Zo veroordeelden alle andere omroepen die deel uitmaken van de NPO het item en stelden ze dat het ‘onwaardig’ was voor de publieke omroep. De Nationaal Coördinator tegen Discriminatie en Racisme vond dat het ministerie van Onderwijs, Cultuur en Wetenschap heeft gefaald in zijn toezicht op de gang van zaken rond Ongehoord Nederland. De NPO, die ON eerder een financiële sanctie oplegde vanwege het schenden van de journalistieke code, wil maatregelen tegen Ongehoord Nederland. Frederieke Leeflang, voorzitter van de raad van bestuur van de NPO, liet eerder weten dat de nieuwe omroep naar aanleiding van een item over racisme in de uitzending van Ongehoord Nieuws de grens van de redactionele vrijheid heeft bereikt.||https://www.parool.nl/kunst-media/recordaantal-klachten-bij-ombudsman-over-ongehoord-nederland~b4b0f68b/
2022-09-18||Schreuder ziet Ajax dezelfde fouten maken als in Liverpool: ‘Vonden te weinig de vrije man’||“Ik vond AZ trouwens ook veel frisser ogen, zij hebben het gewoon heel goed gedaan. Maar wij moeten hier ook van leren. Er lag opnieuw voldoende ruimte om wel te voetballen. We werden pas gevaarlijk toen we in de laatste 20 minuten opportunistischer gingen aanvallen. Toen hebben we denk ik wel vijf goede kansen op de 2-2 gemist.” Ajax betrok doelman Remko Pasveer veelvuldig in het spel met heel veel terugspeelballen. “Maar dat hoeft geen probleem te zijn,” zei Schreuder. “Het gaat er om wat we daarna met de bal doen. Dat deden we gewoon niet goed. Daar moeten we echt snel van leren.” Veel spelers van Ajax waren niet blij met het optreden van scheidsrechter Bas Nijhuis, die in hun ogen enkele zware overtredingen onvoldoende bestrafte. “Ik hoorde dat net wel in de kleedkamer,” zei Schreuder. “Maar ik vind dat we na zo’n wedstrijd niet naar de scheidsrechter moeten wijzen.” Trainer Pascal Jansen erkende na afloop dat hij goed heeft gekeken naar het spel van Liverpool. “Je ziet dat Ajax het lastig kan krijgen als je ze met zoveel intensiteit bestrijdt. We hebben verdiend gewonnen,” zei hij. Net als Liverpool probeerde AZ de opbouw van Ajax al in een vroeg stadium te verstoren. Dat lukte aardig, want vooral in de eerste helft bleven de verdedigers van de landskampioen de bal maar terugspelen op doelman Remko Pasveer. “We hebben gestreden voor iedere bal,” zei Jansen. “In de slotfase kregen we het lastiger toen Ajax opportunistischer ging spelen.”||https://www.parool.nl/sport/schreuder-ziet-ajax-dezelfde-fouten-maken-als-in-liverpool-vonden-te-weinig-de-vrije-man~b814e082/
2022-09-18||Fris en standvastig AZ bezorgt Ajax eerste competitieverlies van het seizoen||Bondscoach Louis van Gaal heeft vrijdag acht spelers van Ajax geselecteerd voor Oranje. Van hen was er maar één die tegen AZ een dikke voldoende haalde: doelman Remko Pasveer. Hij voorkwam met drie uitstekende reddingen een snelle beslissing na rust. Ajax mocht daardoor in de slotfase van het meeslepende gevecht nog hopen op een remise, maar een kopbal van invaller Lucas Ocampos scheerde voorlangs en een schot van Mohammed Kudus werd door Tijjani Reijnders van de doellijn gehaald. AZ toonde zich een hecht collectief. Hechter dan Ajax, dat zich liet verrassen door de mentale kracht van de opponent. AZ ging ver om het de ‘grote broer’ uit Amsterdam moeilijk te maken, soms té ver. Bij AZ waren de mannen van De Wit, de oud-Ajacieden Dani en Mees (geen familie), de grote gangmakers, maar beiden hadden met een andere scheidsrechter dan de coulante Bas Nijhuis wellicht het einde van de wedstrijd niet gehaald. En dat gold ook voor Tijjani Reijnders, die Brian Brobbey van achteren hard attaqueerde. Alfred Schreuder, trainer van Ajax, wilde er geen woorden aan vuil maken, hoewel veel van zijn spelers boos waren op het optreden van de arbiter. “We hebben geen recht van spreken. Als je zelf niet levert, moet je niet naar de scheidsrechter wijzen.” De beslissingen van Nijhuis waren in het Alkmaarse kamp uiteraard geen onderwerp van gesprek – daar heerste vooral blijdschap. AZ is de enige ploeg in de eredivisie die nog niet heeft verloren en is nu over Feyenoord heen naar de derde plek op de ranglijst geslopen. “Ik ben trots en blij,” zei Jordy Clasie, die een sterke wedstrijd speelde. “We hebben een goed team. We zijn moeilijk te verslaan.” Clasie, in zijn beste vorm, is door Van Gaal niet opgeroepen voor Oranje, de jonge Ajacieden Kenneth Taylor en Devyne Rensch wel. Wie de wedstrijd zondagmiddag in Alkmaar heeft gezien, zal de keuze van de bondscoach moeilijk kunnen begrijpen. Taylor werd na één helft gewisseld, Rensch na een uur. Ze oogden niet fris. Rensch speelde bovendien een ongelukkige rol bij het eerste doelpunt van de thuisploeg. Mees de Wit, op aangeven van Clasie, bleef kalm oog in oog met Pasveer. Maar Rensch had de pass van Clasie op De Wit eenvoudig kunnen onderscheppen. De rechtsback maakte echter een onnodige sliding en raakte de bal maar half. Schreuder wilde zijn jongste bediende niet afvallen: “Devyne maakt een uitstekende ontwikkeling door. Dat hij een keer een mindere wedstrijd speelt, hoort daarbij. Ik neem hem persoonlijk niets kwalijk, hier wordt hij een grote kerel van.” Ajax kwam nog wel op voorsprong (twaalfde minuut), dankzij een treffer van Mohammed Kudus na een voorzet van Taylor. In de laatste tien minuten van de eerste helft plaveiden de Amsterdammers twee keer de weg naar een treffer van AZ. Bij de 2-1 van Jens Odgaard dacht iedereen aan buitenspel, maar zowel de grensrechter als de videoscheidsrechter constateerde dat Calvin Bassey dat buitenspel ophief. Ajax kreeg de rekening gepresenteerd voor een lamentabele houding en voor de angst om van achteruit te voetballen. Net als in Liverpool werd Pasveer veel te vaak aangespeeld door zijn verdedigers. Hij had 71 balcontacten. “Dat is niet de bedoeling,” zei de 38-jarige Pasveer zelf. Dat hij zich maandag voor het eerst meldt in Zeist als international van het Nederlands elftal en dat het WK in Qatar lonkt, kon zijn humeur zondagavond niet verbeteren. “Voor mij persoonlijk is het een mooie mijlpaal, maar deze week stond voor mij in het teken van twee belangrijke wedstrijden. Dat was de hoofdmoot. We hebben ze alletwee verloren, dus het is een slechte week.” Dankzij enkele voortreffelijke reddingen van Pasveer had het zin voor Ajax om er in Alkmaar nog een slotoffensief uit te persen. Dani de Wit haalde een schot van Kudus uit de doelmond weg. En ook het inbrengen van de boomlange Italiaan Lorenzo Lucca leidde tot het nodige gevaar. Maar AZ had zijn tanden in dit duel gezet en hield stand. Schreuder: “AZ oogde frisser dan wij. Eigenlijk al vanaf het begin.”||https://www.parool.nl/sport/fris-en-standvastig-az-bezorgt-ajax-eerste-competitieverlies-van-het-seizoen~b087412e/
2022-09-18||Koudste 18 september ooit gemeten, maar weersverbetering op komst||‘Als de temperatuur vanavond niet boven de 13,5 graden uitkomt in De Bilt (en daar lijkt het wel op), dan hebben we een kouderecord voor 18 september te pakken’, meldt Weerplaza op Twitter. Op een paar plekken in het oosten van het land kwam de maximumtemperatuur nog lager uit. Zo bleef het kwik in Enschede tot dusver steken op slechts 12,1 graden. De zon was nauwelijks te zien in De Bilt en in de middag regende het haast onophoudelijk. Daardoor werd de maximumtemperatuur al om 12.40 uur bereikt. Daarna koelde het gestaag af naar zo’n 11,3 graden. De vorige keer dat een landelijk kouderecord werd neergezet was op 6 oktober 2019. Dit jaar kwam het al wel tot vier warmterecords. De laatste keer dat in De Bilt 15 graden niet werd gehaald was op 30 mei. Sindsdien kwam de temperatuur 110 dagen lang boven 15 graden uit. Dit weekend trokken er ook flink wat buien over het land, met lokaal veel neerslag. Met name in het westen was het op sommige plekken erg nat. Volgens weerman Raymond Klaassen zijn we nog niet van de buien af, maar is er wel droger weer onderweg. Dat hebben we te danken aan de verplaatsing van een hogedrukgebied boven het Verenigd Koninkrijk. De oostflank daarvan houdt nu nog een strakke noordwestelijke stroming in stand die koude en onstabiele lucht richting ons land aanvoert, waarin boven het relatief warme Noordzeewater gemakkelijk buien kunnen ontstaan. Doordat dit hogedrukgebied zich langzaam naar het oosten verplaatst en de koudste lucht richting Noordoost-Europa drukt, krijgen wij een weersverbetering. Maandag neemt de buiigheid al af, dinsdag blijft het op veel plaatsen droog en woensdag en donderdag verlopen eveneens droog met wolkenvelden en af en toe zon. ‘De kustprovincies blijven op dinsdag en woensdag wel gevoelig voor enkele buien, maar deze zijn over het algemeen licht,’ voorspelt Klaassen. ‘De temperatuur loopt landinwaarts verder op en komt weer in de buurt van de 18-19 graden, waarden die gebruikelijk zijn in deze tijd van het jaar.’ De afgezwakte wind waait die dagen ook meer uit een zuidelijke richting. ‘Woensdag en donderdag kunnen landinwaarts wel grijs starten door nevel of mist,’ waarschuwt de meteoroloog. Het drogere en rustigere weer lijkt geen lang leven beschoren. De belangrijkste grote weermodellen laten de stroming tegen het weekend weer terugdraaien naar het noordwesten als een nieuw hogedruksysteem opbouwt ten westen van Ierland. ‘Hierdoor wordt het in ons land opnieuw nat en wisselvallig met in de kustgebieden soms veel wind. Vanaf vrijdag kunnen de eerste buien ons weer bereiken,’ aldus Klaassen.||https://www.parool.nl/nederland/koudste-18-september-ooit-gemeten-maar-weersverbetering-op-komst~b40bc905/
2022-09-18||PSV bezweert crisis met zege in doelpuntrijk duel met Feyenoord||PSV voorkwam met de winstpartij dat de onrust binnen de club verder toeneemt. Twee dagen eerder was directeur voetbalzaken, John de Jong, bij de club opgestapt vanwege een gebrek aan vertrouwen van de raad van commissarissen. Het elftal van trainer Ruud van Nistelrooij, dat met zijn zege op de Rotterdammers de tweede plek van Feyenoord heeft overgenomen, begon slecht aan de wedstrijd. Philipp Max verspeelde de bal aan de zijlijn, waarna Alireza Jahanbakhsh de vrijstaande Oussama Idrissi vond. De linkeraanvaller passeerde doelman Walter Benítez met een geplaatst schot in de hoek: 0-1. De gedachten bij de PSV-supporters zullen even terug zijn gegaan naar een jaar geleden, toen Feyenoord ruim won in het Philips-stadion (0-4). De thuisploeg richtte zich echter op en nam de wedstrijd in handen. Het veldoverwicht vertaalde zich na een kwartier spelen in de score. Na een hoekschop van Gakpo tikte Jarrad Branthwaite de bal bij de eerste paal goed beginnen. De centrale verdediger had van Van Nistelrooij de voorkeur gekregen, boven André Ramalho en Philipp Mwene. Feyenoord kwam in het vervolg van de eerste helft niet onder de druk uit en PSV creëerde flink wat mogelijkheden. Slechts één van die kansen leverde een doelpunt op. Ibrahim Sangaré veroverde in de 25ste minuut de bal op het middenveld van Javairô Dilrosun. Xavi Simons stelde vervolgens Gakpo in staat te scoren: 2-1. Tegen de verhouding in kwam Feyenoord kort voor rust langszij. Na een slechte trap van Benítez en vervolgens zwak verdedigen van Armando Obispo, die de bal niet goed wegtrapte, kon Danilo van dichtbij de 2-2 maken. De druk van PSV hield in de tweede helft aan en het duurde maar even voordat de ploeg van Van Nistelrooij weer op voorsprong stond. Na een goede assist van Gakpo werkte Guus Til van dichtbij binnen (3-2). Feyenoordcoach Arne Slot bracht, na een klein uur spelen, met Patrik Wålemark, Santiago Giménez en Igor Paixão drie nieuwe aanvallers in de ploeg. Het gewenste effect bleef lang uit. PSV liet na om verder uit te lopen. Feyenoord profiteerde daar via Orkun Kökcü, met een treffer in de 73ste minuut, alsnog van. PSV won via Obispo, die in de 83ste minuut uit een hoekschop raak kopte, alsnog verdiend.||https://www.parool.nl/sport/psv-bezweert-crisis-met-zege-in-doelpuntrijk-duel-met-feyenoord~bf11e780/
2022-09-18||Cody Gakpo zette met drie assists en een doelpunt een uitroepteken achter de beslissing hem niet te verkopen||De raad van commissarissen, of John de Jong, of wie dan ook bij PSV had dus toch gelijk om Gakpo niet te verkopen voor 32 miljoen euro, een beledigend bedrag. Deze speler is meer waard, als Antony 100 miljoen oplevert. Zondag zette Cody met drie assists en een doelpunt een uitroepteken achter die beslissing. Elke corner die hij nam was gevaarlijk, zo gemakkelijk getrapt met zijn fluwelen binnenkant. In traptechniek concurreert hij met Veerman, die na een kwartier zijn passes begon rond te strooien: in de 18de, de 24ste, 28ste en 29ste minuut bijvoorbeeld. In de 30ste schoot hij een bal naar de bovenhoek die Bijlow er prachtig uit viste. De pass van de dag was die van Veerman op Saibari in de 56ste minuut na zo’n corner van Gakpo. PSV won verdiend. Hoe ze hebben kunnen verliezen van Rangers, is een raadsel. Luister onze Ajaxpodcast Branie:||https://www.parool.nl/sport/cody-gakpo-zette-met-drie-assists-en-een-doelpunt-een-uitroepteken-achter-de-beslissing-hem-niet-te-verkopen~b80ccdb9/
2022-09-18||Engeland maakt zich op voor ‘laatste tocht’ van koningin Elizabeth II||Een groep mariniers marcheert in hoog tempo over een pad in een afgezet deel van Green Park, aan de voet van Buckingham Palace. Na een paar rondes komt een bataljon van een andere eenheid in vol ornaat uit de legertenten op het aangrenzende grasveld. Ze oefenen, met een metronoom, voor de begrafenisprocessie. Om het juiste ritme aan te houden, moeten de militairen exact 75 passen per minuut maken. De jonge rekruten vormen een fractie van een gigantische troepenmacht. In totaal houden 10.000 soldaten, mariniers en leden van de luchtmacht zich bezig met de laatste tocht van koningin Elizabeth II. Zesduizend van hen staan langs de route van Westminster Abbey naar Windsor Castle, waar de kist van de vorstin wordt bijgezet, naast haar overleden man Philip en vader King George VI, in een graftombe. Admiraal Tony Radakin liet weten verheugd te zijn met de opdracht om Hare Majesteit voor de laatste maal te dienen, maar gaf ook een waarschuwing af. Zelfs de belangrijkste officiers kregen te verstaan hun beste beentje voor te zetten. ‘Up your game’ luidde zijn order. Getuige de toewijding van de troepen in Green Park is iedereen doordrongen van het besef dat alles vlekkeloos moet verlopen. Boven hun hoofden klinkt het geluid van de wieken van helikopters die vanuit de lucht de menigtes en de colonnes van hoogwaardigheidsbekleders volgen. Mensen in het centrum van Londen, waar 36 kilometer aan dranghekken wordt neergezet, zien om de haverklap zwarte auto’s met geblindeerde ramen met hoge snelheid rond The Mall en Horse Guards Parade rijden. Niemand kan met zekerheid zeggen of de inzittenden enkele van de tienduizend agenten van de Britse politie zijn of één van de ruim vijfhonderd presidenten, premiers, vorsten en diplomaten. Diehard royalty fans, die zich met proviand en slaapzakken op de beste plekken nestelden, denken aan het laatste. Rond half drie ‘s middags laten officials via luidsprekers weten dat het terrein rond Buckingham Palace niet meer toegankelijk is. In het werkpaleis ontvangt King Charles III om 18.00 uur de hoogwaardigheidsbekleders tijdens een receptie. Deze bijeenkomst geldt als de meest intensieve beveiligingsoperatie ooit in het Verenigd Koninkrijk. Scotland Yard, het leger en elitetroepen van de SAS staan er niet alleen voor. De Nederlandse ambassade in Londen werkt op de achtergrond bijvoorbeeld mee aan de voorbereidingen rond het bezoek van koning Willem-Alexander en koningin Máxima. Terwijl agenten van de London Metropolitan Police in fluorescerende regenjassen steeds meer wegen afzetten en blokkeren, zoeken dagjesmensen en toeristen langzaam de metro’s op. Om huiswaarts te keren of naar hun hotels te gaan. De relatieve drukte was niet meer dan een stilte voor de storm. Maandag houdt de overheid rekening met twee miljoen bezoekers die een glimp van de ceremonie willen opvangen. Ruim 125 bioscopen in het VK openen hun deuren voor het publiek om de rouwdienst in Westminster Abbey te kijken. De spoordiensten zetten 250 extra treinen in om reizigers naar de hoofdstad te vervoeren. Door het grote aantal hoogwaardigheidsbekleders kan niet elke VIP met een eigen escorte naar de kerk, waarin 2200 gasten passen. Vanaf het Royal Hospital wordt een deel van hen in groepen vervoerd. President Joe Biden van de Verenigde Staten behoort niet tot dit gezelschap. De Democraat kreeg toestemming om zich in The Beast, zijn gepantserde voertuig, naar de plechtigheden te begeven. De beroemde ‘queue’, de ellenlange rij voor de bezichtiging van de kist van Elizabeth, krijgt nog even respijt. Wie de ‘cut-off’ haalde, krijgt tot maandagochtend 6.30 uur de kans om Westminster Hall te betreden.||https://www.parool.nl/wereld/engeland-maakt-zich-op-voor-laatste-tocht-van-koningin-elizabeth-ii~ba938017/
2022-09-18||Ellen van Dijk prolongeert wereldtitel tijdrijden: ‘Deze zag ik écht niet aankomen’||Ellen van Dijk trainde donderdag, drie dagen voor haar nieuwste gloriemoment, langs de kust van Wollongong in Oost-Australië. Met een lijf vol stress. Zorgen over haar rug die weer eens tegenstribbelde. Sowieso een zwakke plek van haar en zo’n reis naar de andere kant van de wereld helpt dan niet bepaald mee. Ze moest acht blokken interval trainen, maar stopte na de derde. “Het leek nergens op. Ik had overal pijn. Mijn rug blokkeerde en mijn benen verzuurden. Ik dacht: nou, dat wordt helemaal niets meer.” Nu, met haar derde wereldtitel tijdrijden op zak, kan ze er in haar verse regenboogtrui om lachen. “Allemaal aanstellerij, joh. Ik heb weer de dramaqueen gespeeld. In de warming-up voelde ik het ook nog, maar dan ben ik sowieso gevoelig voor alles. Het heeft waarschijnlijk ook met stress te maken. Ik weet ook wel dat het bij mij zo werkt. Toch ben ik blij dat het uiteindelijk niets ernstigs was. Ik kwam tijdens de tijdrit snel in de juiste focus en dan vergeet je het.” Deze wereldtitel, in Australië, is de derde in haar loopbaan. Ze was twaalf seconden sneller dan de Australische Grace Brown en ruim veertig seconden sneller dan Marlen Reusser, een van de andere favorieten. Negen jaar geleden al pakte Van Dijk de eerste van het trio, in Florence. Ze kon er toen door alle stress die de strijd met zich meebracht nauwelijks van genieten. Vorig jaar, in Brugge, was dat heel anders. Na al die pogingen lukte het haar weer. Ze genoot. En nu heeft ze zomaar haar titel geprolongeerd. “Deze zag ik écht niet aankomen. Ik had niet het vertrouwen om te denken dat ik hier de beste was en ga het even ging laten zien.” Ze had al haar regenboogkleding de laatste dagen langzaam een beetje onder in haar tas gestopt. Met het idee dat het prachtig was geweest om het afgelopen jaar in de kleuren van de wereld­kampioen te mogen rijden, maar dat het dan nu op zou houden. Niet dus. Ook het volledige komende jaar is ze de snelste vrouw van deze planeet op een tijdritfiets. Het jaar was eigenlijk al geslaagd met het breken van het werelduurrecord in mei in het Zwitserse Grenchen. Nu, onder een tent aan de Australische oostkus, kijkt ze omlaag en zit ze even aan haar gouden medaille. “Ik zei vooraf tegen mezelf: het jaar is al heel mooi. Alles wat ik nu nog pak, is bonus. Nou, dit is wel een heel mooie bonus.” Ze moest de laatste weken bij wielerbond ­KNWU naar eigen zeggen ‘nog wat druk zetten’ om zaken voor elkaar te krijgen. Om de kleding te perfectioneren. En ook om ervoor te zorgen dat zij de afgelopen week in Wollongong kon slapen. De complete Nederlandse ploeg verblijft in Sydney op een kleine anderhalf uur rijden van Wollongong. “Maar ik wilde per se daar slapen zodat ik elke dag op het parcours kon rijden. Om me het rondje echt eigen te maken.” Dus zat ze met Annemiek van Vleuten (tegenvallende zevende – “Ik had een off day”) in een huis vlak bij het parcours. “Er kwam elke dag iemand vanuit Sydney om ons te masseren. Dat is uiteindelijk dus prima gegaan.” Het resultaat is voor de eeuwigheid. Een derde wereldtitel tijdrijden. De regenboogkleding hoeft niet naar zolder en kan gewoon weer bovenop de stapel.||https://www.parool.nl/sport/ellen-van-dijk-prolongeert-wereldtitel-tijdrijden-deze-zag-ik-echt-niet-aankomen~bedac9d89/
2022-09-18||Jumbobaas vrij na verhoor, hoofdverdachte witwaszaak nog vast||Ook een 57-jarige vrouw uit Gasteren is heengezonden. Vijf verdachten die ook werden opgepakt in de zaak werden eerder deze week al op vrije voeten gesteld. Het gaat om een een 48-jarige vrouw uit Gasteren, een 50-jarige vrouw uit Assen, twee mannen (33 en 46) uit Assen en een 68-jarige man uit Rosmalen. Ook zij blijven nog wel verdachten in de zaak. Dinsdag werden op meerdere plekken in Nederland doorzoekingen gedaan in een gezamenlijk onderzoek van onder meer de Fiod en het OM. Invallen vonden plaats in de woning van Van Eerd in Heeswijk-Dinther, maar ook op plaatsen in Groningen en Drenthe. De invallen maken onderdeel uit van een grootschalig witwasonderzoek, waarin een 58-jarige man uit Drenthe de ‘spin in het web’ is. Het gaat hoogstwaarschijnlijk om Theo E., een voormalige motorcrosser. Hij was als teammanager enkele jaren actief bij een door Jumbo gesponsord raceteam. Hij wordt verdacht van betrokkenheid bij het witwassen van grote hoeveelheden geld en goederen. Dat gebeurde via onroerendgoedtransacties, autohandel, onverklaarbare contante stortingen en sponsorcontracten in de motorcross, aldus het OM. Daarnaast is er een verdenking van btw-fraude in de autohandel. De medeverdachten wordt verweten dat zij in meer of mindere mate betrokken zijn geweest bij de fraude. Met een jaaromzet van bijna 10 miljard euro en een marktaandeel van 22 procent is Jumbo na Albert Heijn de op een na grootste supermarktketen van Nederland.||https://www.parool.nl/nederland/jumbobaas-vrij-na-verhoor-hoofdverdachte-witwaszaak-nog-vast~bcdfc7c1/
2022-09-18||KLM schrapt vanwege drukte Schiphol maandag 42 vluchten||Het verzoek van Schiphol van vrijdag om verder in de capaciteit in te grijpen leidde niet tot meer annuleringen, aldus een KLM-woordvoerster. KLM is de grootste gebruiker van Schiphol. De maatschappij liet eerder weten ‘zeer ontstemd’ te zijn over de gang van zaken. Schiphol maakte vrijdag bekend dat tot eind oktober dagelijks 9250 passagiers minder van het vliegveld mogen vertrekken dan eerder aangegeven. Deze ingreep is nodig omdat er te weinig beveiligers zijn voor de veiligheidscontrole. Op zaterdag en zondag schrapte KLM ook al tientallen vluchten.||https://www.parool.nl/nederland/klm-schrapt-vanwege-drukte-schiphol-maandag-42-vluchten~b18d3f27/
2022-09-18||Ajax verliest koppositie na tik op de neus door fris en standvastig AZ||Bondscoach Louis van Gaal heeft vrijdag acht spelers van Ajax geselecteerd voor Oranje. Van hen was er maar één die tegen AZ een dikke voldoende haalde: doelman Remko Pasveer. Hij voorkwam met drie uitstekende reddingen een snelle beslissing na rust. Ajax mocht daardoor in de slotfase van het meeslepende gevecht nog hopen op een remise, maar een kopbal van invaller Lucas Ocampos scheerde voorlangs en een schot van Mohammed Kudus werd door Tijjani Reijnders van de doellijn gehaald. AZ toonde zich een hecht collectief. Hechter dan Ajax, dat zich liet verrassen door de mentale kracht van de opponent. AZ ging ver om het de ‘grote broer’ uit Amsterdam moeilijk te maken, soms té ver. Bij AZ waren de mannen van De Wit, de oud-Ajacieden Dani en Mees (geen familie), de grote gangmakers, maar beiden hadden met een andere scheidsrechter dan de coulante Bas Nijhuis wellicht het einde van de wedstrijd niet gehaald. En dat gold ook voor Tijjani Reijnders, die Brian Brobbey van achteren hard attaqueerde. Alfred Schreuder, trainer van Ajax, wilde er geen woorden aan vuil maken, hoewel veel van zijn spelers boos waren op het optreden van de arbiter. “We hebben geen recht van spreken. Als je zelf niet levert, moet je niet naar de scheidsrechter wijzen.” De beslissingen van Nijhuis waren in het Alkmaarse kamp uiteraard geen onderwerp van gesprek – daar heerste vooral blijdschap. AZ is de enige ploeg in de eredivisie die nog niet heeft verloren en is nu over Feyenoord heen naar de derde plek op de ranglijst geslopen. “Ik ben trots en blij,” zei Jordy Clasie, die een sterke wedstrijd speelde. “We hebben een goed team. We zijn moeilijk te verslaan.” Clasie, in zijn beste vorm, is door Van Gaal niet opgeroepen voor Oranje, de jonge Ajacieden Kenneth Taylor en Devyne Rensch wel. Wie de wedstrijd zondagmiddag in Alkmaar heeft gezien, zal de keuze van de bondscoach moeilijk kunnen begrijpen. Taylor werd na één helft gewisseld, Rensch na een uur. Ze oogden niet fris. Rensch speelde bovendien een ongelukkige rol bij het eerste doelpunt van de thuisploeg. Mees de Wit, op aangeven van Clasie, bleef kalm oog in oog met Pasveer. Maar Rensch had de pass van Clasie op De Wit eenvoudig kunnen onderscheppen. De rechtsback maakte echter een onnodige sliding en raakte de bal maar half. Schreuder wilde zijn jongste bediende niet afvallen: “Devyne maakt een uitstekende ontwikkeling door. Dat hij een keer een mindere wedstrijd speelt, hoort daarbij. Ik neem hem persoonlijk niets kwalijk, hier wordt hij een grote kerel van.” Ajax kwam nog wel op voorsprong (twaalfde minuut), dankzij een treffer van Mohammed Kudus na een voorzet van Taylor. In de laatste tien minuten van de eerste helft plaveiden de Amsterdammers twee keer de weg naar een treffer van AZ. Bij de 2-1 van Jens Odgaard dacht iedereen aan buitenspel, maar zowel de grensrechter als de videoscheidsrechter constateerde dat Calvin Bassey dat buitenspel ophief. Ajax kreeg de rekening gepresenteerd voor een lamentabele houding en voor de angst om van achteruit te voetballen. Net als in Liverpool werd Pasveer veel te vaak aangespeeld door zijn verdedigers. Hij had 71 balcontacten. “Dat is niet de bedoeling,” zei de 38-jarige Pasveer zelf. Dat hij zich maandag voor het eerst meldt in Zeist als international van het Nederlands elftal en dat het WK in Qatar lonkt, kon zijn humeur zondagavond niet verbeteren. “Voor mij persoonlijk is het een mooie mijlpaal, maar deze week stond voor mij in het teken van twee belangrijke wedstrijden. Dat was de hoofdmoot. We hebben ze alletwee verloren, dus het is een slechte week.” Dankzij enkele voortreffelijke reddingen van Pasveer had het zin voor Ajax om er in Alkmaar nog een slotoffensief uit te persen. Dani de Wit haalde een schot van Kudus uit de doelmond weg. En ook het inbrengen van de boomlange Italiaan Lorenzo Lucca leidde tot het nodige gevaar. Maar AZ had zijn tanden in dit duel gezet en hield stand. Schreuder: “AZ oogde frisser dan wij. Eigenlijk al vanaf het begin.”||https://www.parool.nl/sport/ajax-verliest-koppositie-na-tik-op-de-neus-door-fris-en-standvastig-az~bc821e37/
2022-09-18||Kabinet koerst op energiecompensatie voor miljoenen gezinnen: ‘Meerderheid van het land profiteert’||Op het ministerie van Financiën was zondag urenlang topoverleg over een noodplan voor de hoge energiefactuur. Betrokken bewindspersonen en coalitiefractieleiders bogen zich over de doorgerekende opties. Ze streven naar een compensatieregeling waarbij ieder huishouden een fikse korting krijgt voor een gemiddeld stroom- en gasverbruik, bijvoorbeeld van 1200 kuub gas en 2500 kilowattuur stroom per jaar. Tot die grens bereikt is, betalen mensen dan het tarief dat begin dit jaar voor de invasie van Oekraïne gold. Alles daarboven moet wel afgerekend worden tegen het hogere markttarief. “Dan blijft er een prikkel om niet teveel te verbruiken. Als je ook je sauna en je zwembad verwarmt, betaal je meer,” aldus een Haagse bron. Liefst gaat de regeling nog dit najaar in, melden ingewijden, al lijken vooral de kleinere energiebedrijven niet in staat tot verwerking van deze technisch en administratief ingewikkelde operatie. Een andere ingewijde zegt: “De energiegiganten zeggen: het lukt ons wel vanaf november, de kleintjes hebben meer tijd nodig. Daarover gaan we morgen verder in gesprek.” Doel is om er maandag een klap op te geven: “We hebben goede hoop dat dit goedkomt.” Met dit compensatiepakket zijn vele miljarden euro’s gemoeid, afhankelijk van de timing en de exacte hoogte van het prijsplafond. “Maar het komt erop neer dat een boel mensen dan veel minder gaan betalen voor hun energie.” Dit noodpakket komt dan bovenop de eerdere compensatieplannen van het kabinet. In totaal trekt deze coalitie volgend jaar al 16 miljard euro uit om de welvaartsdip te dempen, het energiepakket komt daar nog bij. De nood is hoog. De energieprijzen stegen afgelopen jaar en kunnen nog verder klimmen, vrezen politici. Het Centraal Planbureau (CPB) becijferde voor de zomer dat tussen de 670.000 en 1,2 miljoen huishoudens hun vaste lasten niet kunnen betalen als de prijzen hoog blijven. Ook de middeninkomens voelen de huidige crisis steeds meer in hun portemonnee. Het kabinet wil koste wat kost voorkomen dat huishoudens dreigen te worden afgesloten van elektriciteit en gas omdat zij hun rekening niet meer kunnen betalen. Daarover voert minister Rob Jetten (Klimaat en Energie, D66) samen met minister Carola Schouten (Armoedebestrijding, ChristenUnie) ‘intensieve gesprekken’ met energiebedrijven “We willen dat niemand letterlijk in de kou komt te zitten,” zei Jetten eerder. “We willen allemaal zorgen dat mensen die het hardst getroffen worden door de hoge prijzen geholpen worden.” In een lezing kondigde Jetten zondagmiddag aan dat hij energiebedrijven wil dwingen voortaan ook langduriger contracten met vaste prijs te laten aanbieden. De gas- en stroomleveranciers moeten dan contracten van een jaar of langer bieden, dan hebben klanten langer zekerheid over het tarief.||https://www.parool.nl/nederland/kabinet-koerst-op-energiecompensatie-voor-miljoenen-gezinnen-meerderheid-van-het-land-profiteert~b8d189eb/
2022-09-18||Elizabeths dood maakt in Zuid-Afrika discussie los over Brits koloniale verleden: ‘Geef onze diamant terug’||“Wat geweest is, is geweest. Het is niet goed om zo lang wrok te blijven koesteren.” Lebogang Lebea, docent techniek uit Johannesburg, heeft geen bijzondere gevoelens bij koningin Elizabeths overlijden. “Ik vind het jammer dat ze dood is en ben er verder niet mee bezig.” Het is een sentiment dat bij veel Zuid-Afrikanen leeft, zwart én wit. “We hebben lang geleden al vrede met de Britten gesloten,” refereert Jan Coetzier (71) aan de boerenoorlogen die de Afrikaners - vaak afstammelingen van Nederlandse kolonisten - eind negentiende eeuw uitvochten met de koloniale overheerser. Na een leven in Pretoria verhuisde Coetzier vorig jaar naar Graaff-Reinet in de Grote Karoo - ‘het platteland’ - om dichter bij zijn dochter te wonen. “Mijn dochter is met een man van Engelse komaf getrouwd. Er zal vast nog wel een Afrikaner te vinden zijn, die Elizabeths dood niet betreurt. Voor de overgrote meerderheid speelt dat sentiment niet. We zijn 120 jaar verder.” Niet alle ruim 60 miljoen Zuid-Afrikanen laat koningin Elizabeths overlijden echter koud. Bij een deel van de zwarte bevolking is een discussie op gang gekomen over de Britse koloniale tijd. “We rouwen niet om Elizabeth, want haar dood herinnert ons aan een bijzondere tragische periode,” schreef de Economic Freedom Fighters (EFF) na haar overlijden in een tienduizenden keren gedeelde verklaring op sociale media. De ultralinkse zwarte beweging beklemtoont dat Groot-Brittannië in 1795 de macht van de Nederlanders overnam en vanaf 1806 permanente controle verwierf. “Vanaf dat moment hebben de oorspronkelijke inwoners van dit land nooit meer vrede gekend, noch hebben ze de vruchten van de rijkdom van dit land genoten. Rijkdommen die werden en nog steeds worden gebruikt ter verrijking van de Britse koninklijke familie [..].” Na Elizabeths dood klinkt onder activisten verder de roep om de Cullinan I-diamant terug te laten keren naar Zuid-Afrika. De 3000 karaats diamant werd in 1905 in Transvaal gemijnd en is de grootste ooit. De edelsteen werd in negen grote en 36 kleinere stenen gesplitst en door de Afrikaner regering aan toenmalig Koning Edward VII cadeau gedaan. De grootste steen, de 530 karaats ‘Grote Ster van Afrika’, is verwerkt in de koninklijke scepter. Een petitie voor de terugkeer ervan is in enkele dagen 6000 keer getekend. Het laat zien hoe gevoelig de verhoudingen met de oude koloniale macht nog altijd liggen. Ook koningin Elizabeth onderhield gedurende haar leven een gecompliceerde relatie met Zuid-Afrika. Als prinses bezocht ze het land al in 1947. Toen Elizabeth vijf jaar later de troon besteeg, maakte dat haar ook staatshoofd van Zuid-Afrika. De Afrikaner-regering had toen net de Apartheid ingevoerd, wat wereldwijde kritiek opleverde. Andere Commonwealth-leden weigerden nog met Zuid-Afrika in één club te zitten. In 1961 volgde excommunicatie. De Afrikaner-regering van Hendrik Verwoerd wachtte dat niet af en riep Zuid-Afrika hetzelfde jaar uit tot republiek. De volgende decennia weigerde Elizabeth II Zuid-Afrika te bezoeken. Pas in 1991 doorbrak ze haar neutraliteit en verwelkomde onomwonden het naderende einde van Apartheid. Vier jaar later bezocht Elizabeth Zuid-Afrika weer en ontmoette ze nieuwe president Nelson Mandela. De twee onderhielden een warme vriendschap. Mandela was één van de zeer weinigen die Elizabeth bij haar voornaam mocht noemen. Ze belden vaak. Hij gaf haar ook een bijnaam: Motlalepula, wat letterlijk ‘komen in de regen’ in de regen. “Haar bezoek viel namelijk samen met stortregens zoals we die hier lange tijd niet hebben gekend,” vertelde Mandela daarover in 1997. De anekdote werd na Elizabeths overlijden door de Nelson Mandela Foundation (NMF) gedeeld in een warm eerbetoon. “Voor Madiba was het belangrijk dat de voormalige koloniale macht in zuidelijk Afrika hartelijke en productieve betrekkingen aanging met de nieuwe democratische republiek Zuid-Afrika.” Mede daarom werd Zuid-Afrika in 1994 weer lid van het Britse Gemenebest. Deze zomer deed Zuid-Afrika nog mee aan de Commonwealth Games. Voor Mandela had dat speciale betekenis, aldus de NMF. Andere Zuid-Afrikanen stellen dat Elizabeth en de Windsors zich onvoldoende hebben uitgesproken over het verleden. William Gumede, hoogleraar aan de universiteit van Witwatersrand, schreef in The Guardian dat opvolger koning Charles ‘morele verantwoordelijkheid moeten nemen voor het koloniale verleden’. “Het Gemenebest zal moeten verschuiven van een organisatie waarin het VK dominant is naar gelijkheid.” De meeste Zuid-Afrikanen hebben ondertussen andere zaken aan hun hoofd. Bijna dertig jaar na de apartheid kampt het land met talloze problemen en een corrupte regering. Lebogang Lebea uit Johannesburg vindt toch dat zijn land de goede kant op gaat. “Veel zwarten krijgen het langzaam beter, ook in de townships. We zijn er alleen nog lang niet.”||https://www.parool.nl/wereld/elizabeths-dood-maakt-in-zuid-afrika-discussie-los-over-brits-koloniale-verleden-geef-onze-diamant-terug~b5761214/
2022-09-18||Stortregens zorgen voor probleemloze Dam tot Damloop – voor wie niet op voorhand was afgehaakt||De organisatie van de 36ste editie van de Dam tot Damloop spreekt van een ‘rustige editie’, die prima is verlopen. Volgens een woordvoerder kan er tevreden worden teruggekeken. “Het frisse en natte weer zorgt ervoor dat we weinig deelnemers hadden die in de problemen raakten. Met warm weer is de kans op problemen groter.” Het was deze editie vooral zaak ervoor te zorgen dat deelnemers na het bereiken van Zaandam direct iets warms konden aantrekken om onderkoeling te voorkomen. Daarvoor vergde op het laatste moment nog het nodige werk voor de organisatie. “De plek waar mensen hun tasjes met warme kleding konden ophalen, was door de regen veranderd in een drassig veld. We hebben de boel dus een stukje moeten verplaatsen.” De wedstrijd werd gewonnen door de Keniaanse atleet Charles Langat (33). Hij realiseerde een (officieuze) tijd van 45 minuten en 9 seconden. Bij de vrouwen ging de winst naar zijn landgenote Margaret Kipkemboi. De 29-jarige atlete liep 50.38 (officieus). Om 10.19 uur vertrokken de eerste professionele hardlopers. De eerste lading recreanten startte om 10.45. Het parcours heeft een lengte van tien Engelse mijl (ruim 16 kilometer) en leidde de pakweg 25.000 deelnemers van Amsterdam via onder meer de IJtunnel naar de finish in Zaandam. Het sportieve weekend ging zaterdagochtend al van start met de achttiende editie van de Pink Ribbon Dam tot Dam Wandeltocht. Daarbij werd een recordbedrag van 474.656 euro opgehaald voor onderzoek naar borstkanker. De donatiegelden komen ten gunste van de Borstkankervereniging Nederland, aldus de organisatie. Naast de wandeling was zaterdagavond in Zaandam de Damloop by night. De Dam tot Damfietsers reden zondagochtend langs plaatsen met ‘dam’ in de naam, zoals Zaandam, Schoorldam en Monnickendam. Aan het hele Dam tot Dam Weekend namen in totaal zo’n 70.000 mensen deel.||https://www.parool.nl/amsterdam/stortregens-zorgen-voor-probleemloze-dam-tot-damloop-voor-wie-niet-op-voorhand-was-afgehaakt~b66008e3/
2022-09-18||Europese Commissie schort 7,5 miljard euro subsidies Hongarije op||Het gaat ruwweg om 7,5 miljard euro, zegt Eurocommissaris Johannes Hahn (Begroting). Hongarije krijgt tot 19 november de tijd om beterschap te tonen. Het is voor het eerst dat de Commissie grijpt naar een nieuw rechtsstaatsmechanisme, dat is gekoppeld aan de EU-begroting. De EU-lidstaten moeten het Commissievoorstel goedkeuren. Sinds 1 januari 2021 is de Europese verordening van kracht die het mogelijk maakt om lidstaten Europese subsidies te ontnemen, wanneer de rechtsstaat er bedreigd wordt. De zogeheten conditionaliteitsverordening kwam er op nadrukkelijk aandringen van premier Mark Rutte. Doel van de wetgeving is de EU-begroting te beschermen tegen geknoei met Europees geld door schendingen van de rechtsstaat in een EU-land. Brussel heeft al vaker gewaarschuwd dat Hongarije gesjoemel met openbare aanbestedingen, fraude en corruptie moet aanpakken. Als het land dat niet doet, dreigt het Europese subsidies te verliezen. De Europese Commissie heeft na lang wachten uiteindelijk deze procedure opgestart. Ook omdat aan een andere voorwaarde, gevaar voor de financiële belangen van de EU, is voldaan. Eurocommissaris Hahn stelt voor Hongarije drie maanden de tijd te geven om te voldoen aan zeventien wettelijke maatregelen die de Commissie aan Boedapest stelt om nog kans te maken op de miljarden. Het gaat onder meer om het opzetten van een anticorruptie-eenheid en een onafhankelijk integriteitsorgaan, en het invoeren van strengere wetgeving voor corruptie en fraude. Ook moet er regelgeving komen over het openbaar maken van de Hongaarse bedrijven, organisaties en personen die de EU-subsidies ontvangen. Vrijdag maakte de commissie al bekend met nieuwe Europese regel te komen om de persvrijheid in landen als Hongarije en Polen te waarborgen. “De afgelopen jaren hebben we verschillende vormen van druk op de media gezien,” zei Eurocommissaris Věra Jourová (Justitie). “Wij moeten duidelijke principes vastleggen: geen enkele journalist mag worden bespioneerd vanwege zijn baan en publieke media mogen niet worden gebruikt voor propaganda. Daarom stellen we voor het eerst waarborgen voor die de persvrijheid en een pluriforme pers moeten beschermen.” In juli concludeerde de Europese Commissie in het jaarlijkse rechtsstaatrapport dat het slecht gesteld is met de grondrechten in het Oost-Europese land. Brussel is zeer kritisch over de rechtspraak in Hongarije, die verre van onafhankelijk is. Ook worden minderheidsgroepen gediscrimineerd en wacht het coronaherstelplan van de regering van premier Viktor Orbán op goedkeuring om in aanmerking te komen voor een Europese miljardensubsidie.||https://www.parool.nl/wereld/europese-commissie-schort-7-5-miljard-euro-subsidies-hongarije-op~bf841868/
2022-09-18||Geen club die zo vaak van Ajax wint als AZ: ‘Ik denk dat ze ons ook best irritant vinden’||Het verschil kon eigenlijk niet groter. Ajax betrad dinsdagavond Anfield op weg naar nieuwe Champions League-dromen tegen Liverpool, maar werd bijna negentig minuten lang achteruit gedwongen door een nóg rijkere tegenstander met nóg betere spelers. En in dezelfde Europese week deed AZ in de kelderklasse een poging om het nietige FC Vaduz uit Liechtenstein te domineren. Dat lukte overigens maar matig. Misschien dan toch een klein voordeel voor AZ ten opzichte van Ajax, dat twee dagen langer rust heeft in aanloop naar de onderlinge ontmoeting van zondag: het kost doorgaans meer energie om een wedstrijd lang achter de bal aan te lopen dan die zelf rond te laten gaan. Voormalig Ajax-speler en de huidige nummer 10 van AZ Dani de Wit moet er een beetje om glimlachen: “Ik heb genoten van de intensiteit van Liverpool-Ajax. Je zult het misschien niet altijd zeggen, maar in zo’n wedstrijd als tegen Vaduz maken we ook altijd veel kilometers.” Op voorhand is Ajax zondag natuurlijk zwaar favoriet tegen AZ, al is het alleen maar om de soevereiniteit die de Amsterdammers in de eredivisie laten zien. Bovendien heeft de rivaal uit Alkmaar te kampen met nogal wat blessures, inclusief de complete vaste voorhoede. In plaats van een aanvalslinie met Jesper Karlsson, Vangelis Pavlidis en Hakon Evjen speelde AZ donderdag met Myron van Brederode, Yusuf Barasi en Jens Odgaard. En dan wacht nu de minst gepasseerde defensie van de eredivisie. Maar de recente historie leert dat AZ in zulke gevallen vaak van de nood een deugd maakt, iets waardoor zowel de vorige trainer Arne Slot als zijn opvolger Pascal Jansen Ajax de laatste jaren wist te verslaan. Vier van de laatste zeven eredivisiewedstrijden tegen Ajax werden in Alkmaars voordeel beslecht. Die cijfers kan geen enkele andere club overleggen, ook PSV en Feyenoord niet. Zij wonnen in diezelfde periode slechts één keer van de Amsterdammers. Bovendien was AZ vorig seizoen samen met Go Ahead Eagles de enige club die ongeslagen bleef tegen Ajax. En dat terwijl de financiële kloof de laatste seizoenen alleen maar groter is geworden. De Wit kan die overwinningen van AZ vrij makkelijk oplepelen. “De 1-0 in Alkmaar staat me bij, met de winnende treffer van Myron Boadu in de slotfase, toen we voor het eerst weer met publiek speelden. Maar ook die keer in de Johan Cruijff Arena, waar ik zelf linksbuiten speelde. Owen Wijndal legde Antony een keer aan banden en zelf zat ik een keer op de bank bij Ajax, toen ik AZ zag winnen door een goal van Guus Til.” Volgens De Wit is AZ tegen Ajax vaak succesvol geweest in de omschakeling. “Dat was de manier waarop we ze vaak pijn deden. Dan stonden we één-op-één tegen ze. Hoewel daar ook vaak Boadu bij betrokken was. Die hebben we niet meer. We doen het vaak net wat anders tegen Ajax.” Bovendien weet De Wit dat AZ-uit voor elke tegenstander een lastige wedstrijd is, ook voor de beste ploeg van Nederland dus. “Wij willen ons altijd extra laten zien tegen Ajax en het publiek heeft er ook net een beetje meer zin in. Ik denk dat Ajax ons ook best irritant vindt. Het is voor Ajax gewoon een andere wedstrijd dan bijvoorbeeld Heerenveen-uit.” De Wit weet dat het in de eredivisie nog ongeslagen AZ zondag sowieso top zal moeten zijn om opnieuw een goed resultaat te behalen. “Als we verliezen staan we zeven punten achter. Winnen we dan komen we op een punt. Het is een heel belangrijker wedstrijd voor ons.”||https://www.parool.nl/sport/geen-club-die-zo-vaak-van-ajax-wint-als-az-ik-denk-dat-ze-ons-ook-best-irritant-vinden~b53b8863/
2022-09-18||Cockpitraam TUI-vlucht kapot na botsing met vogel: passagiers aan lot overgelaten in Roemenië||TUI-vlucht OR3042 vertrok zaterdagavond om 18.53 vanuit Antalya, meldt de site Flightradar24. Rond 21.00 uur maakte het een noodlanding op het vliegveld van Boekarest. Door een botsing met een vogel was het raam dusdanig beschadigd dat de piloot moest uitwijken. ‘Ik heb de deuk en het vrijwel verbrijzelde raam gezien, maar kon geen foto maken', schrijft passagier Kim Heijdenrijk op Twitter. ‘Passagiers hebben wel foto’s kunnen maken van de grote schade aan het cockpitraam. Het verklaart de lichte paniek aan boord en de ongecontroleerde harde noodlanding.’ Een andere passagier, Arjan van 't Hof, laat weten dat inzittenden sindsdien volledig aan hun lot worden overgelaten. “We hebben twee uur in het toestel gezeten waarna we deze mochten verlaten en overnachting geregeld zou worden. Dit werd bevestigd door een sms van TUI. Echter de lokale medewerkers zeiden ervoor al dat er geen overnachting zou plaatsvinden.” Volgens de Nederlander geeft TUI ‘tegenstrijdige informatie’ en is de luchtvaartmaatschappij slecht bereikbaar. De sms was in eerste instantie naar passagiers van een andere TUI-vlucht gestuurd. “Vervolgens kregen we midden in de nacht een sms van TUI dat ze geen overnachting hebben kunnen regelen.” De passagiers moesten de nacht bij de gate doorbrengen. Op foto's die Van ‘t Hof deelt, is te zien dat passagiers op de grond slapen in de hal en jonge kinderen in de buggy. “Er zijn geen slaapgelegenheden op het vliegveld. Een baby, peuters en vele kleuters kunnen hierdoor niet fatsoenlijk rusten. Mensen sliepen op koude vloeren,” zegt Van ‘t Hof. “We zijn radeloos en moesten onder bizarre omstandigheden de nacht doorbrengen omdat TUI uiteindelijk middels een sms verzocht zelf eventueel een hotel te laten boeken, terwijl we helemaal niet het vliegveld af mochten en überhaupt niet de beschikking over onze bagage konden krijgen. Moeders hadden geen toegang tot babyvoeding en luiers, ouderen zitten zonder medicijnen.” Een zwangere vrouw en een stel zijn wel naar een hotel gebracht, zegt de Nederlander. Inmiddels hebben ze een voucher gekregen van 25 euro om broodjes en water te kopen. “De bemanning zou ons begeleiden naar de gate en ons van informatie voorzien, maar zij zaten al in een hotel,” aldus Van 't Hof. “Alleen voor hen was wat geregeld. We hebben alle info zelf moeten vergaren.” TUI erkent dat het niet gelukt is de groep onder te brengen. De organisatie heeft uitgelegd dat er vaak nog wel losse hotelkamers in een stad te vinden zijn. “Wij hebben onze passagiers ook laten weten dat in geval zij zelf een kamer zouden vinden, wij die kosten vergoeden. Het is bijzonder spijtig dat het een zeer oncomfortabele nacht was voor veel van deze reizigers.” TUI benadrukt dat een ruit van een vliegtuig niet snel te vervangen is. Daarom is direct een ander toestel gezocht om de reizigers op te halen. Dat toestel landt zondagochtend in Boekarest en vertrekt daar om 10.45 uur Nederlandse tijd.||https://www.parool.nl/wereld/cockpitraam-tui-vlucht-kapot-na-botsing-met-vogel-passagiers-aan-lot-overgelaten-in-roemenie~b0c25a8c/
2022-09-18||Ellen van Dijk oppermachtig naar derde wereldtitel tijdrijden||Het zilver was voor de Australische Grace Brown, die 12 seconden toegaf. Marlen Reusser, de Zwitserse die Van Dijk vorige maand nog van de Europese titel afhield, was 41 seconden langzamer dan de Nederlandse en kwam niet verder dan brons. De 35-jarige Van Dijk had zich fysiek terdege voorbereid op de WK-tijdrit in Wollongong. Maar meer nog weet ze haar zondag veroverde derde wereldtitel aan het mentale aspect. “Ik had een mooi jaar achter de rug in de regenboogtrui. Dit was eigenlijk niet mijn parcours. Ik dacht: ik geef alles en het podium halen zou mooi zijn”, vertelde Van Dijk nadat ze haar vorig jaar in Brugge veroverde titel met succes had verdedigd. In Florence was ze in 2013 al eens de beste van de wereld geweest. Van Dijk was eerder naar Australië afgereisd dan concurrentes als de Australische Grace Brown, de Zwitserse Marlen Reusser en Annemiek van Vleuten, die alle drie nog de Vuelta voor vrouwen hadden gereden. “Ik heb me goed voorbereid met mijn coach Josu Larrazabal en mijn vriend Benjamin. Maar ik heb steeds gedacht: lukt het niet, dan heb ik nog steeds een mooi jaar gehad”, aldus Van Dijk, die eerder dit jaar ook een nieuw werelduurrecord vestigde. Olympisch tijdritkampioen Annemiek van Vleuten, die in 2017 en 2018 de wereldtitel veroverde, had niet de goede dag waarop ze vooraf had gehoopt. Ze kon zich niet met de besten meten en werd zevende. Op Twitter sprak Van Vleuten (39) haar verbazing uit over haar tegenvallende presteren. “Zeker niet mijn beste dag op de fiets helaas”, schreef ze. “Geen idee waarom ik niet de kracht had die ik normaal heb in een tijdrit.” Shirin van Anrooij ging als eerste Nederlandse van start. Ze eindigde als dertiende in het klassement. Ze werd wel tweede bij de beloften. De Italiaanse Vittoria Guazzini, die in juli bij de EK nog was geklopt door Van Anrooij, was de snelste bij de rensters onder 23 jaar.||https://www.parool.nl/sport/ellen-van-dijk-oppermachtig-naar-derde-wereldtitel-tijdrijden~b9615661/
