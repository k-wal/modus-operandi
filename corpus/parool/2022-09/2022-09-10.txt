2022-09-10||Oud-president Bouterse: laat Rutte oprotten||Bouterse deed zijn uitspraken tegen een journalist van nieuwssite Suriname Herald. De oud-president, die in 1999 in Nederland bij verstek is veroordeeld tot een gevangenisstraf van 11 jaar wegens drugshandel, deed zijn uitspraken tijdens een kleine protestdemonstratie in Paramaribo tegen het beleid van president Chan Santokhi. Een woordvoerder van Bouterse beaamt de uitspraken van de ex-president. “Een groot deel van het Surinaamse volk zit niet te wachten op het bezoek van een Nederlandse premier. Er is veel ellende, de mensen hebben al genoeg aan hun hoofd,” aldus de zegsman tegen het ANP. In Suriname is een opeenstapeling van problemen. Het land kent een enorme inflatie waardoor veel inwoners de eindjes niet meer aan elkaar kunnen knopen. Afgelopen juli gingen mensen de straat op om te protesteren tegen de regering van president Santokhi, die volgens hen veel te weinig doet aan het bestrijden van vriendjespolitiek, corruptie en de economische malaise. Saillant detail is dat veel van de problemen waar Santokhi nu mee kampt, zijn ontstaan door het wanbeleid van Bouterse tijdens diens presidentschap. Bouterse verweet Nederland in het gesprek met de website 19 miljoen euro van Suriname in bezit te hebben. Dit is geld van Suriname dat in beslag is genomen door het Nederlandse Openbaar Ministerie toen het via Schiphol naar China werd gestuurd. “Mensen ‘pinaren’ (hebben het moeilijk), kinderen gaan dood, verpleegkundigen kunnen niet uitbetaald worden en dan houd je mijn 19 miljoen vast en dan een mooi verhaal komen vertellen in mijn land, laat Rutte oprotten,” zei Bouterse. Premier Rutte en minister Liesje Schreinemacher voor Buitenlandse Handel en Ontwikkelingssamenwerking brengen komende week een tweedaags bezoek aan Suriname. De laatste minister-president van Nederland die Suriname bezocht was Jan Peter Balkenende in 2008.||https://www.parool.nl/nederland/oud-president-bouterse-laat-rutte-oprotten~b1a97b49/
2022-09-10||Rusland trekt troepen na zware verliezen terug uit de regio Charkov||Niet lang na de berichtgeving deelde de stafchef van de Oekraïense president Volodimir Zelenski op sociale media een foto waarop Oekraïense troepen in de buitenwijken van Izjoem te zien zouden zijn. Het Oekraïense leger is bezig met een snelle opmars in Charkov. Volgens Zelenski zijn in de afgelopen dagen zeker dertig plaatsen heroverd. De ‘hergroepering’ van troepen is volgens Moskou nodig voor de ‘bevrijding van de Donbas’, bestaande uit de regio’s Donetsk en Loehansk. In Donetsk zou momenteel hevig worden gevochten. De pro-Russische separatistenleider in het gebied zegt dat de situatie in de stad Lyman ‘erg moeilijk’ is en dat er ook wordt gevochten op andere plekken, met name in het noorden van Donetsk. De aankondiging over de verplaatsing van Russische militairen komt uren nadat Oekraïense autoriteiten hadden gezegd dat hun troepen de bezette stad Koepjansk waren binnengetrokken. Deze stad ligt in Charkov en is strategisch van belang, omdat hier spoorrails samenkomen die door Rusland worden gebruikt om troepen in het noordoosten van Oekraïne te bevoorraden. De bestuurder die Rusland heeft benoemd voor de bezette gebieden in Charkov, roept inwoners op naar Rusland te evacueren. Hij heeft volgens TASS verklaard dat vluchtelingen worden voorzien van voedsel, warmte en medische zorg. Een dag eerder zei hij dat burgers uit verschillende steden werden geëvacueerd, omdat Oekraïense troepen de Russische verdedigingslinies hadden doorbroken. Zelenski noemde het ‘een verstandige beslissing’ van de Russen om zich terug te trekken. “Voor bezetters is in Oekraïne geen plaats en zal er nooit plaats zijn,” aldus de president. Oekraïne heeft volgens Zelenski sinds begin september ‘zo’n 2000 kilometer’ van zijn grondgebied terugveroverd op het Russische leger. “Het Russische leger toont zich dezer dagen van zijn beste kant: zijn rug.”||https://www.parool.nl/wereld/rusland-trekt-troepen-na-zware-verliezen-terug-uit-de-regio-charkov~b5aaf824/
2022-09-10||Inzet van kweek eigen immuuncellen biedt nieuwe kansen bij uitgezaaide huidkanker||De studie van het NKI werd zaterdag gepresenteerd op een wetenschappelijk congres in Parijs. De gebruikte immuuncellen worden geproduceerd door academische centra, niet door de farmaceutische industrie. Jaarlijks krijgen zo’n 7500 Nederlanders te horen dat ze een melanoom hebben; een agressieve vorm van huidkanker die in sommige gevallen uitzaait. Met de bestaande behandeling is ongeveer de helft van de patiënten met uitgezaaide huidkanker binnen vijf jaar na de diagnose overleden. Afgelopen jaren deed het NKI onderzoek naar een nieuwe behandeling: een kweek van eigen immuuncellen. Het is aannemelijk dat deze nieuwe behandeling die vijfjarige overlevingskans vergroot, al is niet bekend tot welk percentage, zegt internist-oncoloog John Haanen van het NKI. Dat komt omdat de periode van vijf jaar voor een deel van de 168 onderzochte patiënten nog niet is verstreken. Steeds meer patiënten stapten tijdens de looptijd van het onderzoek over op de nieuwe behandelwijze toen bleek dat die effectiever was. De studie begon in 2014 en liep tot dit jaar. Jaarlijks komen zo’n vijftig Nederlanders voor de behandeling in aanmerking. In vergelijking met de gebruikelijke behandeling – in 2014 was dat toediening van het medicijn ipilimumab, dat het afweersysteem helpt om tumorcellen te ­bestrijden – werden de uitzaaiingen door de nieuwe behandeling vaker kleiner (49 procent versus 21). Ook verdwenen uitzaaiingen bijna driemaal zo vaak: 20 procent versus 7. Bij de meeste patiënten die de experimentele behandeling kregen, groeiden de tumor(en) na zeven maanden wel opnieuw. Bij de gebruikelijke behandeling begon dat echter al na drie maanden. Sinds het begin van de studie is ook de standaardbehandeling gaandeweg veranderd. Naast ipilimumab krijgen patiënten nog een ander middel: nivolumab. Die combinatie van medicatie leidt tot betere resultaten dan alleen ipilimumab. De studie van Haanen maakt geen vergelijking tussen de experimentele methode en de combinatietherapie. De nieuwe methode bestaat uit het vermenigvuldigen van iemands eigen afweercellen in het laboratorium. Opvallend is dat daarbij geen farmaceutisch bedrijf is betrokken. “Het gebeurt met medewerking van bloedbank Sanquin in de laboratoria van het Nederlands Kanker Instituut en een Deens academisch centrum waarmee we samenwerken,” aldus Haanen. “Dat is bijzonder, want in tegenstelling tot de farmaceutische industrie hebben deze academische centra geen winstoogmerk. We werken tegen kostprijs.” Dat resulteert vooralsnog niet in een goedkopere behandeling. Inclusief opnames kosten de nieuwe methode en de gebruikelijke behandeling in Nederland ongeveer 100.000 euro per patiënt. Naarmate de nieuwe methode vaker en in meer landen wordt herhaald, kan die goedkoper worden. Voor de nieuwe behandeling worden lichaamseigen afweercellen (lymfocyten) in het laboratorium vermenigvuldigd tot miljarden exemplaren, die vervolgens worden geïnjecteerd bij de patiënt. Zo wordt iemands eigen afweerreactie tegen de kanker versterkt. De nieuwe methode kan volgend jaar deel gaan uitmaken van de Nederlandse verzekerde zorg. Het ministerie van Volksgezondheid moet daar nog over beslissen. Tot 2023 krijgen alle patiënten die voor de nieuwe behandeling in aanmerking komen deze zorg sowieso vergoed.||https://www.parool.nl/amsterdam/inzet-van-kweek-eigen-immuuncellen-biedt-nieuwe-kansen-bij-uitgezaaide-huidkanker~b141a958/
2022-09-10||Bij vlagen weergaloos Ajax zet Heerenveen met 5-0 opzij||De Amsterdammers zijn voor het eerst sinds het seizoen 1997-1998 na zes speelronden nog zonder puntenverlies in de Eredivisie. Ajax was vier dagen na de overwinning op Rangers FC (4-0) in de Champions League aanvankelijk niet gerust op een goede afloop van het duel met Heerenveen. De club uit Friesland was na vijf speelronden nog ongeslagen en had bovendien nog maar één doelpunt tegen gekregen. Trainer Kees van Wonderen weet bovendien hoe je de kampioen uit Amsterdam moet bestrijden. Hij hield vorig seizoen met Go Ahead Eagles 4 punten over aan de twee competitiewedstrijden tegen Ajax. Van Wonderen koos opnieuw voor een defensieve speelwijze, maar dat leverde dit keer niet het gewenste resultaat op. Dat kwam ook door Dusan Tadic, die maar liefst drie treffers voorbereidde. De aanvoerder is in 133 competitieduels betrokken geweest bij 134 doelpunten van Ajax, met 66 doelpunten en 68 assists. Een van de uitdagingen van trainer Alfred Schreuder dit seizoen is om zoveel mogelijk spelers tevreden te houden. Tegen Heerenveen verschenen Davy Klaassen en Kenneth Taylor aan de aftrap en moest Steven Berghuis op de bank plaatsnemen. Mohammed Kudus kreeg opnieuw de voorkeur boven Brian Brobbey, omdat Schreuder vond dat hij de uitblinker van het duel met Rangers niet kon passeren. Klaassen – ook wel bekend als Mister 1-0 – maakte al na 4 minuten de openingstreffer en Taylor tekende in de 16e minuut voor de 2-0. Ajax leek na de snelle doelpunten al even bij het duel met Liverpool op Anfield. De thuisploeg verlaagde het tempo en ontsnapte toen Alex Timossi Andersson alleen op doelman Remko Pasveer mocht aflopen en miste. Ajax herstelde zich na rust met twee doelpunten van Kudus en een treffer van de voor Steven Bergwijn ingevallen Brobbey. De Oostenrijker Florian Grillitsch mocht debuteren bij de thuisploeg en ook Jorge Sánchez, Berghuis en Lucas Ocampos vielen in. Smetje op de zege was het uitvallen van Calvin Bassey, die niet meer verder kon na een tackle. De nieuwe verdediger van Ajax leek last te hebben van zijn linkeronderbeen, maar kan dinsdagavond met Ajax de uitwedstrijd tegen Liverpool in de Champions League voetballen. “Het ziet er niet ernstig uit,” zei trainer Alfred Schreuder na afloop van de wedstrijd. “We zijn schadevrij uit dit duel gekomen.” Voor Owen Wijndal komt de wedstrijd op Anfield waarschijnlijk te vroeg. De linksback is op de weg terug van een enkelblessure. “Hij doet al best veel op de training,” zei Schreuder. “Maar ik denk dat dinsdag te vroeg voor hem komt.” Schreuder was een tevreden trainer na de thuiszege van Ajax. “Ik ben heel blij met de prestatie van mijn ploeg,” zei Schreuder. “We hebben de lijn na de zege op Rangers gewoon doorgetrokken. Het plezier en de energie spatten ervan af. En na iedere goal hebben ze honger naar nog een goal.” “We weten dat Heerenveen heel goed kan verdedigen en dan is het fijn dat het na 16 minuten 2-0 voor ons staat,” zei Schreuder. “Ik heb lekker kunnen wisselen en iedereen was gretig. Dat moet ook. We doen het echt met z’n allen. Dat blijf ik ook benadrukken.” Schreuder ziet ook dat sommige spelers het moeilijk vinden als ze niet aan de aftrap mogen verschijnen. Spits Brian Brobbey liet woensdag duidelijk zijn teleurstelling blijken toen hij pas in de slotfase mocht invallen. “Aan de ene kant snap ik dat wel,” zei Schreuder. “Hij is nog jong. Maar als trainer kan ik dat niet accepteren. We hebben even gesproken. Maar ik vond hem nu weer heel gedreven invallen. Hij gaat echt nog voldoende wedstrijden spelen.”||https://www.parool.nl/amsterdam/bij-vlagen-weergaloos-ajax-zet-heerenveen-met-5-0-opzij~b347e460/
2022-09-10||Noodverordening Ter Apel aangepast: ongeregistreerde asielzoekers weer welkom||Onder de verordening is het in principe voor asielzoekers die nog niet zijn geregistreerd bij het aanmeldcentrum verboden om zich rond het centrum te begeven. Het verbod geldt niet voor mensen die al wel staan geregistreerd of mensen die een afspraak hebben bij het aanmeldcentrum om zich te laten registreren. VluchtelingenWerk Nederland uitte zaterdag kritiek op een eerste versie van de verordening. Volgens de organisatie was onduidelijk wat asielzoekers die voor het eerst aankomen in Ter Apel - en dus nog geen afspraak hebben staan - dan zouden moeten doen. Zij mochten niet op het terrein komen. Maar om een afspraak te kunnen maken, moet je je melden bij het centrum. De tekst van de verordening is zaterdagavond aangepast. Daarin staat nu dat het verbod ook niet geldt voor asielzoekers die ‘zich de eerste keer melden bij het aanmeldcentrum in het kader van een eerste stap in de asielaanvraag’. De veiligheidsregio liet eerder op de dag weten dat de verordening inderdaad ‘iets te strak is geformuleerd’. Afgelopen weken sliepen geregeld honderden mensen op het terrein voor het aanmeldcentrum. Dat leverde onveilige en onhygiënische situaties op, zo benadrukt ook de veiligheidsregio zaterdag weer. Staatssecretaris Van der Burg meldde afgelopen vrijdag nog dat niemand meer buiten hoeft te slapen bij Ter Apel. De noodverordening – die al was aangekondigd – is bedoeld om te zorgen dat mensen niet ‘s avonds blijven rondhangen, aldus een woordvoerder. De regel geldt in principe tot 1 oktober. VluchtelingenWerk heeft meer kritiek op de verordening. Zo wil de organisatie weten of het wel is toegestaan om asielzoekers te verbieden in een gebied te komen waar andere mensen wel welkom zijn. Verder vindt VluchtelingenWerk de volgorde van handelen niet logisch. “Zorg eerst dat er voldoende opvangplekken zijn en dat de communicatie over het proces helder is, voordat je bepaalde mensen gaat verbieden in Ter Apel te komen.” Sinds zaterdag kunnen asielzoekers die niet terecht kunnen in Ter Apel worden opgevangen in Zoutkamp. Nieuwe asielzoekers in Ter Apel krijgen binnenkort een nummer als ze naar zo’n noodopvanglocatie worden overgebracht. Met dat nummer kunnen ze later terecht in Ter Apel.||https://www.parool.nl/nederland/noodverordening-ter-apel-aangepast-ongeregistreerde-asielzoekers-weer-welkom~b6b24df6/
2022-09-10||Tweede Nederlander in de Formule 1: Nyck de Vries debuteert in de Grand Prix van Italië||Racestal Williams meldt dat Albon wordt behandeld aan een ontsteking van de blinde darm. De Vries zat op het circuit van Monza zaterdag tijdens de derde vrije training en de kwalificatie al in Albons auto en zal dus ook zondag in de daadwerkelijke race starten. Het is voor het eerst sinds 2006 dat er twee Nederlanders aan de start van een Grand Prix verschijnen. Toen was die eer voorbehouden aan Christijan Albers en Robert Doornbos. De eerste keer dat er twee Nederlanders actief waren in de Formule is meer dan driekwart eeuw geleden. In 1952 verschenen Jan Flinterman en Dries van der Lof aan de start bij de Grand Prix van Nederland. De Vries wist zich zaterdag niet te plaatsen voor het beslissende deel van de kwalificatie. Hij klokte de dertiende tijd en bleef steken in het tweede deel (Q2); de top 10 plaatste zich voor de strijd om poleposition. Tijdens zijn laatste ‘vliegende’ ronde verremde de Nederlander zich, waardoor hij zijn tijd niet kon verbeteren. De Vries had zich als nummer 15 van de eerste sessie nipt geplaatst voor deel twee van de kwalificatie. Hij was toen een fractie sneller dan teamgenoot Latifi, die werd uitgeschakeld. De Canadees, bezig aan zijn derde seizoen in de Formule 1 bij Williams, heeft nog geen zekerheid over zijn plek voor volgend jaar. De Vries wordt genoemd als kandidaat om Latifi in 2023 te vervangen. Het is nog niet duidelijk vanaf welke plek De Vries zondag begint aan zijn debuutrace. Maar liefst negen coureurs krijgen een gridstraf en worden na de kwalificatie teruggezet op de startopstelling. Vermoedelijk start de debutant in de top 10. De 27-jarige Fries reed voor Williams eerder dit jaar al in de GP van Spanje een vrije training, zoals hij dat ook al deed voor Mercedes in Frankrijk. Voor Mercedes reed hij de afgelopen jaren in de elektrische raceklasse Formule E. Hij aast op een plek in de Formule 1 voor volgend jaar en weet dat er bij onder meer Williams nog een plek vrij is naast Albon. Ook is hij al in verband gebracht met Alpine. Zondag heeft hij de kans zich te bewijzen.||https://www.parool.nl/sport/tweede-nederlander-in-de-formule-1-nyck-de-vries-debuteert-in-de-grand-prix-van-italie~b5cb4f0c/
2022-09-10||Streamerswinkel aan Prinsengracht: in de rij voor Maan, Snelle of een selfie met Thomas Acda||Een kleine twintig meter is de rij op de Prinsengracht deze zaterdagochtend. Vanwege de geringe winkelruimte in het hoekpandje worden bezoekers in plukjes toegelaten. Dat betekent een half uurtje wachten tot de drempel van de pop-upstore van nederpopformatie The Streamers wordt bereikt. Maar dan opent zich voor de fans van de gelegenheidsgroep, die onder leiding staat van Guus Meeuwis en Kraantje Pappie, ook een walhalla van waar fanschap. Behalve de merchandise die per strekkende meter te koop is, wacht aan de kassa de echte trofee: een ontmoeting met een van hun idolen uit de groep. Bij de opening op vrijdag was het voor wie hoopte op een handtekening of een selfie met een van The Streamers een dag van opperste verrukking. In de krappe winkelruimte doken naast Meeuwis en Kraantje Pappie ook het duo Suzan & Freek, Paul de Munnik, zangeres Maan, rappers Ronnie Flex en Snelle en het nog een paar maanden in functie zijnde tweemanschap Nick & Simon op achter de verkoopbalie. Een dag later assisteert Thomas Acda bij het afrekenen van de kledingstukken. Al gauw blijkt zijn voornaamste functie echter het signeren van de aankopen en een deelname aan een recordpoging selfies maken voor gevorderden. De zanger haalt op zijn 55ste nog zeker een moyenne van tien per kwartier. “Ik maak me geen illusies, hoor,” nuanceert hij zijn populariteit. “Ze willen met me op de foto omdat ik nu de enige artiest hier ben. Eenmaal buiten vragen ze zich vast af wie toch die man was die zo gewillig poseerde.” Bertine Bultman (23) en Wiljan van der Weiden (25) weten het in elk geval wel. Ze willen graag een foto met Acda om thuis te laten zien. De twee zijn vanochtend uit Elburg vertrokken met de pop-upwinkel in het vizier. Met een zwarte hoody (Bertine) en een zwart T-shirt (Wiljan) op zak gaan ze straks weer op huis aan. De twee waren meteen gecharmeerd van The Streamers, die hun ontstaan kenden toen de concertreeks Vrienden van Amstel Live in Ahoy in 2021 op het laatst niet doorging wegens net aangehaalde coronamaatregelen. Naar een idee van Meeuwis besloten de betrokken artiesten een alternatieve show aan te bieden als gratis livestream. Daarvan volgden er daarna nog drie. Het tourschema, zoals vermeld op een van de T-shirts in de schappen, kende soms onverwachte uitzendlocaties: Carré, Paleis Noordeinde, De Kuip en De Efteling. “We hebben ze allemaal gezien,” zegt Bertine. “Het was lockdown. Dus wat moet je dan? Een lekkere avond op de bank met al die leuke artiesten was een mooie afleiding.” Inmiddels zijn de twee fan geworden van Snelle, Maan én Suzan & Freek. Ze hebben een kaartje voor een van de drie concerten die de formatie, een heuse Nederlandse supergroep, volgend weekend in het Olympisch Stadion zal geven. Met de aankopen van vandaag zijn de outfits voor straks alvast geregeld. Prijzen in de winkel zijn niet voor de smalle beurs. Topstukken zijn de zwarte hoody met het Streamerslogo (59,95) en het varsity jacket, een stevige jas die 180 euro kost. Toch kan gelegenheidscaissière Rowena, zus van Alex van der Zouwen alias Kraantje Pappie, het ene na het andere kledingstuk afstrepen van de inventarislijst: helaas, uitverkocht. Met ’t Dondert en ’t Bliksemt van Meeuwis uit de speakers is het inmiddels ook dringen voor andere artikelen uit de Streamerscollectie. Een babyromper is een mogelijkheid. Of een eenvoudig flesje water met beeltenis van de organiserende rapper en de vermelding: ‘Kraan-water’. Maar het leukst is toch het kwartetspel (14,95) met op de speelkaarten onder meer de fictieve boyband Wrong Direction die als leden onder anderen Freaky Freek en Nick Painter kent. Over de laatste, Nick Schilder, gesproken. Die verscheen vrijdag gewoon aan de zijde van Volendamse evenknie Simon. Acda, zelf ook een afsplitsing van een beroemd duo, tussen twee selfies door: “Ik heb nog een idee aangedragen voor een filmpje waarin Nick aan het einde van de dag Simon verkoopt aan Paul. En dat die twee dan als nieuw duo Paul & Simon het beeld uit lopen. Maar daar wilden ze niet aan.” The Streamers spelen op 16, 17 en 18 september in het Olympisch Stadion. De concerten zijn uitverkocht. Wel is er een gratis livestream waarvoor een vrijwillige bijdrage in een digitale fooienpot mogelijk is. Een deel van de opbrengst daarvan gaat naar het Emma Kinderziekenhuis (AMC) om daar een muziekstudio te laten bouwen.||https://www.parool.nl/amsterdam/streamerswinkel-aan-prinsengracht-in-de-rij-voor-maan-snelle-of-een-selfie-met-thomas-acda~b2fed360/
2022-09-10||Mogelijk giftige bacterie in water Oosterpark||In het Oosterpark worden sinds 26 augustus dode vissen en zieke vogels aangetroffen. Bij deze dieren is botulisme aangetroffen. Botulisme is een ziekte waarbij mensen en dieren steeds slechter zien en verlammingsverschijnselen krijgen. Waarschijnlijk is botulisme ontstaan door giftige bacteriën in de vijvers van het Oosterpark. De gemeente heeft op 1 september borden geplaatst in het stadspark, deze blijven waarschijnlijk tot 15 september staan. Mensen en huisdieren kunnen beter niet in aanraking komen met het water. Door de regenval van de afgelopen dagen is de kans op de aanwezigheid van de giftige bacterie groter. Waternet voert momenteel onderzoeken uit in het water. Wanneer bacteriën worden aangetroffen, zal Waternet ze bestrijden. De Dierenambulance waakt over de zieke dieren. Heeft u een tip of opmerking voor de redactie? Stuur een bericht naar onze tiplijn.||https://www.parool.nl/amsterdam/mogelijk-giftige-bacterie-in-water-oosterpark~bde1d8ba/
2022-09-10||Voor de tweede keer beroofd van een Rolex: ‘Deze jongens hebben niks te verliezen’||Op een inmiddels veelvuldig doorgestuurde filmpje van de beroving is te zien hoe de man op een parkeerterrein wordt aangevallen door twee jongens. “Het gebeurde om iets voor tienen in de ochtend,” vertelt de man die om veiligheidsredenen anoniem wil blijven. “Ze hadden een pistool en een mes bij zich. Ze wilden mijn horloge. Een van hen heeft me op mijn hoofd geslagen met het vuurwapen. De ander heeft me in mijn duim gesneden. Daarna zijn ze er met mijn Rolex Daytona vandoor gegaan.” Na de overval gingen agenten in kogelvrije vesten op zoek naar de twee daders. Die werden niet gepakt. Volgens het slachtoffer ging het om twee jonge jongens. “Ik denk dat het tieners waren in de leeftijd van 16 tot 19 jaar. Een Marokkaanse jongen en een Nederlander.” Hoe de twee bij hem terecht zijn gekomen, weet de man niet. “Ik ben de avond ervoor wel aangesproken in een café in Purmerend. Een jongen keek naar mijn horloge en zei iets van ‘wow man’. Ik weet niet of dat er wat mee te maken heeft, maar ik had er achteraf geen goed gevoel bij.” In toenemende mate lijken criminelen zich te richten op prijzige horloges. De afgelopen jaren zijn er veelvuldig gewelddadige Rolexbendes actief geweest in en rondom Amsterdam. Afgelopen juli kreeg een Haagse ondernemer een pistool op zijn hoofd in een poging om zijn Rolexhorloge te stelen. De overval van vrijdag is al de tweede keer dat de ondernemer beroofd is van zijn Rolex. De eerste keer was vier maanden geleden. Toen werd hij beroofd van een prijzige Rolex Sky Dweller. Hij is flink aangedaan door de laatste overval. “Deze jongens hebben niks te verliezen. Ze doen het gewoon op klaarlichte dag. Iedereen heeft ze gezien op het filmpje. Ik heb ook al mensen gesproken die zeggen dat ze ze herkennen. Ik hoop dat ze gepakt worden en dat ze een flinke straf krijgen.”||https://www.parool.nl/amsterdam/voor-de-tweede-keer-beroofd-van-een-rolex-deze-jongens-hebben-niks-te-verliezen~b7dd8289/
2022-09-10||Agenten in burger onderbreken drugsdeal, politie rukt massaal uit||Politieagenten waren rond 21.00 uur getuige van een vermoedelijke drugsdeal tussen twee mannen op het Bellamyplein. De twee agenten stapten hierna op de mannen af; de een op de verkoper, de ander op de koper. De koper bleek een 41-jarige Brit die aangaf verdovende middelen te hebben gekocht. Hierop is hij aangehouden. Terwijl de verkoper richting een sportcafé aan de Bilderdijkstraat liep, werd hij staande gehouden door de agent in burger. De verdachte zette het op een rennen en riep om hulp. De agent kreeg hem voor het café te pakken. Een groep van circa vijftien man kwam uit het café en richtte zich tot de agent. Hij pakte zijn dienstwapen, waarop de groep zich terugtrok in het café. De agent vroeg om assistentie. Niet veel later kwamen enkele mannen weer de horecagelegenheid uit. De agent zag een van de mannen met een vuurwapen in een portiek verdwijnen. Hierop trok de agent opnieuw zijn dienstwapen, waarna de man weer het café in dook. Na het arriveren van politieversterking werden de cafébezoekers gesommeerd naar buiten te gaan. De man met het vuurwapen, een 33-jarige Amsterdammer, werd aangehouden. Ook de verkoper van de drugs, een 26-jarige Amsterdammer, werd kort erna aangehouden in een binnentuin aan de Bilderdijkkade.||https://www.parool.nl/amsterdam/agenten-in-burger-onderbreken-drugsdeal-politie-rukt-massaal-uit~b9e9e734/
2022-09-10||Europese voetbalweek toont aan: kloof tussen Ajax en belagers PSV en Feyenoord wordt groter en groter||Ajax degradeerde deze week Rangers FC tot een armoedig geheel en strooide en passant zout in een gapende wond. PSV liep twee weken eerder tegen dezelfde tegenstander deelname aan de Champions League mis. Ajax voegde zo nog maar eens 2,9 miljoen euro aan het dit seizoen toch al gegarandeerde 40 à 45 miljoen euro aan Europees prijzengeld toe, terwijl PSV het moest doen met ‘slechts’ 210.000 euro voor een gelijkspel tegen Bodø/Glimt in de Europa League. Feyenoord ging vanuit Rome met helemaal niets naar huis. Ook deze Europese week roept steeds meer de vraag op of Ajax niet gewoon van een ander niveau is dan Feyenoord en PSV. De positie van de landskampioen lijkt momenteel op die van een Monopoly-speler die het grootste deel van de straten in handen heeft en daarop hotels heeft gebouwd. Technisch directeur John de Jong van PSV was deze zomer nog dapper en zei dat ‘PSV het gat met Ajax niet wil verkleinen’. De club wilde ‘over Ajax heen’. Trainer Ruud van Nistelrooij was vrijdag veel behoudender en zei dat PSV de ambitie moet hebben om mee te strijden om de titel. “Moeten is in sport een raar begrip,” vindt Van Nistelrooij. “Je moet wel het doel hebben, de ambitie en de wil. Daar gaat het voor mij om. Onze supporters moeten trots kunnen zijn op hun club. En aan het einde van het seizoen evalueren we.” Zowel PSV als Feyenoord heeft te maken met een gigantische financiële kloof met Ajax, iets waar coach Roger Schmidt vorig jaar in Eindhoven bij voortduring op wees. Feyenoord-coach Arne Slot erkent ook dat de verschillen tussen Ajax en Feyenoord buiten het veld fors zijn. De Amsterdammers vissen in een andere vijver en als er spelers zijn die in de belangstelling staan van beide clubs, dan legt Ajax schouderophalend een jaarsalaris neer waar Feyenoord niet aan kan of wil voldoen zoals bij de Oostenrijker Florian Grillitsch deze zomer. Toch zei Slot ook: “Wij zitten in een andere fase dan Ajax en PSV. Maar dat was vorig seizoen niet anders en toen bleven we ook lang in de buurt.” Feyenoord wint zelden van Ajax en mede daarom loopt de achterstand in de eredivisie soms flink op. “We hebben een ervaren elftal omgeturnd tot een ploeg met jongens met veel potentie,” zegt algemeen directeur Dennis te Kloese. De Rotterdammers hebben hun financiën na de miljoenen aan transferopbrengsten weer op orde en kijken nu naar de toekomst. Om Ajax te kunnen achterhalen dient de jeugdopleiding in Rotterdam veel moderner te werk te gaan, iets waar PSV ook al jaren flink op inzet. Onder de bij Feyenoord vertrokken technisch directeur Frank Arnesen is daar in Rotterdam een start mee gemaakt. “Maar de effecten zie je pas over een paar jaar,” zegt Te Kloese. Wat eerder effect kan hebben, is het scoutingsapparaat op volle toeren te laten draaien. “De scouts konden in het hoofd van Slot kijken en wisten welk type spelers er gehaald moesten worden voor het type voetbal dat Feyenoord speelt,” zei Arnesen. Te Kloese zag dat zijn scouts voortdurend kandidaten aandroegen om het elftal te versterken. Van over de hele wereld, waar de Rotterdammers tot voor kort het liefst alleen in de eredivisie en Scandinavië speurden naar buitenkansjes. “En nu de transferwindow voorbij is, gaan we de scouting meteen weer aanslingeren. Op zoek naar nieuwe spelers om ons sterker te maken,” zegt Te Kloese. Bij PSV kwamen dit seizoen bijvoorbeeld Xavi Simons en keeper Walter Benítez nadrukkelijk naar voren uit het scoutingsapparaat. De komst van Guus Til was vooral een wens van de technische staf zelf, maar heeft vooralsnog weinig impact. De derde en belangrijkste pijler om het hier en daar onbereikbaar geachte Ajax op de hielen te zitten, is de trainer en z’n filosofie. Slot kan Feyenoord beter laten voetballen en spelers zien dat ook, Van Nistelrooij is bij PSV nog maar kort bezig en heeft nog veel te bewijzen. “Als je de finale van de Conference League haalt, is dat wel een visitekaartje hoor. Spelers willen nu graag naar Feyenoord. Voor jongens uit Zuid-Amerika of Mexico is de eredivisie een mooie tussenstap in hun loopbaan,” zegt Te Kloese. “Ze voelen dat ze bij Feyenoord beter kunnen worden. En het feit dat wij spelers hebben verkocht aan clubs als Manchester United, Leeds United en Benfica, werkt ook mee. Als ze zoals aanvaller Luis Sinisterra bij Leeds United in de Premier League meteen goed presteren, vergroot dat nogmaals de aantrekkingskracht van Feyenoord.” PSV deed deze zomer geen absolute topverkoop en hield op Ritsu Doan na de beste spelers juist binnen. Ook voor een club met een goede jeugdopleiding, een scherpe scouting, een heldere en vooral aantrekkelijke speelstijl en een alom bewierookte trainer is de jacht op Ajax niet minder moeilijk. Bijvoorbeeld door de beperkingen van een verouderd stadion als de Kuip in Rotterdam. Maar Te Kloese gooide de deur naar nieuwbouw recentelijk nog maar eens dicht. “Bij ons staat het voetbal centraal,” zegt Te Kloese. “We hebben nu ons halve elftal verkocht, maar met een nieuw elftal zou het zo moeten zijn dat we per zomer nog twee of drie basisspelers verkopen. Dan bouw je aan een team dat de strijd aan gaat in de eredivisie.” PSV denkt nog altijd verder te zijn dan Feyenoord, maar is na enkele vroege teleurstellingen dit seizoen vooral druk met zichzelf. Van Nistelrooij moet als trainer echt nog een profiel krijgen. Ondertussen hoopt PSV dat Ajax achter het Monopoly-bord in een diepe slaap sukkelt. Van Nistelrooij: “In mei gaan we evalueren.”||https://www.parool.nl/sport/europese-voetbalweek-toont-aan-kloof-tussen-ajax-en-belagers-psv-en-feyenoord-wordt-groter-en-groter~bc525ae7/
2022-09-10||De eerste 100 dagen van Ten Hag bij Manchester United, een club in verval||Op de gevel van The Trafford, een gare supporterskroeg aan Chester Road, vlakbij het stadion van Manchester United, prijkt groot het hoofd van Cristiano Ronaldo. Het is graffiti in Bollywoodstijl: het gezicht van de Portugese voetballer is nog wat glimmender dan in werkelijkheid. The Trafford is gevestigd in een vervallen pand zonder ramen. De verf bladdert ervan de gevel. Alles aan de pub is verpauperd, slechts de gelikte beeltenis van Ronaldo leidt de aandacht enigszins af. Je zou er een treffende metafoor in kunnen zien. Manchester United is een club in verval, slechts opgepoetst door een façade van rijkdom en vergane glorie. Wereldster Ronaldo is het kroonjuweel, maar verbeeldt ook exact de essentie van het probleem. United drijft op nostalgie, sentiment en commercie, niet per se op voetbal. Als de nieuwe manager Erik ten Hag op maandag 23 mei voor het eerst aankomt op Old Trafford, weet de Nederlander dat als geen ander. Ten Hag heeft juist daarom geen tijd te verliezen. Een paar dagen eerder, op 19 mei, is hij al gearriveerd op het kantoor van United in de Londense wijk Mayfair. Het dossier-Ronaldo ligt meteen prominent op tafel, maar Ten Hag wil de stervoetballer wel eerst zélf spreken, met open vizier. Wat is zijn eigen ambitie? Hoe ziet Ronaldo de nabije toekomst van United? Is hij bereid daarin een voortrekkersrol te spelen? Het gesprek verloopt, zoals Ten Hag later globaal zal vertellen, in goede harmonie. Maar er zijn ook pijnpunten. Ronaldo blijkt al een aantal commerciële afspraken te hebben gemaakt in Azië, waar United zijn seizoensvoorbereiding onder Ten Hag zal beginnen met een trainingskamp in Bangkok. In Aziatische media blijkt de komst van de Portugees zelfs al aangekondigd, maar de coach is niet te vermurwen. Het is de Ten Hag die ze ook bij Ajax, FC Utrecht en Go Ahead Eagles leerden kennen. De trainer verwacht juist van zijn routiniers een voortrekkersrol op alle gebieden. Een paar dagen later aansluiten op een trainingskamp om wat commercials te draaien? Geen optie. Het collectief gaat bij Ten Hag boven alles. Een paar weken later ontbreekt de voetballer alsnog lange tijd bij United, volgens de officiële lezing ‘wegens persoonlijke omstandigheden’. De kwestie laat meteen glashelder zien bij wat voor club Ten Hag is begonnen. “Een commerciële club, geen voetbalclub,” zei Louis van Gaal eerder al, bij wijze van waarschuwing aan zijn landgenoot. Voor Ten Hag is de analyse op zichzelf vrij helder: hij wil Ronaldo graag als roerganger van het team, maar met een onwillige speler valt niet te werken. Een snelle transfer is voor alle partijen het beste. Maar er spelen méér belangen. ­Binnen de clubdirectie zijn de meningen ­verdeeld, niet in de laatste plaats vanwege de commerciële en financiële gevolgen van een vertrek. Ten Hag heeft bij zijn aanstelling weliswaar een vetorecht bedongen bij inkomende transfers, maar over het vertrek van spelers besluiten tal van mensen in de top van de club. En wat als Ronaldo onverhoopt tóch blijft? De manager kan weinig anders dan het politieke midden kiezen, zo voelt hij. Maar als Ronaldo eind juli eindelijk aansluit, verandert prompt alles binnen de spelersgroep van Ten Hag. Een tot dat moment zorgeloze voorbereiding krijgt plots een andere dimensie. De sfeer kantelt. De Portugees laat in alles merken dat hij weg wil, en laat dat ook nadrukkelijk doorschemeren aan teamgenoten: hij wil per se Champions League-voetbal spelen. Zijn zaakwaarnemer Jorge Mendes is al uitgebreid aan het shoppen, heilig overtuigd van een mooie transfer naar Bayern München of Chelsea. Van een leidersrol bij United is geen sprake meer. Ronaldo’s houding is die van de rottende appel in een fruitmand. Hard trainen doet hij wel, zoals altijd, maar vooral individueel, in de gym. Sommige spelers worden bondgenoot van zijn chagrijn, anderen tonen vooral nederigheid en schroom jegens de grote ster. Een derde groep ergert zich juist groen en geel aan het vedette­gedrag. Maar hoe deze scheefgegroeide selectie te renoveren? De organisatie van Manchester United is nog niet bepaald de stevigste. Directeuren Richard Arnold en John Murtough werken weliswaar al langer bij de club, maar zijn als eindverantwoordelijken vrij groen en onervaren. Aan scouts geen gebrek bij United, wel aan aansturing, visie en slagkracht. Het is geen toeval dat steeds nieuwe trainers sinds het vertrek van Alex Ferguson het aankoopbeleid nadrukkelijk bepaalden. Ook Ten Hag bepaalt nu weer grotendeels, met ­Murtough, de samenstelling van zijn selectie. De trainer en de directeur trekken daarbij onder andere op met Ten Hags managementkantoor SEG van Kees Vos en Kees Ploegsma Jr.. Sportief directeur Murtough is in het transferspel in de top van Europa nu eenmaal geen doorgewinterde netwerker en onderhandelaar. Veel beslissingen worden bij United over verschillende schijven genomen, waaronder die van de Glazerfamilie, de clubeigenaren uit de VS. Daar komt nog bij dat Matt Judge half juli vertrekt als ervaren contractonderhandelaar van de club, ofwel de chief contract negotiator. Het komt de snelheid van besluitvorming niet ten goede. Dat blijkt ook uit de soap rond Frenkie de Jong. Ten Hag heeft hem meteen bovenaan het lijstje met gewenste versterkingen gezet. De gesprekken tussen clubs en zaakwaarnemers lopen voorspoedig: al vóór de laatste interlands van Oranje in juni is volledig helder wat de middenvelder van Barcelona moet kosten, zowel qua transfersom als qua salaris en bonussen. Maar in de top van United wordt de laatste stap niet gezet, mede vanwege twijfels over het prijskaartje. Tot frustratie van Ten Hag leidt dat uitstel tot afstel. Voordat De Jong na Nederland-Wales op 14 juni aan zijn vakantie kan ­beginnen, is er nog altijd geen definitief jawoord van beide clubs. Wanneer de Oranje-international een paar ­weken later terugkeert om aan te haken bij de voorbereiding in Barcelona, blijkt er kostbare tijd verspild en besluit de voetballer zijn hakken steeds steviger in het zand te zetten. In ­Manchester leeft nog altijd de overtuiging dat De Jong wél was verhuisd als United in het voorjaar slagvaardiger was geweest. Een dergelijk tekort aan snelle besluitvorming doet zich voor op meerdere vlakken. Ten Hag tracht in Manchester veel naar zich toe te trekken met een team van vertrouwelingen om zich heen. Vos en Ploegsma flankeren hem als vooruitgeschoven posten op de transfermarkt. Met assistenten Mitchell van der Gaag en Steve ­McClaren worden de sportieve wensen steeds in kaart gebracht. Maar concreet zakendoen gaat lang traag en moeizaam. De positie van Ronaldo blijft tot ver in augustus onduidelijk, mede doordat Mendes bij geen enkele topclub een serieuze voet tussen de deur krijgt. Ook hier is de timing ongelukkig: in het voorjaar waren sommige clubs wellicht nog bereid geweest hun team om de wereldster heen te bouwen. Midden in de zomer niet meer. United komt zelf bovendien bij vrijwel al zijn potentiële spelers te laat aan tafel. Met Arsenal belandt het in een biedingsoorlog over Lisandro Martínez, waardoor de prijs van de Ajax-verdediger almaar verder oploopt. Tyrell Malacia was al vrijwel akkoord met Olympique Lyonnais, waardoor United ook die Franse club moest overbieden. Casemiro, die in augustus kwam toen De Jong definitief was afgehaakt? Ook bepaald geen koopje: bijna 70 miljoen euro voor een speler van 30 jaar. Het verhaal van Antony, gekocht voor zo’n 100 miljoen euro, is bekend. Vlak voor de deadline heeft Ajax geen enkele noodzaak meer een speler te verkopen, terwijl United zich nog per se wilde versterken. Ook hier is de tijd een vijand voor United, dat wéér de hoofdprijs betaalt. Terwijl het zelf slechts Andreas Pereira aan Fulham verkocht, voor tien miljoen euro, geeft het in totaal liefst 240 miljoen euro uit op de spelersmarkt aan vijf spelers en een reservekeeper – de transfervrije Christian Eriksen meegerekend. Als dat straks tot successen leidt, zal niemand in Manchester ermee zitten. Maar ook op dat vlak stuit Ten Hag in zijn eerste grofweg honderd dagen op de ene na de andere uitdaging. De coach tracht vanaf de eerste dag op trainingscomplex Carrington een cultuuromslag teweeg te brengen zoals hij dat eerder ook bij Ajax afdwong. ‘A winning culture, giving 100 percent every day, every minute of the day’ verwoordt de coach dat in zijn typische, staccato taalgebruik. Dat lijkt een open deur, maar bij United is er op dat vlak nog een wereld te winnen, zo blijkt. De teleurstellingen van de laatste jaren liggen als een deken over de spelersgroep. Groepjes hebben zich gevormd, van eenheid is weinig sprake. De discipline laat te wensen over, aldus insiders. Ten Hag verblijft na zijn aankomst in Manchester een paar dagen in het Lowryhotel in het centrum, maar verhuist al snel naar het dorpje Hale aan de zuidkant van de stad. Niet toevallig vindt Ten Hag er een huis op een steenworp afstand van Carrington. Binnen enkele minuten is de trainer op het complex. De manager geeft vanaf zijn eerste werkdag het voorbeeld, hij arriveert vrijwel altijd als eerste, vroeg in de ochtend, en gaat als laatste weg. Een groot verschil met José Mourinho, één van zijn voorgangers, die in zijn United-tijd doodleuk op en neer bleef reizen naar zijn luxe appartement in Londen. Tegelijk moeten sommige spelers ook wennen aan de Nederlander. Het arbeidsethos van Ten Hag, zijn manier van communiceren, zijn compromisloze hang naar ‘focus’: niet iedere speler is meteen groot fan. Ondanks een veelbelovende voorbereiding wordt dat zichtbaar in de eerste wedstrijden van het seizoen. De thuisnederlaag tegen Brighton & Hove Albion is al pijnlijk, maar de droevige 4-0 nederlaag tegen Brentford slaat alles. Maar die wedstrijd zal óók al snel een ommekeer inluiden. Het geeft Ten Hag de macht om rigoureus in te grijpen: de houding van Ronaldo, tegen Brentford basisspeler, wordt niet langer geaccepteerd. Ook aanvoerder Harry Maguire wordt geslachtofferd voor het volgende duel, thuis tegen Liverpool. Maar zeker zo belangrijk is het signaal dat Ten Hag daags na de afgang afgeeft op het trainingsveld.Hij laat zijn spelers voor straf dik 13 kilometer lopen: de afstand die United volgens de wedstrijddata tekortkwam tegen Brentford. Maar opmerkelijk genoeg loopt de trainer zélf mee met zijn groep, om maar aan te geven dat ook híj heeft gefaald – en daarvoor zijn volledige verantwoordelijkheid neemt. De afloop is bekend. Ten Hag dwingt er respect mee af en slaagt erin zijn selectie op het juiste spoor te krijgen. Niet alleen van Liverpool wordt gewonnen met 2-1, óók Leicester City (0-1), Southampton (0-1) en Arsenal (3-1) worden verslagen. Ten Hag zelf is de eerste om die reeks te relativeren: “Het is prettig om te winnen, maar we zijn pas net onderweg. Dit proces zal nog heel veel tijd en aandacht vragen van iedereen binnen deze club.” Dat blijkt ook later in de week tegen Real Sociedad in de Europa League, waarin Ronaldo weer eens vanaf de eerste minuut mag meedoen. ­United verliest met 0-1, ten teken dat er nog een wereld te winnen is op Old Trafford.||https://www.parool.nl/sport/de-eerste-100-dagen-van-ten-hag-bij-manchester-united-een-club-in-verval~b3b0bdf9/
2022-09-10||Britten herdenken het hoofd van hun land, kerk en leger: ‘Eindelijk bent u weer herenigd met uw prins’||Exact om 12 uur ‘s middags beginnen de klokken van de Kathedraal van Manchester te slaan. Veel langer dan je zou verwachten: niet 12 maar 96 keer. Een slag voor elk jaar dat de Britse koningin Elizabeth leefde. Mensen stoppen en kijken omhoog, naar de prachtige gotische toren van waaruit het geluid komt. Daarna lopen ze naar binnen om het condoleanceregister te tekenen. De kathedraal is een belangrijke plek in de stad om het overlijden van koningin Elizabeth te herdenken. Nadine Charnley (52) is ‘s ochtends al naar binnen geweest. Ze was donderdag aan het werk als vrijwilliger in een hospice toen ze hoorde dat de koninklijke familie naar het buitenverblijf van de koningin werd geroepen. Ze wist meteen dat het mis was. Later, thuis, zat ze met haar 13-jarige zoon op de bank. “We keken naar de televisie en zwegen,” zegt ze. “Haar overlijden was een schok.” Ze wilde het condoleanceregister tekenen in de kathedraal, omdat de koningin niet alleen het Britse staatshoofd was, maar ook het hoofd van de Kerk van Engeland. Dat is een grotendeels ceremoniële, maar toch zeker belangrijke functie. “Dit was haar speciale plek,” legt ze uit. “Ze was erg betrokken bij de kerk. Het leek me louterend als ik mijn gevoelens voor haar hier op papier zou zetten.” Binnen in de kathedraal staan aan weerszijden van het schip tafels met registers opgesteld. Erachter kunnen mensen een kaarsje aansteken voor de koningin. Voor het orgel, dat als een soort as in het midden van de kerk staat, is een sober altaar ingericht. Erop prijkt de foto van de Queen die sinds haar sterven ook op alle digitale billboards in de straten van Manchester de reclame vervangt. Deken Rogers Govender leidde de koningin vorig jaar nog rond. De Kathedraal van Manchester vierde in 2021 haar 600-jarig bestaan. “De Queen was een zeer aardige, bescheiden en gelovige vrouw,” vertelt hij. Ze nam haar titel ‘Verdediger van het Geloof’ erg serieus. Als hoofd van de Kerk van Engeland was het haar taak Anglicaanse bisschoppen, dekens en andere kerkleiders te benoemen. “Maar daarnaast aarzelde ze ook niet in het openbaar te onderkennen dat haar geloof haar leidde en inspireerde,” zegt Govender. “Dat zei ze bijvoorbeeld vaak in kersttoespraken.” Bij haar kroning in 1953 legde de koningin dan ook de eed af: “Ik zal naar mijn beste vermogen de wetten van God en de ware belijdenis van het evangelie handhaven.” Govender hoopt dat koning Charles die speciale band met de Anglicaanse kerk zal voorzetten. Als kroonprins gaf hij ooit aan liever alle geloven te verdedigen dan één specifieke kerk. “Dat is prachtig”, geeft de in een bordeauxrood gewaad geklede deken toe. “Maar toch hopen wij ook dat hij oude tradities in stand houdt.” Achter hem loopt intussen Jeffrey Miller (58) de kathedraal uit. Hij is een veteraan en draagt een pak van de royal engineers. Van 1985 tot 2004 diende hij in het Britse leger, waarvan de koningin eveneens het hoofd was. “Ik wilde haar hier herdenken,” vertelt hij. In deze kathedraal is een speciale regimentskapel ingericht. “Daar wilde ik in alle rust haar overlijden op me laten inwerken.” Maar nu is het tijd voor de volgende stap. Miller moet zijn reis naar Londen plannen, om over ruim een week de begrafenis van de koningin bij te wonen. Daar wil hij hoe dan ook bij zijn. “Al moet ik een tent meenemen en ergens in een park kamperen.” Hij lijkt het te menen. De verwachting is dat alle hotels rond de verwachte begrafenisdatum inmiddels al vol zitten. Hospicevrijwilliger Charnley blijft daarom liever in Manchester. “Ik ga het op tv volgen met mijn zoon en mijn vader van 86,” zegt ze. Het tekenen van het register heeft haar inderdaad opgelucht. “Schijn als de felste ster aan de hemel,” heeft ze geschreven. “Uw inzet voor dit land zal nooit vergeten worden.” Ze glimlacht. “En daar heb ik nog bij gezet: ‘Eindelijk bent u weer herenigd met uw prins’.”||https://www.parool.nl/wereld/britten-herdenken-het-hoofd-van-hun-land-kerk-en-leger-eindelijk-bent-u-weer-herenigd-met-uw-prins~bb929126/
2022-09-10||Opinie: ‘Een nieuwe terminal? Gemeente moet open kaart spelen over uitbreiding van Schiphol’||Eerder werd door verschillende overheden ook al voorgesorteerd op een nieuwe metrolijn van drie miljard van Zuid naar Schiphol. Of die nodig was voor flink meer vliegverkeer of juist voor treinreizigers, bleef altijd onduidelijk onder de gezellige paraplu ‘Ontwikkelruimte voor Schiphol’. Burgemeester Halsema moest in december desgevraagd bekennen een lobbybrief voor deze ‘ontwikkelruimte’ te hebben ondertekend, maar alleen omdat het volgens haar echt niet ‘om uitbreiding van Schiphol’ ging. Ze ondertekende als voorzitter van de Amsterdam Economic Board en van de Metropoolregio. Nu is het dan toch duidelijk geworden: Schiphol wil fors uitbreiden en heeft de gemeente zand in de ogen gestrooid. Of erger: het gemeentebestuur gaat verder mee in fossiele groeiplannen dan het wil toegeven. Met de kennis van nu lijken de andere redenen voor de metro er een beetje bijgesleept of al achterhaald. Die voorgestelde enorme toename van forenzen bijvoorbeeld, die straks met de trein door de Schipholtunnel moeten. Prorail gaf vorige maand aan dat het totaal aantal binnenlandse treinreizigers nog niet verder is gekomen dan 82 procent van de piek voor corona, met name door het blijvende thuiswerken van forenzen. Daarnaast zijn treinroutes via Schiphol, of via elders, een keuze die overheden samen maken. Het is ook onduidelijk welke internationale treinen er straks naar Schiphol gaan. Volgens een tweet van Schipholbaas Dick Benschop zouden straks alle internationale treinen naar Schiphol moeten rijden, ook die uit Duitsland (en dus niet meer naar Amsterdam Centraal). Dit zou contraproductief zijn, zelfs om op de korte afstanden de trein te promoten en mensen zo minder te laten vliegen. Vliegen vanaf Schiphol wordt dan het doel van de internationale treinen, niet meer het bezoeken van Nederland. Onze overheden, inclusief gemeenten, kiezen er zelf voor om Schiphol onnodig vol te laten lopen. Treinstation Schiphol heeft nog capaciteit voor een derde meer treinreizigers met de geplande extra perrontrappen en een beveiligingssysteem waarmee treinen sneller achter elkaar kunnen binnenrijden. Daar zit dus nog best veel ruimte, behalve als we een nieuwe terminal gaan bouwen voor veel extra vliegverkeer. De aangevoerde argumentatie voor een metro naar ‘duurzame hub’ Schiphol is flinterdun geworden, maar de plannen hiervoor lijken wel een flink groeiscenario van vliegverkeer te ondersteunen. Met zo’n dure metro zou later ook weer het argument ‘kapitaalvernietiging’ gebruikt kunnen worden om meer te blijven vliegen. Tijd voor het gemeentebestuur om ‘uitbreiding van Schiphol’ preciezer te definiëren en open kaart te spelen. Roald Fekken en Jolijn Hooghwinkel zijn actief voor Amsterdam Fossielvrij||https://www.parool.nl/columns-opinie/opinie-een-nieuwe-terminal-gemeente-moet-open-kaart-spelen-over-uitbreiding-van-schiphol~b1eea50e/
2022-09-10||Daklozen veroorzaken overlast bij ponten achter CS, gemeente overweegt uitbreiding gebied alcoholverbod||Het is nog geen vier uur in de middag en een dronken man moet al door twee anderen ondersteund worden omdat hij niet meer op zijn benen kan staan. Om hem heen drinken anderen ook alcohol, ze hebben een blikje bier in hun handen of een fles sterke drank. Er zijn er ook bij die onder invloed lijken van nog wel iets sterkers. Ook staat er muziek aan en een van de mannen staat te dansen alsof hij in een nachtclub staat. Twee uur later, en een paar ruzies en een halve vechtpartij verder, liggen er opeens twee politieagenten op de rug van een van de mannen uit de groep, in afwachting van versterking. De man veroorzaakte overlast en wilde zijn ID-kaart niet tonen, bevestigt een politiewoordvoerder later. Ook was de man onder invloed van alcohol en had hij een agent bespuugd. Reizigers die aan de westzijde van het Centraal Station veelvuldig gebruik maken van de Buiksloterwegveer of de pont naar het NDSM-terrein, kijken niet meer op van de aanhouding en lopen er rustig omheen. Ook het geschreeuw van de man die de twee agenten bovenop zich heeft liggen, maakt geen indruk meer. In de rij voor de pont worden blikken uitgewisseld die lijken te zeggen: het is weer zover. Al langere tijd veroorzaakt de groep – die steeds groter lijkt te worden – overlast. Een woordvoerder van stadsdeel Centrum bevestigt dat: “In samenwerking met onder andere de NS, veldwerk en de politie, probeert de gemeente de overlast van deze groep zoveel mogelijk te beperken. We kijken nu naar het uitbreiden van het alcoholverbodsgebied naar de achterzijde van Centraal Station.” Hulp inschakelen voor de overlastgevers is lastig, volgens de woordvoerder. “Een groot deel van deze groep is zorgmijdend en moeilijk te benaderen door overheidsinstanties.” Uit cijfers van de politie blijkt dat het aantal overlastmeldingen in het stationsgebied meer dan verdubbeld is. Waar er in juli 2021 24 overlastmeldingen geregistreerd werden in dit gebied, waren dat er dit jaar in dezelfde maand 52. Ook de Nederlandse Spoorwegen (NS), die het station beheert, heeft maatregelen genomen. Als het avond wordt en de temperatuur daalt, trekt de groep regelmatig het station in. De NS heeft daarom besloten een deel van de bankjes met hekwerken af te zetten. “We hebben vrij veel overlast van mensen uit het Oostblok die onder invloed van drank overlast genereren,” bevestigt een woordvoerder. “Die verblijven op de bankjes, gaan daar liggen en slapen, en dat leidt tot ongemak voor onze reizigers. Helaas hebben we daarom moeten besluiten de bankjes af te zetten.” De woordvoerder van de NS wijst er daarbij ook op dat de politiepost op Centraal Station er vanwege bezuinigingen niet meer is. “Toen die er nog was, was de politie er bij overlastmeldingen veel eerder bij. Je merkt nu dat het wat langer duurt, dus hebben we deze beslissing moeten nemen.” Een medewerker van het naastgelegen pannenkoekenhuis vertelt dat hij liever op een andere locatie werkt vanwege deze groep daklozen, ‘omdat ze altijd voor de deur zitten’. “Ze gebruiken de ruimte voor onze deur vaak als toilet, dus het is iedere ochtend weer een verrassing wat je hier aantreft. Je moet dagelijks de deur schoonmaken voordat we open kunnen.” Ook noemt hij het slecht voor de zaak. “Je gaat hier niet op het terras zitten als die groep er zit. Want er gebeuren altijd gekke dingen hier.”||https://www.parool.nl/amsterdam/daklozen-veroorzaken-overlast-bij-ponten-achter-cs-gemeente-overweegt-uitbreiding-gebied-alcoholverbod~b55f60a1/
2022-09-10||Amsterdammers over hun gestegen energierekening: ‘Ik moet nu overal op letten’||De boosdoener in het bedrijf van Martijn Meijer? Dat is de joekel van een gasoven in de centrale bakkerij op het Mosveld in Noord, waarmee hij en zijn collega’s elke nacht honderden broden bakken. Een rasechte energieslurper, hoofdverantwoordelijk voor de enorm gestegen energierekening. “Vorig jaar betaalden we maandelijks 1800 euro, nu tegen de 9000. En dat valt nog mee: ik ken collega’s die van tweeduizend naar twintigduizend per maand zijn gegaan. Wat het deze winter wordt weten we nog niet, maar ik houd rekening met een verachtvoudiging.” Meijer begon Bakkerszonen zes jaar geleden samen met Johan Hartog en heeft naast het Mosveld nog drie vestigingen in de stad. De bakkers hebben het de laatste tijd nogal te verduren: graan, zuivel, eieren, de olie waarin straks weer oliebollen worden gebakken: alles is stukken duurder geworden, en personeel vinden is ook een groot probleem vanwege de hoge huizenprijzen in de stad. Maar de energierekening spant toch wel de kroon – volgens de Nederlandse Vereniging voor de Bakkerij staat de helft van de ambachtelijke Nederlandse bakkers hierdoor inmiddels op omvallen. Zover is het voor Bakkerszonen gelukkig nog niet. “Maar als dit zo doorgaat, houdt het natuurlijk een keer op,” zegt Meijer. “We proberen de prijzen door te berekenen, maar je kan een brood niet eeuwig duurder maken.” Een desembrood kost nu 3,50 euro, een volkoren brood 3,10 euro. “Voor 24 sneetjes valt dat nog wel mee, vind ik, maar veel verder kunnen we niet gaan. Ook al worden onze marges steeds kleiner: ik houd de prijs liever ietsje lager, zodat mensen überhaupt nog bij ons kopen. Anders lopen ze net zo makkelijk naar de supermarkt.” Wat betreft de energierekening wordt het een kwestie van zo zuinig mogelijk verbruiken: de gasoven staat maximaal drie uurtjes per nacht te loeien, voor de croissants en de andere patisserieproducten worden kleinere, elektrische ovens gebruikt. “Misschien moeten we de gasoven laten ombouwen naar elektrisch, maar dat kost rond de dertigduizend euro – en we hebben ’m zes jaar geleden gekocht voor negentigduizend euro, met subsidie zelfs. Misschien moeten we ’m dan toch maar gaan verkopen. Aan een bakker in een land waar het gas nog wel te betalen is.” “Ik ben dol op mijn buurt,” zegt Suzanne Boer, die al bijna twintig jaar in Tuindorp Nieuwendam woont. “Maar mijn huis is oud, en zó slecht geïsoleerd. Een groot nadeel, maar ik wil hier niet weg.” Boer, die alleen woont, neemt energie af van Vattenfall, en moet vanaf oktober fors meer betalen. “Ik zat op 143 euro per maand, dat wordt nu meer dan verdubbeld, naar 305 euro.” Boer rekent haar kostenplaatje voor: ze komt rond van een Wajonguitkering en werkt daarnaast twee dagen per week als webredacteur. “Mijn inkomsten zijn 1682 euro per maand. De vaste lasten – huur, zorgverzekering, gemeentebelastingen, en nog wat andere maandelijkse dingen – komen uit op 1147 euro. Ik hield dus altijd 535 per maand over om vrij te besteden en eten van kopen, en dat is nu nog maar 373 euro. Ik kwam altijd goed rond, maar moet nu overal op letten. En voor de energietoeslag verdien ik helaas net te veel.” Voor Boer betekent het vanaf nu: bezuinigen, bezuinigen, bezuinigen. “Ik heb al een goedkoper krantenabonnement en heb mijn vakbondlidmaatschap opgezegd. Ik denk twee keer na als ik eten wil bestellen of zin heb in een kopje koffie in de bioscoop – ook alweer gauw 3,50 euro. Ik koop minder vaak bij de buurtwinkels, al vind ik dat eigenlijk wel erg, want zij moeten ook kunnen blijven bestaan. Maar de Lidl is toch veel goedkoper. En dan zal ik deze winter de verwarming zo laag mogelijk zetten, al móet ik af en toe het raam opengooien, want ik heb astma. Dus dan wordt het een kwestie van truien en dekentjes.” De energierekening houdt Boer veel bezig. “Ik ben nu al continu aan het puzzelen. En het irriteert me zwaar dat het kabinet praat over oplossingen vanaf volgend jaar. Ik kan Vattenfall ook niet pas volgend jaar betalen, dus er moet nú wat gebeuren.” Irene Beuker Orloff (76), kunstenaar en AOW’er: ‘Ik sta constant in de overlevingsstand.’ De vorige winter heeft Irene Beuker Orloff (76) de verwarming zo lang mogelijk uit gehouden om kosten te besparen. Met een bontjas van de kringloop was het binnen goed uit te houden. “Tot het in de huiskamer 14 graden was en ik dacht: nu is het genoeg.” Inmiddels is haar vaste energiecontract afgelopen waardoor de rekening omhoog is geschoten van 20 naar 170 euro in de maand. Dat schiet een groot gat in haar bestedingsruimte die voor een kunstenaar met alleen AOW toch al minimaal was. “Ik sta constant in de overleefstand.” In haar huurappartement in het Oostelijk Havengebied gaat ze tot het uiterste om kosten te besparen. Toen de sperziebonen deze week in de aanbieding waren heeft ze in de supermarkt de kleinste en fijnste eruit gezocht. Dat scheelt minuten aan kooktijd en dus aardgas. De wasmachine gebruikt ze maar eens in de twee weken. Ondanks de hitte is de hele zomer de ventilator uitgebleven. “Die dingen vreten stroom.” Inmiddels is het einde van de besparingsmogelijkheden in zicht. “Zuinig zijn kan best een leuke uitdaging zijn, maar ergens houdt het op.” Het is om ‘fatalistisch’ van te worden, zegt ze. “Het houdt je de hele dag bezig. Armoe is hard werken.” Ook douchen kost veel energie, dus dat laat ze liever. Ze vergelijkt het dagelijks leven met haar jeugd in de jaren veertig en vijftig, toen haar ouderlijk huis in de Spaarndammerbuurt nog geen douche had en ze zich waste in de tobbe. Ze vraagt zich hardop af of het ongezond is als de douche na lange tijd weer eens gebruikt wordt. Is er dan geen legionellagevaar? Het ergert haar dat de gemeente geen duidelijkheid kan geven over het moment dat de laatste 500 euro van de energietoeslag wordt overgemaakt. Het sterkt haar in de gedachte dat de tweedeling in de maatschappij de dieper liggende oorzaak is. “Het is niet alleen Poetin, het is ook de ongelijkheid. Aan de andere kant van de stad worden bij mensen de Rolexen van hun arm gestolen.” Gaby van der Harg kweekt in zijn kassen in Rijsenhout (vlak onder Schiphol) en Zoeterwoude tomatenplantjes: van die al wat grotere potplanten met de rijpe tomaatjes eraan, die je in het tuincentrum koopt om vervolgens in je eigen tuintje te planten. Hij is met zijn bescheiden kassen zeker geen grote kweker te noemen – en toch is zijn energierekening met recht astronomisch te noemen. “De energieprijzen stijgen al een hele tijd, en zijn voor mij inmiddels vertienvoudigd, want ik had geen vast contract afgesloten. Twee jaar geleden zat ik op zo'n twintigduizend euro per jaar. Dat is nu tweehonderdduizend euro per jaar. Energie is mijn grootste kostenpost.” Voor Van der Hargs kleine bedrijf zijn het gigantische kosten die moeilijk terug te verdienen zijn – dus is het zaak zijn gasverbruik zoveel als kan omlaag te schroeven. Hij heeft het geluk dat zijn planten nog overleven bij een temperatuur van acht graden, maar lager gaat echt niet. Daarom moet hij voor het komende seizoen zijn planning aanpassen. “Ik zal de tomatenplanten later in het seizoen moeten gaan oppotten, zodat ik niet zoveel hoef te stoken in de winter en ze langer in kleinere kassen kan houden.” Concreet betekent het een heel gepuzzel: de tomatenplanten verhuizen normaal gesproken al in januari naar Van der Hargs grote kas, nu wordt dat maart. “Ik probeer ze in die kleine kas nu wat groter op te kweken, zodat ik weer wat tijd terugwin.” Het is namelijk zaak dat de plantjes op tijd volgroeid zijn. “In de lente gaat iedereen tuinieren, dan moeten mijn planten echt de markt op. Als ik ze pas naar de tuincentra kan sturen als mensen op zomervakantie zijn, ben ik te laat.” Van der Harg hoopt dat hij met dit plan de grootste misère kan voorkomen. “Welke invloed het gaat hebben op mijn inkomsten, weet ik nu nog niet. Maar het wordt geen fantastisch jaar, dat staat wel vast.”||https://www.parool.nl/amsterdam/amsterdammers-over-hun-gestegen-energierekening-ik-moet-nu-overal-op-letten~b7762486/
2022-09-10||Gewelddadige concurrentiestrijd Nederlandse criminelen slaat over op Antwerpen||In een keurig straatje in de al even keurige wijk in Berchem is door de Belgische politie een beveiligingscamera geplaatst schuin tegenover een woning. “Hier zijn inmiddels vier aanslagen gepleegd,” zegt een buurvrouw. “Ze hebben zelfs een granaat gegooid.” Wat er precies aan de hand is, weet ze niet. “Dat moet u hen vragen.” ‘Hen’ zijn de buren. De voordeur van hun woning is inmiddels schoongemaakt. Begin augustus was daar met zwarte verf ‘snitch’ op gespoten. Naast de voordeur is een stuk stoep weggeslagen door een explosie een paar jaar eerder. Ramen in het portiek zijn gebarsten als gevolg van een vuurwerkbom die er afgelopen juli is afgegaan. In de nacht van 24 op 25 augustus werd in de straat een Volkswagen Golf met vijf jonge Nederlanders aangehouden. Onder hen een man van 20 en twee meisjes van 18 en 19, uit Amsterdam-Oost. De twee anderen waren een 20-jarige uit Almere en een 18-jarige Rotterdammer. In de auto vond de politie een gebruiksklare kalasjnikov, een pistool en een kogelvrij vest. De bewoonster van het huis waar de vuurwerkbom is afgegaan, zegt niet te weten waarom haar woning doelwit was. “De politie vertelt ons helemaal niets,” zegt ze een beetje bozig. Om veiligheidsredenen sloot de Antwerpse burgemeester, Bart De Wever, onlangs het pannenkoekenhuis in de Volksstraat dat haar familie uitbaat. “Wij zijn nette mensen,” zegt de vrouw. Over het gegeven dat diverse leden van haar familie figureren in drugsdossiers, wil ze niet praten. Evenmin over het feit dat er, in de nacht van 3 op 4 september, opnieuw gewapende Nederlanders in haar straat werden gearresteerd. Volgens de Gazet van Antwerpen was de jongste 15 jaar oud. Op nog geen tien minuten rijden van de woning in Berchem speelt zich een Amsterdams tafereel af. Een Marokkaanse Belg met een zwarte Range Rover is door de politie aan de kant gezet en wordt gecontroleerd. Honderd meter verder bevindt zich de, inmiddels gesloten, eetzaak van de familie van topkickbokser Jamal Ben Saddik. In een rolluik aan de zijkant van het pand waarin de eetzaak was gevestigd, zitten kogelgaten. Ook hier werden vorige maand vier Amsterdammers aangehouden – een van 20, een van 18 en twee van 17 jaar oud. Allemaal waren ze afkomstig uit Amsterdam-Zuidoost, al verbleef één van de minderjarigen de laatste tijd ook in Purmerend. In hun auto vond de politie een vuurwapen en brandbommen. Antwerpen ging deze zomer gebukt onder fiks geweld. Drugsbendes die met elkaar in hevige conflicten zijn verwikkeld, probeerden elkaar onder druk te zetten door panden te laten beschieten of te bestoken met explosieven. Soms kan het de bedoeling zijn geweest panden van concurrenten te laten sluiten door de burgemeester. In het Vlaamse tv-programma Ter Zake sprak Yve Driesen, directeur van de federale gerechtelijke politie in Antwerpen, eind augustus van Nederlandse toestanden. Hij kreeg bijval van burgemeester De Wever. “We zullen naar alle waarschijnlijkheid nog ergere dingen zien, zoals in Nederland: vergismoorden, moorden op familieleden en moorden in de bovenwereld,” waarschuwde hij. Het geweld bezorgt niet alleen het Belgisch gezag hoofdbrekens. Ook binnen Nederlandse opsporingsinstanties leven grote zorgen over het grote aantal jonge Nederlanders dat bereid is in Antwerpen geweldsklussen uit te voeren. Dat komt bovenop de al langer levende zorgen over de vele jonge Nederlandse criminelen die zich bezighouden met het uithalen van partijen cocaïne uit de haven van Antwerpen – wat levensgevaarlijk kan zijn en forse celstraffen kan opleveren, iets wat de jongens (meestal jongens) en jonge mannen kennelijk niet voorzien. Zo werden dertien Nederlanders die werden verdacht van betrokkenheid bij de import van 4200 kilo cocaïne in de Antwerpse zeehaven in juni 2021 in België veroordeeld tot celstraffen oplopend tot acht jaar. Onder de verdachten waren acht jonge Amsterdamse ‘uithalers’. Tegen tien Nederlandse hoofdrolspelers in de drugsbende waarvoor de Nederlanders volgens justitie werkten, loopt in de Amsterdamse rechtbank nog een megazaak waarin in februari 2022 straffen tot veertien jaar cel zijn geëist. Het vonnis is uitgesteld tot in elk geval december omdat nader onderzoek wordt gedaan naar het belastende berichtenverkeer uit de met Nederlandse hulp gehackte servers van de in Frankrijk gestationeerde berichtenversleutelaar Sky ECC. Dat Nederlanders zich bezighouden met drugs en geweld in Antwerpen is overigens niet nieuw. De liquidatie van de Amsterdamse crimineel Najeb Bouhbouh in 2012 in Antwerpen was de katalysator in een hevige onderwereldoorlog. Het geweld waarmee dat gepaard ging, vond zijn oorsprong in een ruzie tussen Nederlandse onderwereldfiguren over een partij drugs die na aankomst in de Antwerpse haven was verdwenen. Intussen is in België een kentering gaande. De tijden zijn voorbij dat de Nederlanders de absolute ‘shotcallers’ waren in het Antwerpse milieu, en lokale criminelen hun ondergeschikten. “We zien meer en meer een verschuiving van Nederlandse kopstukken naar Antwerpse kopstukken,” zegt Driessen van de federale gerechtelijke politie in Antwerpen. “Zij sturen aan en we hebben zelfs weet van bepaalde kopstukken die zo hoog in de boom zitten dat ze ook de Nederlandse kopstukken beginnen aan te sturen.” Volgens ingewijden heeft dat een aantal oorzaken. ‘De Nederlanders zijn verzwakt,’ klinkt het. Een fors aantal invloedrijke Nederlandse drugshandelaren is inmiddels vermoord of veroordeeld tot serieuze straffen. De afgelopen tijd draaien mede dankzij het kraken van servers zoals die van Sky ECC, die zorgden voor het versleutelde berichtenverkeer tussen de criminelen, nogal wat strafzaken om de invoer van grote partijen cocaïne. Parallel aan de grote liquidatiezaak Marengo, tegen Ridouan Taghi en zestien medeverdachten, maken Nederlandse opsporingsinstanties in het kader van de Aanpak Criminele Machtsstructuren fanatiek jacht op drugsbaronnen en hun belangrijkste vazallen. Zo werden deze week opnieuw foto’s vrijgegeven van Jos Leijdekkers uit Brabant. Hij geldt als de enige Nederlander die momenteel nog veel invloed geniet in het Antwerpse. Ook hij komt uitvoerig voor in de bovengenoemde Amsterdamse drugszaak, samen met zijn eveneens voortvluchtige vermoede rechterhand Isaac ‘Bom’ B. – een Nederlander met Afrikaanse wortels. Toch, de belangrijkste oorzaak van de verschuivende machtsbalans is dat Belgische criminelen die ooit begonnen als uithaler van partijen drugs, promotie hebben gemaakt. “Uithalen is in feite niets anders dan handel in corrupte contacten in de haven,” vertelt de Belgische misdaadjournalist Joris van der Aa. “Dus de uithaler controleert de grens. Op een gegeven moment lieten Belgische uithalers zich in plaats van in geld, uitbetalen in cocaïne. Vervolgens zijn ze zelf mee gaan investeren in transporten. De Belgische uithalers zijn daardoor inmiddels zéér kapitaalkrachtig geworden.” Dat verhaal gaat op voor twee dertigers die inmiddels gelden als spilfiguren in het Antwerpse drugsmilieu. De eerste is de 35-jarige Othman el B. Ooit begonnen als zogenoemde inklimmer die tassen vol coke uit opgestapelde containers in de haven wist te halen. Inmiddels is hij uitgeweken naar Dubai en figureert hij in drugsonderzoeken waarin hij beschreven wordt als verantwoordelijke voor de invoer van tonnen cocaïne. El B. heeft familie in Rotterdam. De tweede is de 34-jarige ‘Dikke’ Nordin el H.. Hij begon ooit als pakjesdealer. Na een veroordeling vluchtte de Belg naar familie in Nederland en groeide hij uit tot een spilfiguur in de Antwerpse haven. Inmiddels wordt hij verdacht van betrokkenheid bij de invoer van tonnen cocaïne en betrokkenheid bij aanslagen in Antwerpen. El H. heeft vanuit Dubai laten weten niks te maken te hebben met de zaken waarvan hij wordt beschuldigd. De top mag inmiddels ook Vlaams zijn, Nederland is nooit ver weg. Familiebanden of zakenpartners bij de noorderburen zorgen ervoor dat problemen in het Antwerpse drugsmilieu al snel een Nederlands tintje krijgen. De ‘Nederlandse toestanden’ in Antwerpen lijken in elk geval niet van voorbijgaande aard. Een dag nadat Het Parool had aangebeld bij de getroffen woning in Berchem, deed de politie er een inval. Familieleden van de bewoners worden ervan verdacht begin augustus drie mannen ontvoerd en gemarteld te hebben. De slachtoffers zouden van plan zijn geweest een bom naar de woning te gooien.||https://www.parool.nl/amsterdam/gewelddadige-concurrentiestrijd-nederlandse-criminelen-slaat-over-op-antwerpen~bfccebf7/
2022-09-10||Politiek is op het filmfestival van Venetië nooit ver weg||Al voordat zijn film in Venetië werd vertoond, was Jafar Panahi met zijn film No Bears een gedoodverfde winnaar in de hoofdcompetitie van het oudste filmfestival ter wereld. De Iraanse grootmeester werd afgelopen juli gearresteerd nadat hij protesteerde tegen de arrestaties van collega’s Mohammad Rasoulof en Mostafa Al-Ahmad. Panahi ging direct de gevangenis in, om een eerder opgelegde straf van zes jaar uit te zitten. Alberto Barbera, de artistiek directeur van het filmfestival, benadrukte dat No Bears geen politieke film is, maar een romance. Dat klopt, en toch is politiek nooit ver weg in de film. Dat geldt ook voor de vier andere Iraanse films die in verschillende programma’s op het festival te zien zijn – een opvallend sterke aanwezigheid. “Films reflecteren de tijdsgeest,” benadrukten Panahi en Rassoulof in een statement dat zij vanuit de gevangenis Evin op het festival wisten te krijgen. “Cinema haalt inspiratie uit de maatschappij en kan er niet onverschillig over zijn.” Ook Andrew Dominiks Blonde gooit hoge ogen. Actrice Ana de Armas zou heel goed weg kunnen lopen met de prijs voor beste actrice voor haar indrukwekkende vertolking van Norma Jeane Mortenson, alias Marilyn Monroe. Blonde is geen traditionele biografie maar eerder een poging om je mee te slepen in hoe het leven als Marilyn Monroe voor Norma Jeane zelf kan hebben gevoeld. Dat was bepaald geen pretje. Een tragische jeugd met een afwezige vader en psychisch instabiele moeder is de bedding voor een kort maar heftig leven als speelbal van de filmindustrie. Een emotionerende film, die des te harder aankwam in de context van het festival, waar de afgelopen dagen sterren als Timothée Chalamet en Harry Styles op de rode lopers werden omringd door fotografen en schreeuwende fans. Mocht de jury onder leiding van actrice Julianne Moore een minder bekend gezicht willen belonen, dan lijkt Alice Diop de aangewezen keuze. Met Saint Omer levert de Française haar eerste speelfilm af, na met de documentaire Nous (2021) te hebben geïmponeerd. Zonder grote gebaren weet Saint Omer je mee te slepen in de emoties en de geestestoestand van een vrouw die het ondenkbare heeft gedaan: ze bracht haar eigen kind om het leven. Door de ogen van schrijfster Rama, die zelf zwanger is, volgen we de rechtszaak tegen deze vrouw. Stukje bij beetje wordt duidelijk hoe zij tot haar daad kwam. En hoewel die rationeel nooit te bevatten zal zijn, weet Diop je met uiterst simpele middelen mee te voeren in de wanhoop die ze gevoeld moet hebben. Een film die je nog lang met je meedraagt.||https://www.parool.nl/kunst-media/politiek-is-op-het-filmfestival-van-venetie-nooit-ver-weg~bc6bc1f7/
2022-09-10||Musical Charlie and the Chocolate Factory vertaalt Roald Dahl naar de tijd van nu||In zijn boek Charlie and the Chocolate Factory uit 1964 (in Nederland werd Charlie omgedoopt tot Sjakie) zet Roald Dahl dikke, arrogante en wijsneuzige kinderen te kijk. Jasper Verheugd, regisseur van de musicalversie van Charlie, die op 11 september in DeLaMar in première gaat, vindt het belangrijker dat de ouders een veeg uit de pan krijgen. “Die kinderen zijn echt niet zo geboren. Ouders moeten ophouden om hun prinsjes en prinsesjes constant op te hemelen en in alles hun zin te geven,” aldus Verheugd. Door het verleggen van een paar accenten hoopt Verheugd dat de Nederlandse versie van de familiemusical zich toch kan onderscheiden van de theaterproducties van Broadway en West End en de twee films met respectievelijk Gene Wilder en Johnny Depp als Willy Wonka. Dat betekent onder meer dat de Oempa Loempa’s, de enige arbeiders die Willy Wonka in zijn fabriek toeliet en in het originele werk van Roald Dahl een dwergvolk uit de jungle, toch ietwat anders vormgegeven moet worden. Het mag ten slotte geen koloniaal stuk worden. Verheugd heeft iets bedacht – wat, wil hij niet verklappen – waardoor hij niet in de problemen komt in dit woke tijdsgewricht. Ook wat decor betreft slaat Verheugd een andere weg in. “Ik vind vooral de Londense productie veel te druk,” zegt hij. “Wij hebben de rondleiding die Wonka geeft aan vijf uitverkoren kinderen om uit te zoeken wie hem het beste als fabrieksdirecteur kan opvolgen, vooral surrealistisch weergegeven. De kunstliefhebber zal de verwijzingen naar Magritte, Dalí en Escher zeker herkennen.” “De stoel van Charlie, waarop hij een brief aan Willy Wonka schrijft, is een exacte replica van de stoel uit het tuinhuisje van Roald Dahl, waar hij zijn boeken met potlood schreef,” vertelt Verheugd. “Er zit een gat in de rug van de stoel, door Dahl zelf gemaakt, omdat hij zo wat beter zat. Hij had rugklachten overgehouden aan een vliegtuigongeluk tijdens zijn militaire dienst in de Tweede Wereldoorlog.” Hoofdrolspeler Remko Vrijdag, die zijn theatercarrière begon met cabarettrio De Vliegende Panters, moest twee jaar zijn mond houden over de musical vanwege de coronapandemie. Nu kan hij eindelijk losgaan in de rol waarvoor hijzelf zegt geknipt te zijn. “Willy Wonka heeft een kunstenaarsziel,” zegt Vrijdag, “maar hij is ook een kinderlijke man, een groot kind. Hij is heel gevoelig én grappig. Dat zijn allemaal aspecten die dicht bij mijzelf liggen. Én ik hou van chocola. Het verhaal is een mooie schakelbak van grap naar serieus. Het is psychologisch interessant om te volgen hoe Wonka naar zijn opvolger zoekt. Hij is een integere man met het hart op de juiste plaats. Het verhaal is een pleidooi voor het aan de macht laten van de verbeelding en het koesteren van het kind in jezelf.” “Ik ben blij dat we ver weg blijven van het zuurstokroze hysterische circus waar andere regisseurs voor hebben gekozen,” vervolgt hij. “Anders ben je na drie kwartier lamgeslagen. Ik ben ook niet zo’n fan van Johnny Depp, die er een freakshow van heeft gemaakt met te veel gekkigheid. Ik houd meer van de film met Gene Wilder, ook vanwege de bekende liedjes zoals The Candyman, die in Londen allemaal zijn vervangen.” Die snoepman is nu een vrouw geworden, een rol voor Anne-Marie Jung. Zij speelt ook de moeder van de chocoladevreetzak Caspar Slok, die niet te overdreven dik is gemaakt. Dit is, na De G.V.R. uit 2005, de tweede Roald Dahlmusical waarin zij speelt. “Ik woonde als kind in Schiedam tegenover de bibliotheek en heb de boeken van Roald Dahl verslonden, ook zijn volwassen verhalen,” vertelt Jung. “Ik zie Roald Dahl als een kruising tussen een sadist en een moralist. Charlie vindt zijn familie belangrijker dan de droombaan in de fabriek. Maar Dahl is wel een moralist met humor. Ik ben dus zeker geen glamoursnoepverkoopster. In mevrouw Slok kan ik dat dan wel weer kwijt, want dat wordt een echte Maastrichtse vrouw, met prachtige kleren en rode lippen.” Jung: “De snoepverkoopster is gebaseerd op een echte vrouw uit de jeugd van Dahl. Een beetje een viezige vrouw, die altijd met haar vuile nagels in de snoeppotten klauwde. Dahl heeft een goed oog voor alles wat de mens vies, lelijk en eng maakt, en heeft dat allemaal in zijn boeken verwerkt.” Charlie and the Chocolate Factory gaat zondag in première en is van 1/9 t/m 2/10 te zien in DeLaMar en vervolgens t/m maart 2023 in de grote Nederlandse theaters. Zie charliedemusical.nl.||https://www.parool.nl/kunst-media/musical-charlie-and-the-chocolate-factory-vertaalt-roald-dahl-naar-de-tijd-van-nu~b96a978a/
2022-09-10||Hoe de crisis in de Amsterdamse culturele sector verdiept: raken de zalen ooit nog vol?||“Ik zie voor de schermen schitterende voorstellingen, concerten en exposities. Organisaties en kunstenaars staan te trappelen om dingen te maken, om hun publiek te ontmoeten,” zegt Laurien Saraber, directeur van het Amsterdams Fonds voor de Kunst (AFK), een van de grootste subsidieverstrekkers van de stad. Maar achter de schermen ziet ze iets anders: één grote burn-out. “Organisaties zijn door hun reserves heen, ze kampen met tegenvallende publiekscijfers, personeelsproblemen, minder internationale samenwerkingen, veel uitstel, schaalverkleining.” Er was hoop: corona leek achter de rug, het nieuwe culturele seizoen stond voor de deur. In september zou het publiek terugkeren naar theater, concertzaal en museum, dan zouden de kaartjes weer maanden vooruit worden geboekt. Het lijkt anders te lopen. Waar de Uitmarkt normaliter de feestelijke aftrap was van al het moois dat Amsterdam te bieden heeft, was het ditmaal een schrale vertoning, met minder optredens, geen kraampjes en vooral een doolhof aan hekken met QR-codes erop. 75.000 mensen kwamen naar het Museumplein, terwijl dat er drie jaar geleden nog meer dan 400.000 waren. Hoeveel zin theatermakers, muzikanten en kunstenaars ook hadden om na de lockdowns weer te beginnen, het publiek liet het afweten. De zalen waren open, maar ze zaten nog niet vol. ‘Na de zomer!’ riepen velen. Maar toen was niet voorzien dat de energieprijzen door het dak zouden gaan, de inflatie tot ongekende hoogten zou stijgen en een nationale personeelscrisis zou volgen. En dan is het nog de vraag of covid dit najaar wederom roet in het eten zal gooien. Nog niet eens zo heel lang geleden, toen de brochures van de theaters in de bus vielen, boekte een groot deel van het DeLaMarpubliek traditiegetrouw maanden vooruit. Tot in het voorjaar van het volgende kalenderjaar waren er al kaartjes besteld. Maar die tendens is voorbij. “Alles gaat nu op het laatste moment,” zegt Andreas Fleischmann, directeur van theater DeLaMar in de Marnixstraat. Dat is lastig: want komen die zalen dan vol? Of moeten sommige voorstellingen vanwege gebrek aan belangstelling worden geannuleerd? Het is alsof publiek nog steeds ‘het loopje naar cultuur’ moet herontdekken, maar voorlopig thuis Netflix of Videoland aanzet. En dat loopje, dat is juist zo belangrijk. Cultuurwethouder Touria Meliani is zelf weer veel gaan zien. “Pas als je er weer bent, merk je: tjee, dit heb ik al die tijd gemist. Pas dan voel je weer het belang van kunst en dan wil je blijven gaan.” Eén theater- of bioscoopbezoek wakkert het volgende aan: je ziet de posters van een andere voorstelling of de trailer van een spannende film. Maar wat nu gaande is, zegt nog niets over de aankomende tijd. Ook de grote middenklasse begint de effecten van de inflatie te voelen, maar weet niet welke rekeningen er nog binnen gaan komen. Dan is cultuur een van de eerste posten waarop wordt bezuinigd. “Het publiek is onberekenbaarder en risicomijdend geworden,” ziet ook Rutger Gernandt, zakelijk leider van theatergroep De Warme Winkel. “Wat goed loopt, loopt extreem goed, maar dat gaat ten koste van alle andere voorstellingen.” De grote producties van en met bekende namen en klassiekers doen het wél goed. Carmen van de Nederlandse Opera is stijf uitverkocht, Brigitte Kaandorp treedt op voor volle zalen, de ticketverkoop voor Harry Styles en Coldplay zorgt voor gigantische online wachtrijen. Het zijn ook niet de zogenaamde blockbusters waar ze zich zorgen over maakt, zegt Annet Lekkerkerker, voorzitter van het ACI (overleg van Amsterdamse Culturele Instellingen) en vice-voorzitter van het college van bestuur van de Amsterdamse Hogeschool voor de Kunsten, die het Amsterdamse culturele leven overziet. Het is de nieuwe aanwas, het experiment, waarvoor ze vreest. Publiek is behoudend en kiest minder avontuurlijk. “Jonge makers zijn nog onbekend, worden daarom vaak gezien als een risico, daardoor krijgen ze minder speelbeurten, waardoor ze door minder mensen worden gezien en ze wellicht subsidiënten op hun dak krijgen omdat ze niet aan de subsidievoorwaarden voldoen. Zo komt de vernieuwing in het gedrang en krijg je verschraling van de kunst.” Terwijl iedereen ergens moet beginnen, in de marge, met vallen en opstaan. “Ivo van Hove is ook ooit in matig bezette zaaltjes begonnen.” Lekkerkerker spreekt van een ‘negatief vliegwieleffect’: een organisatie die minder geld heeft, gaat minder doen, bereikt minder publiek en verdient dan weer minder geld. “Dat gebeurde misschien bij de Uitmarkt. Het is dus zeker niet de oplossing om maar beperkter te programmeren. De consequentie van alle crisissen is wél dat we minder kunnen gaan doen en dat daar eigenlijk méér geld voor nodig is. We moeten in elk geval af van het idee dat elke cent die erbij komt ook meer activiteiten oplevert. Alles is duurder, het kan gewoon niet meer.” Het is niet alleen het wegblijven van het publiek waarover grote zorgen bestaan. Achter de schermen zien theaters en concertzalen de energieprijzen zo hard stijgen – soms met wel 400 procent – dat personeel wordt gevraagd weer vaker thuis te werken. Mochten de kosten nog hoger oplopen, dan ligt het schrappen van hele producties op tafel, of het ontslaan van personeel. En dat personeel heeft het al moeilijk. De coronaperiode heeft zo veel van werknemers gevraagd dat er een collectieve uitputting lijkt te zijn, ziet Lekkerkerker. “Neem bijvoorbeeld kassamedewerkers: toen ze bij de eerste lockdown kaartjeskopers moesten afbellen, konden ze nog op begrip rekenen, maar later was het geduld van het publiek op. Er werd inmiddels heel vervelend gereageerd. Dat trekt een wissel op je.” Personeelstekort speelt ook een rol. Vind nog maar een theatertechnicus: vele stapten tijdens de lockdowns over op ander technisch werk, zoals het installeren van zonnepanelen, wat veel beter betaalt en regelmatigere werktijden heeft. Het gaat om een veelvoud van problemen, wat de oplossing niet eenvoudig maakt. Er klinken al oproepen voor meer subsidie, energietoeslagen, compensatie of extra geld voor de hogere personeelskosten, maar de kans daarop is niet bijzonder groot, aldus wethouder Meliani. “De energiearmoede gaat iedereen aan, niet alleen culturele instellingen, maar ook sportclubs, gezinnen, individuen. Dat is een probleem dat we collegebreed bekijken.” “Maar dat kunnen we niet alleen,” benadrukt Meliani. “Daar hebben we het rijk en de provincie heel hard bij nodig. Ook al heeft dit college een groot hart voor cultuur en hebben we in coronatijd zo veel mogelijk steun verleend, ik denk niet dat we alles zelf overeind kunnen houden. Want we hebben nu allerlei crises tegelijk: een energiecrisis, een vluchtelingencrisis, instortende kades… Ik zeg het maar eerlijk: ik denk dat het een zware dobber wordt. We hopen daarom dat we met compensatie van het rijk een deel kunnen opvangen.” Maar laat er een lichtpuntje zijn, zegt Lekkerkerker. “De hele stad snakt naar creativiteit en laat dat nou net zijn waar de cultuursector goed in is. Om uit al die crises te komen heb je creatieve denkkracht en verbeelding nodig. Laten we daarin samenwerken.” Bovendien is er nog altijd totaal nieuw publiek aan te boren. “Bij Summer Dance Forever, een hiphopdansfestival, zat de zaal helemaal vol,” zegt AFK-directeur Saraber. “Er is nog ruimte om de programmering meer aan te passen aan de veelzijdigheid van de stad.” Het DeLaMar ontdekte TikTok om nieuwe bezoekers te werven; de musical Six, over de zes vrouwen van Hendrik VIII (een hit in New York en Londen), die pas in 2023 te zien is, is al bijna uitverkocht dankzij een campagne op het sociale medium. En de kaartjeskopers lijken jonger dan ooit. “We moeten geduld hebben,” benadrukt Felix Rottenberg, voorzitter van de Amsterdamse Kunstraad, die het gemeentebestuur adviseert. “Ik denk dat de grote groepen kunst- en cultuurliefhebbers sparen om toch naar concerten, voorstellingen, musea, et cetera te gaan. Het publiek komt terug, maar dat kan misschien wel twee of drie jaar duren. Je moet echt naar de langere termijn kijken, anders ga je met zijn allen het treurlied van nu zingen.” Lekkerkerker doet een oproep aan het publiek: “Gun jezelf juist nu die avond uit. En kies dan af en toe ook iets wat je nog niet kent. Laaf je eraan. Dat onthoud je veel beter dan een avond bekend terrein. Zo’n nieuwe ervaring is goed voor je.”||https://www.parool.nl/amsterdam/hoe-de-crisis-in-de-amsterdamse-culturele-sector-verdiept-raken-de-zalen-ooit-nog-vol~b378aa25/
2022-09-10||Hoeveel willen we hier nog incasseren om Russische agressie te beteugelen?||“Laat ik eerlijk zijn: over onze eigen wereld maak ik mij grote zorgen.” Wie bij de opening van het academische jaar in Leiden een studentikoze lullepot van Wopke Hoekstra verwachtte, kwam van een koude kermis thuis. De voormalige preses van Minerva en huidige minister van Buitenlandse Zaken hield maandag een onheilspellende speech over de toestand van de wereld. Hij sprak over de Russische inval in Oekraïne (‘Als dat in Oekraïne kan, kan het ook elders in Europa’) en over de mogelijkheid dat die oorlog nog jaren kan gaan duren. De strijd tegen Rusland vraagt, zei Hoekstra, om ‘vastberadenheid en offers’. Hoe concreet die offers voor Nederland zijn, werd diezelfde dag duidelijk, toen Rusland, niet geheel verrassend maar toch nog tamelijk onverwachts, de gaskraan naar Europa dichtdraaide. Het is Poetins strategische tegenzet tegen de sancties van het Westen. Door de gastoevoer via de Nord Stream 1 voor ‘onbepaalde tijd’ stil te leggen zadelt Poetin Europese landen op met een acuut energieprobleem: een barre winter dreigt. En hoewel de kans klein is dat we ons tijdens straffe vorstperioden middels waxinelichtjes op moeten warmen, is het wel duidelijk dat iedereen de gevolgen van de oorlog gaat merken. Korter douchen, de thermostaat omlaag, de energierekening omhoog, dat zal het worden. Steeds meer Nederlanders hebben inmiddels een brief gekregen van hun energieleverancier met de nieuwe tarieven. Die liegen er niet om, in sommige huishoudens valt de rekening drie tot vier keer zo hoog uit. Maandelijkse facturen die richting de 1000 euro gaan zijn geen uitzondering. Hoe mensen, met name met een laag of middeninkomen, die moeten voldoen is nog onduidelijk. Zo laat de bloederige loopgravenoorlog die aan de oostgrens van Europa woedt zich voelen in de huishoudboekjes hier. In hoeverre zijn Nederlanders bereid om de offers te brengen waar Hoekstra over sprak? De afschuw over de Russische inval in Oekraïne wordt breed gevoeld, met uitzondering van Forum voor Democratie is er politiek een breed politiek front dat onderschrijft dat de agressie van Poetin niet zonder gevolgen mag blijven. Maar hoe breed blijft het draagvlak voor de sancties als steeds meer mensen financieel in de problemen raken door stijgende energieprijzen? En wat doet de energiecrisis, bovenop de vele andere crises waar Nederland momenteel mee te maken heeft, met het toch al broze vertrouwen in de politiek? Onderzoeksbureau I&O Research ziet het draagvlak voor de sancties tegen Rusland gestaag teruglopen. Vond in april nog 56 procent van de ondervraagden dat de sancties opgevoerd moeten worden, ook als dat de Nederlandse economie schaadt, drie maanden later was dit nog maar 46 procent. De verwachting is dat met de winter in aantocht dit percentage nog verder afkalft. Bovendien is ‘de Nederlandse economie’ nog iets anders dan ‘mijn eigen portemonnee.’ In andere landen neemt het verzet tegen hoge energieprijzen al toe. In Groot-Brittannië en België zijn boze burgers de campagne ‘wij betalen niet’ gestart, een oproep om de energierekening niet langer te betalen. Deze ‘onafhankelijke burgerbeweging’ eist onder meer een ‘onmiddellijk einde aan de sancties tegen Rusland’. In Nederland was afgelopen week #ikredhetnietmeer trending op Twitter, een noodkreet van mensen die vrezen in financiële problemen te komen. En hoewel het luiden van de noodklok over stijgende prijzen niet gelijkstaat aan een oproep om de sancties tegen Rusland te beëindigen (de inflatie is bovendien niet enkel het gevolg van de sancties), het toont wel aan dat het incasseringsvermogen van huishoudens en bedrijven niet oneindig is. Hoe is de bevolking er dan van te doordringen dat er offers gemaakt moeten worden, zoals Hoekstra aankondigde? “Leg het uit, zowel de noodzaak als het effect,” zegt communicatie-expert Lars Duursma. “Dat was ook een belangrijke les van de coronacrisis: als je draagvlak wilt creëren, bijvoorbeeld voor het invoeren van de avondklok, dan moet je duidelijk maken waarom het nodig is en welk effect je verwacht. Dat zie ik nu niet gebeuren.” Duursma roept in herinnering dat het kabinet meer dan vijftig persconferenties hield over corona, plus twee toespraken van premier Mark Rutte vanuit het Torentje. Over de Russische invasie in Oekraïne, en de gevolgen daarvan voor Nederland, heeft de premier het land nog niet toegesproken, in tegenstelling tot andere westerse regeringsleiders. Deze week werd Rutte gevraagd welke boodschap hij had voor modale gezinnen die vrezen dat ze niet meer rond kunnen komen. “Ik ga nu niet vooruitlopen op Prinsjesdag,” zei de premier. In dat antwoord zat nogal wat Haagse logica besloten, maar het verklaart mogelijk wel waarom het zo stil blijft vanuit het kabinet: dan pas wordt duidelijk wat er aan koopkrachtreparaties mogelijk is en welke groepen daarmee worden geholpen. Duursma: “Rutte zal denken: mensen zitten niet te wachten op mijn sympathie, ze willen weten wat het kabinet gaat doen. Daar heeft hij deels gelijk in, maar hoe langer je wacht, hoe lastiger het wordt om draagvlak voor lastige maatregelen te creëren.” De coronatijd bewees dat Nederlanders best bereid zijn om individueel offers te brengen voor het grotere geheel. Maar toen was het doel tamelijk concreet: ervoor zorgen dat het virus zich niet zou verspreiden, het beschermen van kwetsbare groepen in de samenleving en voorkomen dat je zelf, of mensen in je directe omgeving, ziek zouden worden. De offers die nu gevraagd worden hebben een doel dat een stuk minder zichtbaar is, terwijl het offer wel duidelijk is: torenhoge prijzen, en mogelijk het opschroeven van de gasproductie in Groningen, met alle gevolgen van dien. Door, als antwoord op de sancties van Europa, de gaskraan dicht de draaien, hoopt Poetin een dubbele slag te slaan. Niet alleen wil hij het Westen in de portemonnee raken, hij hoopt landen en groepen ook tegen elkaar uit te spelen. Binnen de EU zijn de eerste scheurtjes in het front al zichtbaar: naarmate de energiebehoefte nijpender wordt, zal het sentiment van de ‘eigen verwarming eerst’ sterker worden, en de roep om de sancties te versoepelen toenemen. Maar ook binnen landen zelf kan de energiecrisis tot spanningen leiden. Bewuste Kremlinstrategie, bleek uit de woorden van Poetins woordvoerder Dmtri Peskov. “Het leven van burgers en bedrijven in Europa zal slechter worden. Normale mensen zullen hun leiders meer en meer gaan bevragen.” Zo kan Nederland, dat met de boerenprotesten en de asielcrisis toch al een woelige maatschappelijke periode doormaakt, nog verder gepolariseerd raken, vreest ook socioloog Roy Kemmers, verbonden aan de Erasmus Universiteit. Hij promoveerde dit jaar op een onderzoek naar groepen die zich afkeren van het establishment. Volgens Kemmers is het ‘onvermijdelijk’ dat de sociale onrust toeneemt als gevolg van de stijgende gasprijzen. “En dan is het de vraag of de onvrede beperkt blijft tot mensen die al in de weerstand stonden, bijvoorbeeld door de coronamaatregelen, of dat het brede midden zich ook aansluit. Als de economische nood hoog wordt neemt de kans daarop toe.” Ook Kemmers denkt dat het draagvlak voor de sancties en de bereidheid om offers te maken vergroot wordt door moreel leiderschap te tonen. “Maar wij hebben nu eenmaal een premier die daar niet zo veel mee op heeft.”||https://www.parool.nl/nederland/hoeveel-willen-we-hier-nog-incasseren-om-russische-agressie-te-beteugelen~b5d998ab/
2022-09-10||Bassist van The XX maakt solodebuut: ‘Ik zing niet over hiv, maar over schaamte’||Zo good looking als Oliver Sim kom je ze in het echt niet vaak tegen. De 33-jarige Engelsman heeft een kop en uitstraling waarmee hij het ook ver had kunnen schoppen als model of acteur. En dan is hij nog eens heel erg aardig ook. Toch heet zijn debuut Hideous Bastard, dat je zou kunnen vertalen als ‘afzichtelijke klootzak’, of iets vergelijkbaar grofs. Echt passen doet het niet bij hem. “Er zit de nodige provocatie in die titel. Als de songs op Hideous Bastard ergens over gaan, is het schaamte en angst. Maar een heel donkere plaat is het ook weer niet, hoop ik. Ik snijd heel persoonlijke zaken aan, maar doe het wel met de nodige humor. Op zijn Brits dus. Onszelf belachelijk maken is bij ons aangeboren.” Hoe persoonlijk de plaat ook is, muzikaal zijn van Hideous Bastard nogal wat lijntjes te trekken naar The XX, het trio dat luisteraars die daar de leeftijd voor hebben vaak doet denken aan het oude werk van The Cure. En vanzelfsprekend klinkt Oliver Sims stem ook op zijn soloalbum mooi zwaar. Pratend produceert hij ook zo’n diep geluid. “Als ik vroeger thuis de telefoon opnam, dachten mensen vaak dat ik mijn zus was, of zelfs mijn moeder. Rond mijn twaalfde werd alles anders. Eerst was er die beschamende periode waarin mijn stem op de meest onverwachte momenten van hoog naar laag of andersom schoot. Toen was hij definitief zwaar. Mijn stem gaat geweldig samen met die van Romy.” Romy is Romy Madley Croft, de gitariste van The XX. De twee leerden elkaar kennen op de kleuterschool. “Sindsdien lopen onze levens synchroon. Zelfde lagere school, zelfde middelbare school, zelfde college, zelfde band... Jamie (Smith) kennen we sinds ons elfde. We zijn alle drie even oud en zijn belachelijk close. Het voelt soms of we met zijn drieën op een privé-eiland leven.” Dan moet het eng zijn om een soloalbum te maken. “Doodeng. Ik ben er drie jaar mee bezig geweest. In het begin belandde ik in een complete identiteitscrisis. Wie de fuck was ik eigenlijk zonder The XX? Weet je wat het allerengste is? Interviews doen. Normaal doe ik dat samen met Romy, nu sta ik er alleen voor. Er zijn de afgelopen weken zoveel momenten geweest dat ik dacht: uh, deze vraag speel ik door aan Romy.” Journalisten stellen binnen drie minuten vragen die zijn vrienden na járen nog niet eens durven te stellen, zegt hij. En nu hij Hideous Bastard heeft gemaakt, zijn de gesprekken nog eens extra persoonlijk. Hij wist dat dat zou gaan gebeuren. Op zijn solodebuut openbaart Oliver Sim namelijk een geheim dat hij al lang met zich meedraagt. Al meteen in het openingsnummer Hideous zingt hij: ‘Been living with HIV since seventeen.’ “Ik had net mijn coming-out achter de rug toen ik geïnfecteerd raakte. De deuren stonden net open en gingen met een klap weer dicht. Ik was bang, maar vooral schaamde ik me. Nu praat ik er open over, nog maar twee jaar terug zweeg ik. Alleen mijn nearest and dearest waren op de hoogte. Mijn ouders natuurlijk, Romy, Jamie, een paar heel goede vrienden.” Hij prijst zich gelukkig met de huidige medicatie. “Eén pil per dag, af en toe een injectie, dat is het. Mijn infectie heeft geen fysieke gevolgen. Ik kan het virus ook niet overdragen aan anderen. Vanzelfsprekend heeft mijn besmetting evengoed wel effect op mijn liefdesleven.” “Ik vind het fijn dat ik er nu open over durf te zijn, maar ik wil geen woordvoerder voor mensen met hiv zijn. Ik ben geen gezondheidsexpert. Zelfs Hideous is geen song over hiv, het is een song over schaamte.” Een opvallende gast op Hideous Bastard is Jimmy Somerville, de gewezen zanger van de groep Bronski Beat en vooral bekend van het uit 1984 stammende gay anthem Smalltown Boy. “Hij leidt tegenwoordig een teruggetrokken leven aan de kust. Hij wilde graag meewerken, maar waarschuwde wel: ‘Verwacht niet dat ik nog steeds zo klink als vroeger.’ Maar zo gauw hij in de studio begon te zingen, was de magie terug.” Hoe kent hij Somerville? “In het begin van de coronapandemie zat ik me als iedereen stierlijk te vervelen. Ik dacht ook: The XX is een succesvolle groep, maar buiten Romy en Jamie ken ik nauwelijks iemand in de muziek. En toen ging ik collega’s die ik bewonder aanschrijven: ‘Beste meneer Somerville, u kent mij niet, maar ik ben lid van een groep die The XX heet...’ En verdomd, hij reageerde nog ook. We zijn vrienden geworden zelfs.” Wie ook reageerde: Elton John. “Ongelooflijk, toch? Of hij The XX kende? Zeker. Maar hij weet álles van muziek, kent ook heel nieuwe dingen. Hij is ruim veertig jaar ouder dan ik, maar is als het om muziek gaat meer up-to-date dan ik.”||https://www.parool.nl/kunst-media/bassist-van-the-xx-maakt-solodebuut-ik-zing-niet-over-hiv-maar-over-schaamte~bcb61014/
2022-09-10||Toen mystieke Egyptische hiërogliefen gewoon woorden bleken te zijn||“Je tiens l’affaire!” (Ik snap het!). Onder het uitschreeuwen van deze kreet stormde op 14 september 1822 de toen 32-jarige Jean-François Champollion, hoogleraar oosterse talen aan de Universiteit van Grenoble, het huis van zijn broer in Parijs binnen. Niet veel later zakte hij van uitputting op de vloer ineen. Nog geen twee weken later, op 27 september, wist ook de rest van de wereld dat het hem gelukt was. Vijftien jaar nadat hij als zestienjarige, tijdens een voordracht voor de academie van Grenoble, vol bravoure zijn toehoorders had laten weten dat hij ooit het raadsel van de Egyptische hiërogliefen zou oplossen, presenteerde hij voor een groot internationaal gezelschap – er waren met spoed geleerden uit heel Europa naar Parijs afgereisd om hem te horen spreken – zijn Lettre à M. Dacier relative à l’alphabet des hiéroglyphes phonétiques. In dit aan Bon-Joseph Dacier, secretaris van de invloedrijke Académie des inscriptions et Belles-Lettres gerichte pamflet beschrijft Champollion het taalkundige systeem dat achter het, tot dan toe als louter symbolische of magische tekens beschouwde hiërogliefenschrift van het oude Egypte, verscholen lag. “Hiërogliefen stellen geen symbolen voor maar klanken, die op verschillende manieren worden geschreven.” Aldus Champollion tegen zijn ademloos luisterend gehoor. Champollion (1790-1832) was tot deze opzienbarende conclusie gekomen door het twintig jaar lang heel nauwkeurig bestuderen van de beroemde Steen van Rosetta. Deze steen, in 1799 gevonden door Franse geleerden die in het kielzog van Napoleons leger tussen de jaren 1798 en 1801 in heel Egypte oudheden beschreven en verzamelden, bevatte namelijk een inscriptie in drie antieke schriften, het (Oud-)Grieks, het hiëroglifisch Egyptisch en het zogeheten Demotisch, een cursief geschreven vorm van het oud-Egyptisch. Vanaf het allereerste moment waren alle Franse geleerden ervan overtuigd dat deze steen weleens de sleutel zou kunnen bevatten voor het ontcijferen van de hiërogliefen. De bestudering van de teksten op de steen liepen echter direct vertraging op omdat dit monument na de overeenkomst van 1801, waarbij Egypte door de Fransen aan de Engelsen werd overgedragen, Engels bezit was geworden. Franse geleerden hadden daarna nog slechts de beschikking over kopieën van de teksten. Een van die kopieën kwam in 1802 in het bezit van Champollions oudere broer Jacques-Joseph. Jean-François die op dat moment bij zijn broer in Grenoble woonde raakte onmiddellijk in de ban van de steen. En hij besloot dat de bestudering van de Steen van Rosetta zijn doel zou worden in het leven. ‘Ik wilde vanaf dat moment mijn leven wijden aan het ontcijferen van de tekens op deze steen en aan de bestudering van het land waar de menselijke cultuur voor het eerst tot uitzonderlijke bloei komt,’ schreef hij jaren later in een brief aan een collega. In 1808 – hij was 18 jaar oud – zette hij een eerste stap in de, naar later zou blijken, juiste richting. Voor het eerst besefte hij namelijk dat het hiërogliefenschrift een relatie heeft met het Koptisch, de religieuze taal van de grote christelijke minderheid in Egypte. Het Koptisch dat geschreven wordt met Griekse letters, blijkt een voortzetting te zijn van de taal die de oude Egyptenaren spraken. In 1810 deed hij een volgende stap. Hij zag in dat het hiërogliefenschrift zowel fonetisch als ideografisch moest zijn: sommige hiërogliefen stellen klanken voor, terwijl andere juist beeldwaarde hebben en concepten uitdrukken. Maar tot een echte doorbraak in de ontcijfering leidde het niet omdat hij dacht dat slechts een heel beperkt aantal hiërogliefen een fonetische waarde konden hebben. Het overgrote deel zou uit ideogrammen (beeldtekens) bestaan. Toen volgde de grote ontdekking. Na een telling van het aantal woorden bleek dat de Steen van Rosetta 486 Griekse woorden bevat en maar liefst 1419 hiërogliefen. Maar hoe kunnen 486 woorden bijna drie keer zoveel begrippen vertegenwoordigen? Champollion besefte opeens dat heel veel meer hiërogliefen louter klankwaarden moesten hebben. Voor het eerst kwam ook bij hem het idee op van een uitgebreid hiëroglifisch alfabet. Toen hij de schriftsoorten op de Steen van Rosetta verder vergeleek ontdekte hij, via een vergelijking met het Koptisch, dat verschillende hiërogliefen soms dezelfde klankwaarde kunnen hebben. Waarmee het probleem van het grote aantal verschillende hiërogliefen deels werd opgelost. Wat hij door zijn perfecte kennis van het Koptisch ook ontdekte was dat als het Koptisch een voorzetting is van het Oud-Egyptisch er in die laatste taal, die dus met hiërogliefen werd geschreven, geen klinkers in het schrift werden gebruikt. Al deze nieuwe ideeën toetste hij vervolgens aan de hiërogliefen die staan in de zogenaamde cartouche, een ovaal afgesloten met een verticale streep. Eerder onderzoek had al aangetoond dat in cartouches altijd de naam van de Farao wordt vermeld. Omdat in de cartouche op de Steen van Rosetta de naam van Ptolemeüs moest staan – dat wist hij uit de Griekse tekst – kon Champollion opeens met behulp van de Griekse uitspraak ‘Ptolemaios’ zien welke hiërogliefen staan voor de klanken P, T, L, M en S. Na de bestudering van een aantal afbeeldingen afkomstig uit de tempel van Dendera, waarin hemellichamen worden afgebeeld, kwam hij erachter dat er ook nog ‘stomme tekens’ bestaan: tekens die geen klankwaarde en ook geen ideografische waarde hebben maar ‘slechts’ iets vertellen over het woord waar ze achter staan. Deze klankloze hiërogliefen worden tegenwoordig ‘determinatieven’ genoemd. Toen hij rond 1820 in het bezit kwam van een aantal teksten waarin onder andere de namen van Ramses en Seti voorkwamen, wist hij door alle gegevens met elkaar te combineren zoveel afzonderlijke ‘letters’ te herkennen dat hij in staat was om een ‘volledig’ hiëroglifisch alfabet samen te stellen. Hoewel lang niet iedereen in één keer overtuigd was van Champollions ontdekking begonnen vrijwel direct na de publicatie van zijn pamflet geleerden in heel Europa zijn ‘alfabet’ toe te passen. En toen bleek algauw dat vrijwel alle Egyptische inscripties opeens ‘leesbaar’ werden. En Champollion werd met lof bedolven. “Terecht,” zegt ook Olaf Kaper, hoogleraar Egyptologie aan de Universiteit van Leiden. “Zijn ontdekking is echt een van de belangrijkste die er ooit op taalkundig gebied is gedaan. Want alles wat wij nu van het oude Egypte weten hebben we aan hem te danken. Zonder zijn ontdekking zouden de Egyptische geschiedenis en hun cultuur nog steeds in duisternis gehuld zijn.”||https://www.parool.nl/wereld/toen-mystieke-egyptische-hierogliefen-gewoon-woorden-bleken-te-zijn~bf5d0acb/
2022-09-10||Geboortecoach Catharina Ooijens: ‘Een bevalling is een ervaring die heel dicht bij de dood staat’||In een klein kamertje boven in Amsterdam UMC, locatie AMC – haar opvolger noemt het liefkozend ‘onze bezemkast’ – zit Catharina Ooijens (67). Ze heeft net aan een coassistent uitgelegd wat haar werk inhoudt. Een vrouw van begin twintig, een student nog, die met grote ogen zat te kijken. Ooijens is de enige doula, bevallingscoach, in Nederland die op de loonlijst staat van een ziekenhuis. Ze begeleidt zwangere vrouwen die door verloskundigen worden doorverwezen omdat ze extra zorg nodig hebben. Inmiddels heeft ze er ruim achthonderd bevallingen op zitten. Deze maand gaat ze uit dienst, ze heeft de pensioengerechtigde leeftijd bereikt, maar gaat als zzp’er verder onder de naam ‘Mama bevalt goed’. Haar baan bij het AMC draagt ze over aan twee opvolgers, en ze schreef voor de gelegenheid ook een boek over haar twaalf jaar als doula in het AMC, Mijn Stem. Uit elk jaar van haar loopbaan als doula koos ze één casus die haar is bijgebleven: van een vrouw die beviel terwijl ze wist dat het kind onmiddellijk zou komen te overlijden, van een vrouw met een hartafwijking en van een stel dat eerder een vroeggeboorte had gehad. “Het zijn altijd intense verhalen. Bij mij komen de vrouwen met trauma’s, die bang zijn om te bevallen, vrouwen die een kind hebben verloren in een eerdere zwangerschap. Vrouwen met grote sociale problematiek. Ik sla een brug tussen hen en de zorg. Mijn eerste consult duurt twee uur.” “Heel veel. In hun dossier staat dan bijvoorbeeld NSE: negatieve seksuele ervaring. Of: traumatische bevalling. Dat is wat je leest. Maar er staat niet: hoe dan, waar zit je pijn? Reageer je vaginistisch, waarbij je vagina als het ware op slot zit? Heb je moeite met een inwendig onderzoek?” “Het is heel pittig. Op een gegeven moment was er een jonge vrouw in het ­ziekenhuis. Haar bevalling moest vanwege haar gezondheid worden ingeleid. Dat gebeurt met een ballonkatheter: die breng je in en vul je dan met water, zodat de baarmoedermond door de druk opengaat. Daarna kunnen pas de vliezen worden gebroken en de medicatie om de weeën op te wekken worden gegeven. Maar de gynaecoloog kon niet naar binnen. De vrouw reageerde zo vaginistisch, dat lukte voor geen meter. Toen ben ik erbij geroepen.” “Ik ben haar voeten gaan masseren. Een beetje gepraat, van vrouw tot vrouw, hoe is het met je, hoe voel je je. En op een gegeven moment begon ze heel hard te huilen, uit het niets. Snikkend vertelde ze hoe ze opeens het beeld terugvond van zichzelf als dertienjarige, toen een arts haar inwendig had onderzocht met een speculum. Dat was zo diep in haar onderbewustzijn gezonken dat ze het was ver­geten, maar het moet traumatisch voor haar geweest zijn. Daar was nooit iets mee gedaan. En doordat ik haar aanraakte, veilig ver weg, bij haar voeten, kwam er iets boven.” “Toen konden we verder. Vragen: we leggen je benen nu in de beugels, hoe voelt dat voor je. Zullen we een handdoekje over je vagina leggen om nog even wat privacy te creëren? We zijn hier met drie vrouwen in de kamer, ben je oké? Kunnen we het handdoekje weghalen, is dat oké? Wil je de pols van de gynaecoloog vasthouden als ze het speculum naar binnen brengt en dat we, als je in haar pols knijpt, meteen stoppen? Als je op zo’n manier een inleiding kunt voorbereiden, is dat excellente zorg.” “Natuurlijk. Zij vraagt mij erbij. Maar ze heeft niet altijd tijd, dus wat ik doe, is vragen of ze nu tijd heeft, of dat ze eerst nog een andere patiënt moet zien. Het is een moeilijke tijd: weinig personeel, veel patiënten, covid heeft het nog extra lastig gemaakt. Dus als de gynaecoloog nu geen tijd heeft, zorg ik dat ik de patiënt comfortabel hou tot er later tijd is. Dat vergt een hoop communicatie en organisatie.” “Wij verrichten geen medische ingrepen. Wat wij doen, is de zorg voor de ­moeder centraal stellen. Moederen over de moeder. De term doula is in de jaren zeventig bedacht, naar het oud-Grieks voor een tot slaaf gemaakte vrouw die zorgde voor de vrouw des huizes. Het is een vrouwen dienend vak. Een doula ondersteunt, zorgt dat een vrouw weet wat ze kan verwachten, dat ze een goed bevalplan heeft, dat ze regie kan nemen tijdens een bevalling.” “De vroedvrouw dééd dat ook. Die bleef bij de bevalling, die ging niet meer weg. In sommige praktijken gebeurt dat ook nog. De klinisch verloskundige, zeker in een druk bezet ziekenhuis, heeft een hoge werkdruk en meer vrouwen om naar om te kijken. Dat vraagt om een heel andere benadering. Die stelt zich eerst voor, die heeft dienst, jij hebt haar misschien nog nooit gezien. Na acht uur zit haar dienst erop, gaat ze weg en komt er weer een nieuw iemand. Op de gang houden artsen op monitoren in de gaten wat er gebeurt, de verpleegkundige komt af en toe binnen, maar die begeleidt niet, die coacht bijna niet meer.” “Je hebt iemand nodig naast je die misschien niet per se de hele tijd iets doet, maar die wel de hele tijd aanwezig is. Het is een ervaring die heel dicht bij de dood staat. Je hoort veel vrouwen zeggen tijdens de bevalling: ik ga dood.” “Niet alleen dat, ook omdat het een ervaring is die je eerder niet kende. Het is een enorme transformatie, er gebeurt iets in je lichaam. Een kind baren doet ten eerste pijn, maar er zit ook euforie in.” “Ik weet niet hoe jouw bevalling was. Hoe was je relatie, was je partner sensitief?” “Als doula probeer je de mannen erbij te houden. Ik vraag ze: wat weet je eigenlijk van bevallen, hoe het vanbinnen werkt, hoe lang weeën duren? Als de vrouw gaat persen, denken mannen: nog vijf minuten en dan hebben we een kind. Nee, dat duurt nog twee uur, ze moet waanzinnig hard werken, dan ga je niet de hele tijd op je telefoon kijken.” “In 2008 werkte ik hier als secretaresse op de afdeling verloskunde. Ik had een achtergrond als massagetherapeut en was docent gynaecologisch onderzoek, maar dit was voor het eerst dat ik van zo dichtbij zag hoe de bevalzorg werkte. Ik tikte de ontslagbrieven uit, en steeds zag ik voorbijkomen: ‘niet-vorderende ontsluiting’, ‘niet-vorderende uitdrijving’. Wat is dat toch, dacht ik. Er moet iets zijn met die vrouwen! Toen besloot ik: ik ga hier de doula introduceren. Mijn handen jeukten.” Ooijens meldde zich met een aanvraag voor een onderzoek naar het nut van een bevallingscoach. Die aanvraag haalde het in eerste instantie niet, waarop ze besloot zelf een opleiding tot doula te gaan volgen. Haar stages mocht ze doen in het Amsterdam UMC. “Op een gegeven moment werd ik gevraagd bij een Turks gezin. De vrouw was aan het dissociëren, die was helemaal van de wereld. En helemaal in een hoekje zat haar man, ver van haar bed. Hij had geen idee wat hij moest doen. Ik liep naar de vrouw, aaide haar over haar gezicht en zei: ik blijf bij je, ik kom je helpen. Toen heb ik haar op handen en knieën gezet en precies op dat moment kwam het hoofd van de afdeling, hoogleraar Joris van der Post, binnen. Die vroeg of ze zich op haar rug wilde draaien. ‘Die vrouw,’ zei de Turkse man tegen hem, ‘die had vanaf het begin bij mijn vrouw moeten zijn!’” “In die tijd, het was 2009, werd misschien gedacht dat dat een bevalling op de rug het beste was. Maar ik zei: laat haar lekker zo, ze zit zo goed. En Van der Post dacht: laten we het dan maar even aankijken. Uiteindelijk is ze prachtig bevallen, op handen en knieën. Ik had haar man voor haar gezet, ze klemde hem vast, terwijl ik intussen haar billen masseerde. Ik zag Van der Post kijken: wat doet ze toch allemaal? Het zag er nogal intens uit. Maar toen we later uit de verloskamer kwamen, zei hij: ga jij dat onderzoek maar doen. Ik heb 81 vrouwen betrokken in het onderzoek, 89 procent van hen gaf aan opnieuw gebruik te willen maken van een bevallingscoach. Zo heb ik uiteindelijk mijn eigen nut bewezen.” “Zelden. Als je een vrouw in haar diepste dierlijkheid, in haar meest krachtige stuk ziet komen, wanneer ze volledig zichzelf is – ik vind dat prachtig. Je bent een kind aan het ontvangen, dat is iets magisch.” “Ik vind het zo bijzonder. Het is zo’n eer om bij een vrouw te mogen zijn die geen schaamte meer heeft en die een kind aan het baren is. Het is een sacraal moment waar ik grote bewondering voor heb. En als dan dat koppie staat, in zo’n vagina. Met die oogjes die opengaan. Ik kan daar zo vijftien uur naast zitten.” “Nee. Ik heb twee miskramen gehad: een als tienerzwangerschap en een op mijn zevenentwintigste. Mijn veertigste voelde als een enorm pijnlijk moment: het is nu of nooit. Maar ik ben nooit meer zwanger geworden, het is nooit meer gelukt. Misschien heb ik chlamydia gehad zonder dat ik het wist, dat kan vruchtbaardheidsproblemen opleveren. En mijn eerste miskraam, op mijn vijftiende, is operationeel verwijderd, met een curettage. We weten inmiddels dat zo’n ingreep meerdere miskramen kan veroorzaken.” “Het heeft me veel geleerd over hoe je met vrouwen moet omgaan. Er stond een hele groep artsen om mijn bed, ze gingen allemaal even voelen, en aan mij werd niets gevraagd. Er was geen informed consent, geen ‘vind je het goed als ik je aanraak’.” “Dat mag ik hopen van niet, nee. Maar toen deden ze dat gewoon, het was begin jaren zeventig. Na mijn curettage werd ik op de kraamafdeling gelegd om uit te slapen – tussen de vrouwen die net een kind hadden gekregen dus. Dat was verschrikkelijk. Ik was weliswaar pas vijftien, maar ik was wel in verwachting geweest. Wat het me heeft opgeleverd, is de sensitiviteit: wat doet dit met je als er over je hoofd over je besloten wordt?” “Die hadden een moeilijke tijd met elkaar. De schuld was helemaal op mijn schouders gelegd, terwijl mijn moeder nooit aan seksuele voorlichting had gedaan. Toen ik voor het eerst ongesteld was geworden, zei ze: ‘Zo, en nu ben je een groot meisje.’ Oké, en dan? Geen flauw idee wat het betekende. Mijn vader kon er niet over praten. Die dacht alleen maar: o jee, die mooie dochter van mij. Hij vond het doodeng.” “Voor mij wel, voor mijn vriendje niet per se. Die was zich het apezuur geschrokken. Zijn ouders hadden contact opgenomen met mijn ouders en zij vonden het beter dat wij elkaar niet meer zagen. Het was een enorm trauma. Mijn vriendje was dus ook niet bij de curettage en mijn ouders waren met vakantie om hun hu­­welijk te redden, dus alleen zijn ouders kwamen op bezoek. Ik heb vooral veel chocola gekregen.” Ze begint te lachen. “Het waren schatten. Heel betrokken, lieve mensen.” “Ja. Ik ben er ook sterker van geworden, maar ik heb wel een zware tijd gehad. Ik ben ook op mijn zeventiende het huis uit gegaan. Jongens, ik ga nu. Ik heb lange tijd moeilijk contact gehad met mijn ouders. Maar ja, ik ben óók geboren hè. Dat zegt ook iets over hoe ik in het leven sta.” “Ik was een stuitbevalling. Dat wist mijn moeder niet, de huisarts in Zeeland had nog nooit haar buik aangeraakt. Ze ging bevallen en het duurde maar en het duurde maar. Toen ze erachter kwamen dat ik in een stuit lag, met mijn billen naar beneden, is de veearts erbij gekomen. Die heeft me teruggeduwd en me aan mijn benen eruit getrokken. Mijn moeder heeft zo’n pijn gehad. En ze was alleen hè, mijn vader was aan het werk. Ze was alleen met die arts, en met de veearts.” “Zoiets werkt een heel leven door. Met mijn vader had ik een betere band, mijn moeder heeft de pijn gehad.” “Dat gebeurt wel. Ergens heeft dat kind dat toch óók gedaan. Het trekt bij, maar als je echt een moeilijke bevalling hebt gehad en je komt in een postnatale depressie, kun je de noden van je kind niet goed lezen. Dat zijn moeders die hun kind misschien net te lang laten huilen, die net niet de intimiteit geven die het nodig heeft. Volgens mij heeft mijn moeder me, onbewust, ook afgewezen. Ze hield wel van me, maar we hebben altijd tegenover elkaar gestaan.” “Gelukkig wel. De laatste vijftien jaar van haar leven hebben we meer begrip voor elkaar gekregen. Mijn moeder had óók trauma. Dat nemen we nu steeds vaker mee: het trauma dat je doorgeeft.” “Vier. Het waren de jaren vijftig, ik geloof niet dat mijn moeder anticonceptie gebruikte. Een half jaar na mijn geboorte werd ze zwanger van mijn zusje. Mijn moeder heeft die hele zwangerschap gigaveel cortisol aangemaakt, ze was zo bang voor de bevalling. We weten nu dat stress een grote impact heeft op de breinontwikkeling van de foetus. Mijn zusje heeft daar veel last van gehad, die is nog steeds overgevoelig voor stress. Pas bij het derde kind is het goed gegaan.” “Dat vind ik moeilijk te zeggen. Je werkt samen. Ik heb na achthonderd bevallingen wel gezien wat mijn rol in het geboorteteam is. Het belang van communicatie, het vormen van een goed team. We moeten blijven nadenken over de toegevoegde waarde van de doula, want als je vanaf het begin kunt werken aan een gezonde start van een jong gezin, scheelt dat later zó veel kosten.” “Zeker. Ik heb met heel veel verschillende culturen gewerkt. In de Nederlandse cultuur bevallen vrouwen heel klein, alleen met hun partner, en eventueel een doula. De Marokkaanse mama’s hebben de tantes, de zussen, en de doula’s erbij. Soms zijn er mannen, soms gaan die ook weer weg. Het is een heel feestje, met veel rituelen. Ik zet dan vaak een recitatie op uit de Koran. Na de bevalling komen ze met hele dienbladen vol eten aan. Ook in de Surinaamse gemeenschap zijn er altijd veel vrouwen bij.” “Jawel. Ze weten ook niet altijd wat ze moeten doen. Soms zeg ik dan: zullen we nu allemaal de telefoon opbergen en een kring maken rond jullie dochter, zus of nicht? Als jij dan haar voeten gaat masseren, doe ik haar nek, haal jij dan een teiltje met water?” “Ik kan me voorstellen dat je liever een vrouw uit je eigen cultuur vraagt. Die zijn er ook. De vrouwen die ik zie, zijn naar mij doorverwezen. Die kunnen wat extra zorg gebruiken en staan er vaak alleen voor. Veel Surinaamse of ­Hindoestaanse vrouwen. Ik zeg tegen elke vrouw: je mag mij hebben bij je ­bevalling, maar het hoeft niet. Maar meestal zeggen ze ja.”||https://www.parool.nl/ps/geboortecoach-catharina-ooijens-een-bevalling-is-een-ervaring-die-heel-dicht-bij-de-dood-staat~b073567f5/
2022-09-10||De grofvuilinterieurs van fotograaf Boris Suyderhoud: ‘Ik laat de complete set achter op straat, voor de vuilnisdienst de volgende ochtend’||Elke week zag Boris Suyderhoud vanuit zijn raam hoe meubels en andere spullen werden gedumpt bij het grofvuilpunt, recht tegenover zijn huis in de Indische Buurt. “Vaak stonden er complete inboedels. Het leek me interessant om daar iets mee te doen, want wat zegt het grofvuil over een wijk en over de mensen die er wonen? En waar gaan die achtergelaten interieurs naartoe?” Het uitzicht vormde de inspiratie voor een bijzondere fotoserie van interieurs op de stoep, samengesteld van grofvuil uit steeds één wijk, met Amsterdam als achtergronddecor. “Ik stelde voor mezelf een aantal regels op: ik moest op één avond verschillende spullen van diverse grofvuilpunten in dezelfde wijk verzamelen, en het grofvuilpunt waar ik het nieuwe interieur ging opbouwen, moest onder een lantaarnpaal staan.” In zijn dagelijkse werk als fotograaf op sets van films en tv-series leerde Suyderhoud de kunst van het uitlichten. “Ik heb de interieurs voor de foto wel uitgelicht met reportageflitsers, verstopt in het interieur – onder lampenkappen bijvoorbeeld. Maar een bron van licht in de achtergrond en omgeving was belangrijk om het geheel realistisch te houden.” Sinds 2019 maakte Suyderhoud tien installaties van grofvuil, in Bos en Lommer en Oost, in Tuindorp Oostzaan, Zuidoost. Op grofvuilavonden reed hij met een busje met diverse handlangers door een buurt om spullen te verzamelen, op de stoep bouwden ze vervolgens een compleet nieuw interieur. “De gemeente heeft een kaart van alle grofvuilavonden in iedere wijk van Amsterdam, daar teken ik een lijn omheen en vervolgens ga ik alle punten binnen die lijnen af. Terwijl we rondrijden denk ik na over het interieur dat ik wil maken – al ben ik qua spullen altijd aan het lot overgelaten. Eerst verzamel ik de spullen, tussen zes en negen uur ’s avonds, die ik naar een grofvuilpunt breng. Daarna begin ik met het samenstellen, dat duurt tot een uur of één ’s nachts. Zodra er visueel een eenheid is bereikt, licht ik het interieur uit, maak ik de foto en daarna vertrek ik weer. Ik laat de complete set achter op straat, voor de vuilnisdienst de volgende ochtend.” Achter elke foto zit het verhaal van een een fictieve bewoner, iemand die in het interieur gewoond zou kunnen hebben, vertelt Suyderhoud. Tijdens een struintocht langs het grofvuil in Oud-Zuid, in de Willemsparkwegbuurt, vond hij een ouderwetse stoel en opvallend veel speelgoed. “Ik stelde me daar een oma bij voor, met een speelkamer voor haar kleinkinderen. In De Pijp vond ik een kruidenrek, andere keukenspullen en een fornuis, maar ook Franse dagboeken. Daar maakte ik een keuken van, waar iemand aan tafel heeft zitten schrijven. Een pen naast het opengeslagen schrift.” Onderweg viel hem op hoe vaak spullen in prima conditie op straat ­belanden. “Mensen beseffen niet wat ze al hebben, ze kopen heel makkelijk iets nieuws en flikkeren het oude weg. Terwijl ze die ­spullen ook heel eenvoudig een tweede leven kunnen geven door ze naar de lokale kringloopwinkel te brengen of op een gratis afhaalplatform te zetten en ze te delen met anderen. Met de serie wil ik mensen bewust maken van de waarde van spullen.” Tijdens het bouwen ontmoette hij genoeg morgensterren, die vaak aasden op de spullen die hij had verzameld. “Ik maakte mee dat mensen meerdere keren terugkwamen om te vragen of ze een voorwerp al mee konden nemen. Zo had een man in Kraaiennest zijn zinnen gezet op een parasol en kwam hij wel vijf keer langs, zo bang was hij dat iemand anders ’m zou meenemen. Na de foto heb ik de parasol toen ­persoonlijk bij die meneer afgeleverd.” Voorbijgangers die de fotograaf aan het werk zagen reageerden altijd enthousiast. “Mensen vroegen of ze bij me in mochten trekken en vertelden me verhalen over wat ze zelf allemaal hadden gevonden bij het grofvuil. Zelf neem ik sinds dit jaar van elke installatie één voorwerp mee dat ik mooi of bijzonder vind, zoals een houten eend. Mijn vriendin is bang dat ik uiteindelijk in een hoarder zal veranderen, zo iemand die ik weleens tegenkom bij het grofvuil.” Alle door hem verzamelde objecten zijn vanaf 9 september te zien in de installatie die hij bouwde voor zijn expositie INT/EXT in het Openlucht Atelier van Amine Hanouche op het Stenen Hoofd, dat sinds dit jaar ruimte biedt aan jonge Amsterdamse kunstenaars. “Daarvoor haalde ik vuil op in Westerpark en de Houthavens, een vrij groot gebied. Er zijn diverse spullen in terug te vinden die ik uit andere ­wijken heb meegenomen, als een knipoog naar de foto’s in de expositie.” Hij bouwde de set opnieuw rond een lantaarnpaal, die toevallig al op het terrein stond. “En ik heb zelfs een vuilcontainer kunnen regelen: nadat ik de gemeente twee weken had bestookt met mailtjes kwamen ze er vorige week eentje op locatie langsbrengen. Ik monteerde de onderkant eraf en nu ben ik de trotse eigenaar van een afvalcontainer.” Verschillen in het grofvuil tussen de diverse buurten zag Suyderhoud verrassend genoeg niet. “Ik spotte vooral objecten die in elke wijk opduiken, zoals ventilatoren en rolkoffers. Ik zie mezelf voorlopig nog wel door het grofvuil struinen, bijvoorbeeld om alle rolkoffers uit Amsterdam op een hoop langs de Amstel op te stellen. Dat moet een absurd beeld opleveren.”||https://www.parool.nl/ps/de-grofvuilinterieurs-van-fotograaf-boris-suyderhoud-ik-laat-de-complete-set-achter-op-straat-voor-de-vuilnisdienst-de-volgende-ochtend~b5f149ebe/
2022-09-10||Bij Public Space in Noord proef je aan alles dat ze risico’s durven te nemen (8,5)||Wie de beste chef ter wereld is? Dat beloofde topkok ­Jonnie Boer ooit te onthullen ­tijdens zijn congres Chefs Revolution. De zaal zat twee dagen in spanning, want niemand wist wie op het podium zou verschijnen. Het bleek een kopieerapparaat. Boer maakte daarmee een statement: in de gastronomie werd te veel ­gekopieerd. Dat is tegenwoordig stukken minder. Toch blijft originaliteit een heikel punt – ook in Amsterdam. Hoe vaak zie je niet dezelfde bordjes, dezelfde stoeltjes, dezelfde gerechten? De vraag is natuurlijk of dat erg is. Is originaliteit überhaupt een vereiste om goed te kunnen koken? Mij hoor je bijvoorbeeld nergens over als iemand de lièvre à la royale van Paul Bocuse foutloos namaakt, integendeel. Niet alles hoeft dus altijd vernieuwend en eigen te zijn – niet in de laatste plaats omdat het ongelooflijk moeilijk is om als chef een eigen stijl te vinden. Neemt niet weg dat het een verademing is om te komen op plekken die met niets te vergelijken zijn. Zo’n zaak is Public Space in Noord. Het is eigendom van een vriendengroep en zit op de begane grond van een gigantisch flatgebouw achter Eye. Het interieur is sober en sereen, met veel beton, grijstinten, leren stoelen, vale vloerkleden en enorme planten: het kan allemaal zo op de cover van Wallpaper, zonder dat het te bedacht aanvoelt. Je kunt de hele dag door aanschuiven: voor steengoede koffie met madeleines met vlierbloesemhoning, maar ook voor een uitgebreid ontbijt of snelle lunch. Werken kan er ook, maar let wel: laptops moeten om twaalf uur van tafel. Wij gaan dineren, want de avondkaart is het meest uitgebreid. Als we binnenkomen, galmt er hiphop door de speakers. We worden ontvangen door een Griekse serveerster, krijgen wijnadvies van een Zweeds-Finse sommelier met vlechtjes en in de keuken staat de Jamaicaanse chef-kok Bill Allison. Ook het publiek is internationaal en opvallend jong, met veel slides en croptops. De keuken is duurzaam en seizoensgebonden. Dat zijn hier geen loze marketingtermen: op de menukaart staan een stuk of tien gerechten die constant veranderen en waarvan een deel vegetarisch is. Desondanks ben ik het meest onder de indruk van de beenmerg. We krijgen een bordje met vier stukjes bot met daarin perfect gegaard, boterzacht en gelatineus beenmerg, dat een bijna gekmakende combinatie aangaat met zachtzoete sjalottenchutney en zilte foreleitjes die in je mond knappen. Een ongelooflijk uitdagend gerecht, elegant en robuust tegelijk, en ramvol contrast, zowel qua ­smaken als texturen. Simpeler gezegd: godvergeten lekker. Ook de andere gerechten getuigen van een groot gevoel voor originaliteit en blinken uit door scherpe smaakcontrasten. Van de vegetarische gerechten is de koolrabi met salsa macha en pistachetahini aan te raden: een prachtig en rijk gerecht met een glansrol voor de koolrabi. En de dranken? Op de kleine, maar fijne drankkaart staan bier van Omnipollo, cocktails en wat alcoholvrije sappen en zelfgemaakte soda’s. Leuk is dat de sappen worden geserveerd in een coupe, waardoor je er als je geen alcohol drinkt toch een beetje feestelijk bij zit. Wie wél drinkt, heeft een kleine, zeer fijne keuze uit een aantal natuurwijnen die het restaurant zelf als ‘fun and flirty’ omschrijft – en dat is precies wat ze zijn. Wat prettig werkt, is dat we steeds twee wijnen te proeven krijgen en dan mogen kiezen. We beginnen met een mousserende oranjewijn, de Besiosa van het Italiaanse wijnhuis Crocizia, gemaakt van malvasiadruiven. Vrolijk en energiek, en vreemd genoeg perfect passend bij de Beastie Boys die uit de speakers schallen. Terug naar het eten. De paarse broccoli met een mooi filmende emulsie van lavendel klinkt misschien alsof je een hap potpourri gaat nemen, maar de lavendel is zo slim gedoseerd dat je nét een zweem proeft. Wederom: goed bedacht. Maar als je zulke toffe dingen bedenkt, gaat het natuurlijk ook weleens mis. Zo klinken de scheermesjes met snijbonen op papier stukken beter dan ze zijn. De bonen blijken nog te hard, de scheermesjes juist weer zo gaar dat ze wat taai zijn. Ook de zeer mooi gepresenteerde pork rib had nét wat juicyer gemogen. Gelukkig maken de gerookte kippenjus met een gekmakend zoetje erin en de korianderkappertjes erbij alles goed. Lang verhaal kort: Public Space is een fantastische zaak waar getalenteerde mensen staan. Dat nog niet alles helemaal perfect is, maakt het eigenlijk alleen maar leuker: je proeft aan alles dat ze hier risico’s durven te nemen en vooral dat ze hun piek nog lang niet hebben bereikt – en precies daarom ben ik nu al nieuwsgierig naar de volgende keer. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/bij-public-space-in-noord-proef-je-aan-alles-dat-ze-risico-s-durven-te-nemen-8-5~bc6d9f5d/
2022-09-10||Er zit een luchtje aan onze kinderen: pubers aan de e-sigaret||Geregeld ruik ik het, als ik het bruggetje passeer waar gastjes uit de buurt samenklitten. Het zijn pubers zoals pubers altijd zijn. Een mengeling van angst en bravoure in de ogen, hun houdingloosheid compenserend met een grote bek en ingewikkelde handshakes. Zoet ruikt het op dit hangplekje. Zoet omdat ik adolescenten zo onstuitbaar lief vind (onhandige mensen zijn de liefste mensen). Maar er is ook een ander zoet. Een luchtje dat walmt tussen de kinderbekkies. Snoepachtig, framboos vermengd met suikerspin. Onschuldiger kan niet, zou je denken. Niets is minder waar. Dit is de lucht die hangt op voetbalveldjes, schoolpleinen, voor de bioscoop. Een lucht die wordt rondgeblazen door honderdduizenden kinderen tegelijk. Noem mij naïef, maar toen mijn zoon naar de middelbare ging, was ik vooral bezorgd over eventueel drankgebruik. Daar hadden we het als het ouders onderling over als er een klassenfeestje was. Net als dat we praatten over drugs; de school droeg bij met een goeiige voorlichtingsavond van de Jellinek. Het eerste gevaar schuilde echter in een andere hoek. Roken was thuis al sinds de kleutertijd onderwerp van gesprek (waarbij ik doorgaans onsubtiel brulde: “Zou ik niet doen! Ga je dood aan!”). Maar in de brugklas kwam opeens de vraag: hoe zat het dan met vapen? Dat was toch veel gezonder dan sigarettenrook? Wist ik trouwens dat bijna iedereen het deed? Dat wist ik niet. Ik meende eigenlijk dat vapen was bedoeld voor mensen die met roken wilden stoppen en zo gezellig konden afbouwen? Maar nee. De e-sigaret is helemaal geen afbouwrokertje. Het is een opbouwsigaret. Dat zegt de sigarettenindustrie er uiteraard niet bij. Die hierperdepiephoeraat dat ze een geweldig gezonde rookvariant heeft ontwikkeld omdat ze zo begaan is met de mensch. Apekool. De e-sigaret is het instapmodelletje om tienertjes zo vroeg mogelijk nicotineverslaafd te maken. Niet voor niets worden kinderen door de tabaksindustrie replacement ­smokers genoemd: zij moeten de rokers vervangen die inmiddels het loodje hebben gelegd. In 2018 riep de overheid dat het de ambitie had om tot een rookvrije generatie te komen. In 2040 zou het aantal jonge rokers moeten zijn verlaagd tot nul. Het is vier jaar later en wat blijkt? Onder jongeren tussen de 16 en 20 is het aantal rokers niet gedaald. Het is gestegen. Niet zo gek, want van veel prachtvoornemens is geen zak terechtgekomen. De geplande accijnsverhoging ging niet door en het verbod op smaakjes bij e-sigaretten is onlangs uitgesteld. En de jeugd, zij paft door. Beginnend met de zo zoet en onschuldig ruikende geur van framboos en suikerspin, om zo letterlijk klaargestoomd te worden voor het zwaardere werk. Er zit een luchtje aan onze kinderen omdat er een luchtje zit aan de overheid. De overheid die zich in de luren laat leggen door de tabakslobby en de drang om centen te innen. De overheid die mooie beloftes doet, maar die koters nu letterlijk en figuurlijk in de kou laat staan, een pretsigaret in het handje. Het lijkt zo zoet te ruiken, maar dat is onzin. Dit stinkt. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/er-zit-een-luchtje-aan-onze-kinderen-pubers-aan-de-e-sigaret~b1bc12a3/
2022-09-10||De stijl van Anne Baarslag: ‘Een hooligan die net uit kantoor is komen lopen, dát vind ik humor’||“De rok is vintage en komt uit Antwerpen. Het gestreepte singlet is oorspronkelijk militaire werkkleding en de losse witte kraag was de officiële uitnodiging voor Juun.J’s fashion show in Parijs. De denim truckersjas is van Dries van Noten en de bril en laarzen van Balenciaga. De pet spreekt voor zichzelf, neem ik aan.” “Dit verschilt van week tot week en is afhankelijk van hoe ik me voel. Het gaat mij vooral om de juiste balans binnen een outfit. Ik wil niet te veel, maar ook niet te weinig zijn. Zo kan ik bijvoorbeeld een wijde klassieke pantalon dragen, maar dan moet hij wel gecomplementeerd worden met iets dat wat meer spreekt, zoals een bomberjack dat mensen gemakkelijk in het ‘agressieve hooligan’-hokje zouden kunnen plaatsen. Een hooligan die net uit kantoor is komen lopen, dát is humor voor mij. Stijlen moeten gecombineerd worden, anders zouden er naar mijn mening geen nieuwe kunnen ontstaan.” “Door veel te proberen, te zien en te bewegen. Waar ik vandaan kom, Putten, kleden mensen zich erg conservatief. Je wordt er raar aangekeken als je anders bent. Toen ik in 2017 naar Amsterdam verhuisde, ging ik bij een modewinkel werken. Ik leerde daar veel mensen kennen uit verschillende culturen en subculturen, dat was erg leerzaam. Daarna heb ik nog een tijdje voor Bas Kosters gewerkt, die mij ook veel geleerd heeft op het gebied van zelfvertrouwen en houden van jezelf.” “Ik vind van wel. Je zal mij niet de luidste in de kamer horen zijn. Ik ben op dat gebied vrij bescheiden, rustig en meedenkend met anderen. Ik denk dat mijn stijl dat ook uitspreekt. Hij is vrij ingetogen, maar heeft bepaalde elementen die luid genoeg zijn, zodat alles goed in balans is.”||https://www.parool.nl/ps/de-stijl-van-anne-baarslag-een-hooligan-die-net-uit-kantoor-is-komen-lopen-dat-vind-ik-humor~b43207eb/
2022-09-10||Een grote, natte massa van lijkvocht, bloed, lichaamsvet en urine||De geur was ondraaglijk, maar toch kwamen ze iedere paar minuten voorbijlopen om een glimp op te vangen van het tragische voorval. “Blegh! Gatverdamme wat een lucht!” schreeuwden ze dan uit, terwijl ze met een hand voor de neus passeerden. De politie had een groot doek over de vloer gelegd om de vervuiling te verbergen. Dergelijke doeken zijn haast altijd aanwezig, zodat er niet continu over het vuil heen wordt gelopen door de hulpdiensten. Pas toen ik het doek optilde, werd me duidelijk hoe omvangrijk de vervuiling was. Het bloedspoor liep de gehele kamer door. Een grote, natte massa van lijkvocht, bloed, lichaamsvet en urine. De geur intensifieerde zodanig dat de buurman direct zijn kamer uit kwam gelopen. “Ik kan er niet meer tegen!” zei hij met een dik Amsterdams accent. Hij bleek al dagenlang last te hebben van de stank. Normaliter had ik de voordeur gesloten om de geuroverlast te beperken. Maar dat was onmogelijk. Omdat de kamer zo ernstig vervuild was, moesten we onze spullen op de gang zetten. Stap voor stap zou ik mezelf naar de achterkant van de kamer moeten toewerken. De buurman had zijn voordeur op een kier laten staan. Waarom weet ik niet. De Tibetaanse meditatiemuziek die hij had opstaan, galmde door de hele gang. Elke paar seconden klonk een klap op de bel gevolgd door ‘hmmm’. Rustig werkte ik deel voor deel het vuil in de kamer weg. Tijdens het schoonmaken trof ik diverse gebruikte basepijpen aan voor het roken van drugs. Ze verdwenen allemaal in mijn vuilniszak. Na het afronden van de reinigingswerkzaamheden liep ik naar de achterkant van de kamer om de gordijnen te openen. Mijn oog viel op een klein stuk papier, met een grote speld vastgemaakt aan het gordijn. Er stonden de volgende woorden op geprint: ‘Welke daden zijn in de Islam de beste?’ De profeet antwoordde: ‘Dat je mensen voedt en hen begroet, ongeacht of je ze kent of niet.’ Profeet Mohammed (VZMH). Er was een ander stuk papier aan bevestigd met een paars, glimmend lint. ‘Het mooiste wat je kunt worden is jezelf,’ stond er in rode, handgeschreven letters op. De bewoner had zich naast deze woorden verhangen. Hij woonde in een instelling voor beschermd wonen, voor mensen met psychiatrische problematiek. Het duurde enkele dagen voordat zijn lichaam werd aangetroffen. Hij was 42 jaar oud. Praten over zelfmoordgedachten kan anoniem met 113 Zelfmoordpreventie via chat op 113.nl, of telefonisch via 0800-0113 (gratis) of 113 (gebruikelijke telefoonkosten). Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/een-grote-natte-massa-van-lijkvocht-bloed-lichaamsvet-en-urine~b1d6bc6e/
2022-09-10||Een van de levenslessen van de Levies: gij zult altijd kappertjes in huis hebben||Wekelijks app ik met mijn zusje over wat het ingrediënt van de week is. Meestal gaat dat over iets lekkers dat ik heb gegeten of een product dat ik op de markt zag. Of Emma roept iets als: ‘Het aardperenseizoen is geopend!’ Deze week ging dat anders. Emma wilde kappertjes tekenen en stuurde zelfs haar onlinevrienden op me af om me ervan te overtuigen dat het laatste ingrediënt in deze serie haar lievelingsingrediënt moest zijn. Kappertjes komen in onze familie niet in kleine potjes. Mijn vader reed er speciaal voor naar de groothandel. Een pot moest minimaal een halve kilo inhoud hebben en was binnen twee weken sowieso leeg. Mijn zusjes aten overal kappertjes bij en op ieder moment. Na school keken ze films met op schoot een bakje kappertjes die ze met een zilveren lepeltje naar binnen schoven. Pasta? Het liefst met alleen boter en kappertjes. Pizza? Kappertjes. Groenten? Prima, maar wel met kappertjes. Nu denk je misschien dat het een soort kinderlijke afwijking was. Maar die zusjes zijn nu 32 en 36 en vragen nog net geen pot kappertjes voor kerst. Ik bestempelde ze ooit als ‘caper­tarian’. Mijn vrouw noemde in haar huwelijksspeech een aantal levenslessen van de Levies. Een ervan was: gij zult altijd kappertjes in huis hebben. Hoewel ik de hype nooit helemaal begreep, zijn kappertjes natuurlijk waanzinnige smaakmakers. Een slechte kok doet er dan ook verstandig aan gewoon overal kappertjes aan toe te voegen: de ongeopende knoppen van de kappertjesplant geven smaak en pit aan bijna alles. Kappers worden handmatig en het liefst zo klein mogelijk geplukt. Want hoewel de potten niet groot genoeg kunnen: kleinere kappertjes zijn steviger en worden als beter van kwaliteit gezien. In Nederland kennen we ze vooral op azijn, in Italië houden ze meer van gezouten kappertjes. Die vind je hier alleen bij de betere speciaalzaak, maar ze zijn absoluut de moeite waard. Dit is het laatste recept van de serie Het ingrediënt. Samuel keert terug met meer recepten. Mocht je de tekeningen van Emma Levie willen bewonderen, dan ben je welkom in haar winkel Komok (Pretoriusstraat 35).||https://www.parool.nl/ps/een-van-de-levenslessen-van-de-levies-gij-zult-altijd-kappertjes-in-huis-hebben~b15e599e/
2022-09-10||Actrice Melissa Drost: ‘Slotervaart is niet per definitie mooi, maar het is wel een heel fijne plek om te wonen’||“Mag ik drie favorieten noemen? Ik ga graag naar De Japanner, en dan het liefst in West. Ik heb Japanologie gestudeerd en ben gek op goed Japans eten. Daarnaast ben ik een enorme hummusfreak en die van Neni is om van te watertanden. Net als hun desserts trouwens. En ik kom heel graag in Zoldering aan de Utrechtsestraat. Ze hebben een kleine kaart en de eigenaar maakt met iedereen een praatje. Je krijgt gelukkig geen ingewikkelde kunstwerken op je bord, maar ongelooflijk lekkere gerechten die met veel zorg zijn bereid.” “Café Cook, dat verstopt zit aan het James Cookplein, achter de Jan Evertsenstraat. Je moet het maar net kennen. Ik had er ooit mijn eerste date met mijn vriend. We zouden even koffie drinken, maar ver na sluitingstijd zaten we nog steeds te zwijmelen. Het personeel heeft ons – heel lief – laten zitten. We hadden niet eens door dat ze aan het opruimen waren.” “Ik woon sinds 2014 in Slotervaart, een van de laatste plekken in de stad is die nog niet is gegentrificeerd. Toen ik van Oud-West hiernaartoe verhuisde dacht ik: waar moet ik koffie drinken? Inmiddels ben ik van Slotervaart gaan houden omdat het zo onbedorven is. Je vindt hier geen Amsterdamse School en het is niet per definitie mooi, maar het is wel een heel fijne plek om te wonen.” “Ik word heel erg hebberig van Misc. Ze verkopen prachtige dingetjes die je niet echt nodig hebt, maar toch graag wilt hebben. Zoals een pennenbakje, of een gum uit Japan.” “Toen ik in de buurt van de Ten Katemarkt woonde, deed ik mijn boodschappen daar. Zo ontdekte ik hummuskraam De Gouden Tent; sindsdien kan ik niet meer zonder. Ik heb altijd de mangohummus in huis, maar ik moet zeggen: die met Iraanse kruiden is ook erg lekker, net als hummus met gegrilde groenten en – jawel – pompoenhummus. Dat klinkt niet zo spannend, maar de granaatappelpitjes die erin zitten maken het verrassend fris. Ik heb er de afgelopen jaren serieus veel geld uitgegeven.” “Op de Kinkerstraat, richting de Bilderdijk, zit Indianaweg. Je hebt van die kilo-vintagewinkels, maar dit is het tegenovergestelde: je vindt er een zorgvuldig selectie vintagekleding. Nog zo’n mooie winkel is WhatTheF aan de Roelof Hartstraat, waar ze mooie duurzame merken verkopen.” “Voor een bezoek aan mijn Braziliaanse kapper Gleiton Pedro moet ik een hele dag uittrekken. Dat is geen straf, want hij is expert in Braziliaanse balayage die heel langzaam en mooi uitgroeit en zijn vrouw maakt de allerlekkerste Braziliaanse pasteitjes, die je krijgt voorgeschoteld tijdens het verven en knippen. Mijn dochter vraagt weleens: wanneer ga je weer naar de kapper, want ik heb zin in die pasteitjes.” “Vorig jaar zou ik hebben geantwoord: niets, want ik haatte sporten. Ik vond het zonde van mijn tijd en las nog liever een boek. Onlangs ben ik samen met een vriendin verslaafd geraakt aan PLTS en opeens sport ik drie keer per week – helemaal out of character. De lessen zijn zwaar en ik voel me sindsdien goed – zoveel fysiek als mentaal. En na afloop beloon ik mezelf en ga ik naar Ikaria op Kwakersplein, voor koffie met getoast bananenbrood, Griekse yoghurt en fruit.” “Steeds vaker zie ik mensen, zelfs kinderen van een jaar of dertien, rondracen op van die afschuwelijke elektrische fatbikes. Dan denk ik: what the fuck, je kunt toch gewoon fietsen? Ik vind ze niet stoer, ze rijden te hard en zijn ook nog eens gevaarlijk omdat je ze niet aan hoort komen.” “Ik was laatst bij het Henschotermeer, midden in de bossen van de Utrechtse Heuvelrug. Dat is echt fantastisch: een soort kruising tussen Zweden en Thailand, zo mooi is het. Daar voelde ik me opeens een onwijze Amsterdammer. Ik ontmoette er mensen die supervriendelijk en rustig waren. Amsterdammers zijn fantastisch, begrijp me niet verkeerd, maar toch een stuk ongeduldiger.” “Ook ik ben door de jaren heen ongedul­diger geworden. Maar ik merk ook dat ik ongewoon trots ben op Amsterdam en dat ik het wil beschermen, als een moeder een kind. Dat gevoel had ik niet met Haarlem, waar ik ook gewoond heb. Of met Schagen, waar ik vandaan kom.” “Toen mijn dochter klein was, begonnen we onze ochtend met koffie bij het pierenbadje aan het Bellamyplein en ’s avonds keerden we terug met tupperwarebakjes met avondeten. Inmiddels zijn we vaker te vinden bij het skatepark in Noord, waar ze skateles heeft.”||https://www.parool.nl/ps/actrice-melissa-drost-slotervaart-is-niet-per-definitie-mooi-maar-het-is-wel-een-heel-fijne-plek-om-te-wonen~bb1678fa/
2022-09-10||Joris Bijdendijk helpt in de keuken: zout je vlees voor of na het bakken?||Die lezersvraag kreeg ik van Jaap. Zout is een essentieel ingrediënt in de keuken, het kan heel wat prettig werk verzetten. Het is naast smaakversterker of conservenchef ook een ingrediënt dat kan zorgen voor structuur in vis of vlees en zelfs voor sappigheid en malsheid. Je hebt voorzouters en nazouters. Veel nazouters zeggen dat ze het erna doen omdat zout vocht onttrekt en het vlees dus droog wordt als je het te vroeg doet. Ze hebben het mis. Een biefstuk die voor het bakken is gezouten verliest minder vocht dan andersom. Test het zelf maar eens. Zout onttrekt weliswaar vocht, maar dat proces duurt vrij lang. Daarbij heeft vochtverlies ook te maken met de kwaliteit van het vlees. Mooi drooggerijpt vlees verliest tijdens het bakken minder vocht. Je kunt je biefstuk het beste een kwartier voor het bakken met fijn zout bestrooien. Dat heeft dan even de tijd om in het vlees te dringen. Daar wordt het vlees lekkerder van: het versterkt de smaak en helpt het weefsel soepel, dus mals te houden. Droger wordt het er niet van. Als je het 24 uur zou laten intrekken, krijg je een ham-achtige structuur – en da’s misschien niet wat je wilt met biefstuk. Volgens mij is het grootste deel van onze zoutconsumptie afkomstig uit voedsel dat door anderen bewerkt en bereid is – in sommige artikelen wordt zelfs gesproken van 80 procent. Wil je dus minder zout binnenkrijgen, dan zul je alles wat je eet zelf moeten koken en simpelweg moeten wegen. Bij een biefstuk geldt dat 1 tot 2 procent van het vleesgewicht aan zout genoeg is: op 150 gram vlees is dat dus zo’n 2 gram. Nu heeft niet iedereen een grammenweegschaal thuis. In dat geval: hou het bij een snufje, want de Hartstichting adviseert maximaal 6 gram zout per dag. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-zout-je-vlees-voor-of-na-het-bakken~bfde8293/
2022-09-10||Radicaal rechts verheugt zich op de ‘stalen dame’ van de Broeders van Italië||Gekleed in een poloshirtje en een lichte katoenen broek kijkt Fabio Vergaro bezorgd omhoog. Het gaat toch niet regenen, net nu de verkiezingsbijeenkomst van Broeders van Italië staat te beginnen? De jonge advocaat – zonder paraplu – kan niet wachten om partijleidster Giorgia Meloni in het echt te zien. Ze hoeft hem niet te overtuigen op haar te stemmen, want Vergaro weet al zeker dat zijn stem bij de parlementsverkiezingen op 25 september naar de uiterst rechts-nationalistische Fratelli d’Italia (FdI, Broeders van Italië) gaat. “Dat is de beste keuze voor ons grootse land. De partij zal optreden tegen de ongecontroleerde immigratie en onze Italiaanse waarden en normen versterken, zoals het traditionele gezin als hoeksteen van de samenleving.” Nu de Italiaanse vakantieperiode op zijn einde loopt, komt de verkiezingscampagne van Giorgia Meloni goed op stoom. De Romeinse – haar lange blonde haren steil geföhnd – verschijnt elke dag wel ergens op een bijeenkomst. Deze avond doet ze Piazza IV Novembre in Perugia (Umbrië) aan. Wanneer zo’n duizend mensen het bescheiden plein hebben gevuld, stapt de kleine vrouw het grote podium op. Achter haar staat in koeienletters: ‘Klaar om Italië te verheffen’. Meloni wuift en begint te praten. Als er deze maand geen gekke dingen gebeuren, staan de Italianen op dit plein nu naar hun volgende minister-president te luisteren. FdI stelde bij de vorige landelijke verkiezingen in 2018 met 4 procent van de stemmen weinig voor. Maar de afgelopen anderhalf jaar heeft de partij oppositie tegen de brede coalitieregering van Mario Draghi gevoerd en zij is in de peilingen omhooggeschoten. Nu Draghi’s regering is gevallen, zeggen opiniepeilers dat de radicaal-rechtse Broeders van Italië een kwart van de stemmen gaan krijgen en daarmee op een zege afstevenen. In Italië verwacht iedereen dat de rechtse alliantie van de nationalistische Lega, de liberale Forza Italia en de uiterst rechtse Broeders van Italië de verkiezingen gaat winnen. En als de partij van Meloni de grootste van die drie wordt, zou zij – als allereerste vrouw – de regering kunnen gaan leiden. In Perugia stipt de politica een klein uur lang uit de losse pols een reeks programmapunten aan. Ze heeft het over de enorme staatsschuld, de hoge werkloosheid en stijgende energierekeningen. “Ik geloof dat we onze natie kunnen verheffen. Ik wil dat de Italianen weer in zichzelf gaan geloven.” Ze belooft belastingverlagingen, bescherming tegen concurrentie uit China voor de Italiaanse ondernemers en een strenger immigratiebeleid: “Vluchtelingen, zoals vrouwen en kinderen uit Oekraïne, zijn welkom. Maar die jongemannen op boten, die hun vrouwen in eigen land achterlaten, zijn een ander verhaal.” Ze verheft haar stem: “Het zijn nu mensenhandelaren die selecteren wie Italië binnenkomt en wie niet. Daar maken wij een einde aan!” Terwijl het begint te schemeren en in het aanpalende Caffè del Banco de eerste glazen witte wijn op tafel komen, zegt Meloni dat ze het op initiatief van de Vijfsterrenbeweging ingevoerde ‘burgerinkomen’, een soort bijstanduitkering, wil afschaffen. “Jonge mensen moeten niet van de staat de boodschap krijgen dat ze thuis kunnen blijven. We hebben alle jongeren nodig om onze natie weer op te bouwen. Iemand die kán werken, mag geen burgerinkomen krijgen!” Ook wil ze voor meer crèches zorgen. “Vorig jaar zijn er maar 400.000 kinderen in ons land geboren. Ons volk dreigt zo te verdwijnen, is dat duidelijk? Ik wil dat de Italianen meer kinderen krijgen. Dat heb ik veel liever dan dat immigranten ons geboortecijfer opkrikken.” Advocaat Fabio Vergaro is onder de indruk. “Meloni is coherent. Ze blijft consequent bij haar standpunten. Linkse critici vinden haar een viswijf, maar ik zie een nederige vrouw die zich niet boven het volk verheven voelt en begrijpt wat de dagelijkse problemen van gezinnen zijn.” Nogal wat politiek analisten noemen de partij een gevaar voor de democratie, onder andere omdat FdI fel tegen het homohuwelijk is en zich tegen ‘de islamisering’ van Italië keert. Ook het feit dat de Broeders van Italië – in 2012 mede door Meloni opgericht – via een omweg zijn ontstaan uit de neofascistische partij MSI en dat sommige partijkopstukken in het geniep vieren dat de fascisten in 1922 in Rome de macht overnamen, baart zorgen. Maar Vergaro haalt er zijn schouders over op. “Rotte appels vind je overal. En Meloni laat zich echt niet door het fascisme inspireren; die periode ligt zo ver achter ons.” Naast hem staat Maria Rita Savi, een 64-jarige eigenaresse van een optiek. Ze vindt het onbelangrijk dat de partijwortelpuntjes in het neofascisme dippen. “Meloni is in 1977 geboren. Wat heeft zij nog met dat verleden te maken?” Opgetogen verheugt de winkelierster zich vast op Meloni’s premierschap. “Ze zal onze Margaret Thatcher zijn. We kunnen Giorgia ‘de stalen dame’ noemen.” Dan is de partijleidster uitgespeecht. Een handjevol partijbestuurders uit Umbrië komt het podium op om met Meloni het volkslied te zingen dat nu over het plein schalt. Samen zingen ze: “Broeders van Italië, Italië is opgestaan,” terwijl Savi kushandjes naar ze blaast.||https://www.parool.nl/wereld/radicaal-rechts-verheugt-zich-op-de-stalen-dame-van-de-broeders-van-italie~b8ee2ad9/
2022-09-10||Een eeuw kunstzinnig en exclusief, sociëteit De Kring: ‘Wie maar vaak genoeg van de trap lazerde, werd vanzelf een legende’||Wim Sonneveld werd geweigerd. Volgens de ballotagecommissie bedreef hij kunst met een kleine k. Pierre Bokma daarentegen kon meteen lid worden, zo is te lezen in het bijzonder amusante jubileumboek De Kring 100 jaar, geschreven door jour­nalist Rudie Kagie. Bokma, in het boek: “Ik ben halverwege de jaren tachtig lid geworden van De Kring omdat ik een veelbelovend alcoholist was. Als je over dat talent beschikt, moet je dat in goed gezelschap ontwikkelen.” Het lidmaatschap van De Kring is niet vanzelfsprekend, en ook niet erfelijk. Leden moeten officieel ‘een der schone kunsten of wetenschappen’ beoefenen. Afgerond: de culturele sector en schakers. Voetballers en andere klaplopers komen alsnog binnen, maar alleen als introducé. De selectieprocedure is streng. Een aspirantlid moet worden aangedragen door drie leden die al tenminste een jaar lid zijn. Daarna moet de aspirant wachten tot de ballotagecommissie een oordeel over de kandidatuur heeft geveld. ‘Hij/zij hangt voor’, wordt dat genoemd. Zo’n commissie komt periodiek bij elkaar om zich te buigen over de kandi­daten. De ene commissie is strenger dan de andere. Afgewezenen doen er verstandig aan het een paar jaar later gewoon nog een keer te proberen. Befaamd voorbeeld van een conservatieve lichting van keurmeesters: Jan Cremer werd in 1963 pas na twee mislukte pogingen in genade genomen. Twee jaar eerder werd hij nog te licht bevonden omdat hij, volgens een krabbeltje in de kantlijn van zijn aanmeldingsformulier, een ‘Leidsepleintype’ zou zijn, ‘slecht schilder’ en ‘te veel show’. Begin jaren zeventig ergerde Harry Mulisch zich aan het ‘slappe ballotagebeleid’. Volgens hem hoorde zeker de helft van de leden niet thuis in een kunstenaarssociëteit. Misschien wel het mooiste voorbeeld in het boek van toestanden met de ballotage is Freddy Heineken. Zijn aanvraag werd in 1961 afgewezen. Een biermagnaat had tenslotte weinig van doen met de schone ­kunsten. Heineken maakte er geen probleem van, hoewel de sociëteit indirect van hem huurde, via zijn vastgoedmaatschappij. Dat concern kondigde in 1981 aan dat de huur van 8000 gulden per jaar gelijk werd getrokken met een ‘reële markt­waarde’, destijds 40.000 gulden per jaar, exclusief btw. Het toenmalige bestuur bood Heineken haastig een erelidmaatschap aan. De huurverhoging werd daarna beperkt tot een verdubbeling. De Kring kent een lange, lange lijst met legendarische leden (Mulisch, Mimi Kok, Peter van Straaten, Rob Wout (Opland), Simon Carmiggelt, Annemarie Oster, Gerard den Brabander, Hetty Blok), maar geen was zo zonderling als Apie Prins (1884-1958). Prins stierf vier maanden te vroeg om de presentatie van zijn autobiografie mee te maken, Ik ga m’n eige baan. In dat boek, net als aan de toog in De Kring, bluft Prins zich de geschiedenis in, het ene verhaal nog opmerkelijker dan het andere. Tabaksplanter in Deli, vruchtenplukker in Californië, redacteur van De Telegraaf, chef van de Rijks Kleeding Distributie, gedelegeerde van de Nederlandse regering in Warschau, strandjutter in de Stille Zuidzee, goudzoeker in Alaska, vluchteling voor de beschaving op Tahiti, secretaris van het genootschap Nederland-USSR, vertaler van Steinbeck, Faulkner en Shaw, redacteur van de Amsterdamse vestiging van Associated Press. Tijdens de Eerste Wereldoorlog was hij in Parijs nog een etmaal aan de rol geweest met Mata Hari. In De Kring maakte hij vooral naam met, behalve zijn vechtpartijen, woedende brieven aan het bestuur. Over de prijs van jenever (die lag volgens hem ten onrechte 5 cent hoger dan die van brandewijn), over de vermeende diefstal van een biljartbal. De langdurige correspondentie over de prijs van een portie tartaar is een parel in het archief van De Kring. Zieken, zeuren en zeiken, zo vat auteur Kagie het samen. In 1956, na een knokpartij tussen columnist Jacques Gans en de arts Daan van der Bruggen, hamerde Prins bij het bestuur nog eens op de noodzaak om een EHBO-trommel aan te schaffen. Volgens Prins was het op De Kring ‘niet veilig’. Hij wist waarover hij. Een paar jaar eerder had een Kringcollega hem met een barkruk in het gezicht geslagen. Max Pam schreef in 2017 in de Volkskrant dat hij was opgegroeid in een tijd dat er echte bohemiens waren, zoals Apie Prins. ‘Die woonde op sociëteit De Kring, niet bij wijze van spreken, maar echt: hij sliep daar, waste zich daar – als hij zich waste. Ik weet nog dat we allemaal naar het ziekenhuis moesten omdat bij hem open tbc was geconstateerd.’ De oprichting van sociëteit De Kring, op 23 september 1922, kan niet los worden gezien van de roaring twenties. Nederland was dan wel neutraal gebleven tijdens de Eerste Wereldoorlog, maar de gevolgen waren toch groot. Het leger was gemobiliseerd, er was een tekort aan alles, levensmiddelen en brandstof waren op de bon en in het laatste oorlogsjaar brak ook nog eens de Spaanse griep uit, die alleen al in Nederland 38.000 levens eiste. Maar, zo beschrijft Kagie, begin jaren twintig waren de kruitdampen opgetrokken en was de pandemie uitgeraasd. De misère was overwonnen en dat mocht gevierd worden. In 1922 kregen vrouwen stemrecht, vloog KLM voor het eerst twee keer per week naar Londen en nieuwe apparaten als de radio, stofzuiger en koelkast maakten het leven een stuk aangenamer. Van collectieve opluchting ging het naar een juichstemming. Het was tijd voor feest, en Amsterdamse kunstenaars en intellectuelen zochten een eigen plek om het glas te heffen. De eerste jaren had De Kring geen vaste locatie en zwierf de sociëteit ‘als een pop-upgemeenschap’ door de stad (Schiller, het Americain, de Koningszaal in Artis, onder veel meer). In 1935 betrok De Kring zijn eigen plek, twee bovenverdiepingen aan het Kleine-Gartmanplantsoen. Iedereen die ooit ook maar één voet in De Kring heeft gezet, herinnert zich: De Trap. Want voordat die voet in sociëteit De Kring op één hoog überhaupt kan worden gezet, moet een trap worden beklommen die, op zijn zachtst gezegd, niet heel uitnodigend werkt. Een steil en eindeloos trapgat, aanvankelijk met nog een venijnige bocht ook. Leden vanaf het eerste uur beklaagden zich al over de halsbrekende toeren die ze moesten uithalen om hun sociëteit te bereiken, en dan vooral over de terugweg, na afloop van een geslaagde avond. Wie maar vaak genoeg van die steile trap lazerde, werd vroeger bij De Kring vanzelf een legende, zo gaat het verhaal (Entree: Simon Carmiggelt.) Een ander hoogtepunt uit een rijke historie: kunstenaar Gras Heyen zag kans om de trap zittend af te dalen terwijl hij op elk van de 36 treden een scheet liet. Naar ­verluidt was de al besproken literator Apie Prins zo jaloers op deze prestatie dat hij die wilde overtreffen. Dezelfde route, maar dan vooraf een onverantwoorde hoeveelheid bruine bonen en uien consumerend. Hoe dat afliep, laat zich raden. Boven aan de trap zat de legendarische portier Ernst Brouwer achter een raampje met tralies. Hij stoof uit zijn hok om onbevoegden de doorgang te versperren. “Echte heren op De Kring bestaan niet meer,” klaagde Brouwer. “Vroeger wel. De schilder Jan van Herwijnen bijvoorbeeld, die in Bergen woonde en twee keer per maand op De Kring kwam. Op een nacht viel ook hij van de trap en terwijl hij langs me viel, nam hij zijn hoed af en zei: ‘Goedenavond.’ Dat was een echte heer.” Een lift zou een uitkomst zijn, zeker voor de leden die van zichzelf al wat moeizamer ter been zijn, maar de kosten zijn hoog, en daarom werden in het verleden meerdere subsidieaanvragen gedaan, met name bij fondsen die waren bestemd voor ouderen. Het Fonds Zomerpostzegels bijvoorbeeld, dat in 1995 het thema ‘ouderen en mobiliteit’ tot speerpunt had verheven. De aanvraag werd afgewezen. Volgens het fonds zouden ook mensen jonger dan 55 van de lift gebruik maken. Dat kon Kringvoorzitter Rien Bazen niet ontkennen. Bazen waagde nog een laatste poging, ditmaal bij de Stichting Petersen Fonds. Uit zijn motivatie: ‘Van onze 600 leden zijn er ca. 125 ouder dan 65 jaar. Hieronder zijn er die De Kring niet meer kunnen bezoeken vanwege de onneembare trap. Wij zijn er zeker van dat een aantal ex-­leden weer zouden komen als de toegankelijkheid zou verbeteren. Tijdens de recente feestdagen zijn er wel mensen omhoog gedragen. (...) U bent zo ongeveer onze laatste hoop.’ Ook die aanvraag was vergeefs, en daarom klagen leden van sociëteit De Kring tot op de dag van vandaag over die trap, nu al honderd jaar. Het verhaal is dat zelfs Harry Mulisch en Gerard van ’t Reve in De Kring met elkaar op de vuist gingen, maar dat is – waarschijnlijk – een mythe, en bovendien: het had heel goed gekund. De Kring heeft een hoop legendarische vechtpartijen op zijn cv. In 1953 al maande het bestuur de leden op schrift: ‘De sociëteit moet een kring van kunstenaars zijn, doch geen kring voor boksers en atleten.’ De leden namen dat ook toen al voor kennisgeving aan. Op een dinsdagavond in april 1965 ­gingen beeldend kunstenaar Gras Heyen, schrijver Cees Nooteboom, zanger Ramses Shaffy en acteur Maxim Hamel ‘vrij ernstig’ met elkaar op de vuist. Dat zijn vier culturele sectoren tegelijk, rollebollend over de vloer. Acteur Jan Retèl wachtte Ischa Meijer bovenaan de trap op en sloeg hem een blauw oog, na een toneelkritiek in de Haagse Post waarin Meijer de prestaties van ‘Jan Bretel’ in het belachelijke had getrokken. Jan Cremer, na wéér een vechtpartij, verweerde zich schriftelijk tegen zijn dreigende schorsing: ‘Terugkomende van het toilet zag ik dat er met krukken gegooid werd, terwijl naderhand ook de kachel omviel. Ik wilde het gezelschap uit elkaar halen, waarna men zich tegen mij keerde. Het misverstand tussen ons is sedertdien bijgelegd.’ Maar niemand in De Kring vocht zo vaak als Rijk de Gooyer. Hij sloeg glazen en verlichting kapot met een biljartkeu, trapte een gloednieuwe jukebox in elkaar en een fikse knokpartij op zijn tijd ‘moet op een sociëteit toch kunnen’, vond hij. Niemand kon zo sarren en zuigen als De Gooyer en regelmatig eindigde dat in een gevecht, en dat eindigde dan weer op Bureau Leidseplein. Ook die keer dat hij na een weigering aan de deur terugkeerde met een draaiende kettingzaag. Het lidmaatschap van De Gooyer ging van royement naar royement en als hij weer eens een tijd geen lid was, bleef hij komen als introducé. Zelf nam hij ook graag introducés mee, ‘gezellige penose’ zoals Haring Arie of Zwarte Henk, die hij kennis wilde laten maken met de culturele kringen. Zijn maat Johnny Kraaykamp nam hij ook weleens mee, maar Kraaykamp had het niet zo op De Kring: ‘Een bij elkaar geraapt zootje met intellectuele incontinentie.’||https://www.parool.nl/ps/een-eeuw-kunstzinnig-en-exclusief-societeit-de-kring-wie-maar-vaak-genoeg-van-de-trap-lazerde-werd-vanzelf-een-legende~bfc8b1bd/
2022-09-10||The Handmaid’s Tale: pure fictie of angstaanjagend toekomstbeeld?||We kennen al het gouden boek en het platina boek, maar sinds deze zomer is er ook een aluminium boek. Geen onderscheiding voor verkoopcijfers, maar een symbool voor vrijheid. Schrijfster Margaret Atwood heeft één exemplaar van The Handmaid’s Tale laten uitvoeren in onbrandbaar aluminium. Voor als het ooit weer tot boekverbrandingen mocht komen. Het was natuurlijk een gimmick, bedoeld voor fondsenwerving en veiling. De opbrengst ging naar een Amerikaanse organisatie die zich inzet voor de vrijheid van meningsuiting. Maar om te lachen is het niet. The Handmaid’s Tale, voor het eerst uitgebracht in 1985, is een verhaal over een wreed patriarchaat: de republiek Gilead. Deze extreem christelijke samenleving ontstaat nadat een kleine minderheid in de Verenigde Staten met geweld de macht overneemt. Onvruchtbaarheid teistert het land en de vrouwen die nog wel kinderen kunnen krijgen, worden toegewezen aan mannen bovenaan de pikorde. In Gilead kent iedereen zijn plaats en de vrouw is ondergeschikt. Sinds verschijnen wordt altijd wel ergens geprobeerd het boek te weren, met name van leeslijsten van christelijke scholen in de VS zelf. Maar het verhaal wordt de laatste jaren alleen maar overtuigender. ‘Wreed patriarchaat’? Dat klinkt ver weg. Dat was het ook in 1985, zegt Linda Duits, sociaal wetenschapper aan de Universiteit Utrecht, gespecialiseerd in populaire cultuur. Het was speculatief, net zoals 1984 van George Orwell. Dat boek schetste in 1949 een beeld van een samenleving waar via technologie burgers in de gaten worden gehouden. ‘Big Brother is watching you’, is de beroemde zin uit het boek. Het verschil met 1984 is dat The Handmaid’s Tale ook een televisieserie is geworden die een massaal publiek bereikt. Maar er is een veel belangrijker verschil, zegt Duits: “Bij Orwell zit je als lezer vanaf het begin in de door hem bedachte totalitaire samenleving. Bij The Handmaid’s Tale zie je de overgang naar zo’n samenleving vanuit een maatschappij als de onze.” En die overgang, zegt Duits, ‘is griezelig realistisch’. De serie verscheen net toen Donald Trump president werd. Trump had nergens in zijn verkiezingsprogramma staan dat vrouwen minderwaardig waren, maar door zijn geringschattende uitlatingen – ‘grab ’em by the pussy’ – durfden ook anderen zich te laten gaan, zegt Duits. “We hoorden ongelooflijke dingen. En de serie laat zien waartoe dat uiteindelijk zou kunnen leiden.” We leven nu vijf jaar later, Trump is geen president meer. Of nog niet. De overeenkomsten tussen serie en realiteit zijn er niet minder om. Neem Afghanistan, waar na twintig jaar van relatieve vrijheid vrouwen nu niet meer zonder begeleider over straat mogen. Of de VS zelf, waar dit jaar in enkele staten het recht op abortus werd teruggedraaid. ‘Ik bedacht Gilead, het Hooggerechtshof maakt er werkelijkheid van,’ schreef Margaret Atwood in maandblad The Atlantic. ‘Een vijftig jaar bestaande wet wordt onderuit gehaald omdat abortus niet wordt genoemd in de grondwet en niet ‘diep geworteld’ is in de Amerikaanse ‘geschiedenis en traditie’.’ Daar zegt ze wat. Niet alleen in Amerika, in de hele wereldgeschiedenis zijn gelijke rechten voor vrouwen en mannen niet ‘diepgeworteld in de traditie’. Ze zijn de uitzondering, niet de regel. Nederland? Pas sinds 1957 mogen vrouwen een bankrekening openen, daarvoor waren ze ‘handelingsonbekwaam’. Gelijke betaling? Dat recht kwam pas in 1975. Sociale zekerheid: 1986. “Verworven rechten zijn jonge rechten. Ze zijn nog heel wankel. Wel veroverd, maar nog niet verankerd in onze denkbeelden,” zegt Debby Gerritsen, oud-hoofdredacteur van Viva en columnist bij het AD. Ze krijgt veel reacties op haar stukken. “Als een man kritiek krijgt, dan is hij een eikel, te links of te rechts. Bij mij luidt de kritiek bijna altijd dat ik nog veel moet leren. Of dat ik verkracht moet worden.” Dat is niet zómaar een verschil, zegt ze. “Een man is een gelijke, een vrouw moet worden vernederd. Terug naar beneden worden geschopt.” “Het gedrag dat je bij veel mannen ziet, komt voort uit schaamte voor verlies van hun positie,” zegt Aukje Nauta, organisatiepsycholoog en auteur van een boek over die mannenschaamte: Nooit meer doen alsof. “Voor mannen is status belangrijk, ze ontlenen er hun identiteit aan. Ik formuleer even kort door de bocht, maar kijk hoe ze zich organiseren: mannen bouwen een piramide, met zichzelf zo hoog mogelijk. En nu moeten ze die positie steeds vaker delen met vrouwen.” “De masculiene manier van afreageren is vechten, van zich af bijten, anderen de schuld geven,” vervolgt Nauta. “Dat verklaart ook de woede richting Sigrid Kaag of onlangs nog die Finse premier. Zij is jong, slim, succesvol en heeft ook nog tijd om te dansen: het is ondraaglijk hoe goed die vrouwen zijn. Op posities waar tot voor kort altijd mannen zaten! Dan krijg je jaloezie.” Dus ja, dan wil je misschien wel terug naar wat ‘diepgeworteld is in geschiedenis en traditie’. Linda Duits beziet met verbijstering de ontwikkelingen binnen Forum voor Democratie. “Thierry Baudet had aanvankelijk weinig op met het christendom. Hij was meer een vrijdenker dan een conservatief denker. En nu? Nu kruipen de christelijke waarden erin en zegt hij ultraconservatieve dingen over werkende vrouwen.” Baudet droomt van Forumland: een parallelle samenleving. Vorige maand opende de eerste Renaissanceschool in Almere. Baudet: “We gaan het helemaal anders doen. Veel mannelijke docenten, veel jongens en meisjes gescheiden ook, vermoedelijk schooluniformen, klassieke muziek, Latijn vanaf een jaartje of vier, vijf... gewoon the works.” Duits wijst ook op de populariteit van Jordan Peterson, auteur van zelfhulpboeken voor mannen. Die opperde dat vrouwen moeten worden toegewezen aan mannen die er geen kunnen vinden. “Dan zie je wel heel duidelijke parallellen met The Handmaid’s Tale,” zegt Duits. “Een samenleving waarin de vrouw ondergeschikt is. Natuurlijk verlangen sommige mannen daar naar terug. Er zijn genoeg mannen die dat ook gewoon zeggen.” Met dat woordje ‘natuurlijk’ bedoelt Duits niet dat ze het goedkeurt, wel dat ze het begrijpt. “Emancipatie maakt ook slachtoffers. Als er vroeger alleen mannen bij een bedrijf werkten en nu voor de helft vrouwen, dan is daar één op de twee mannen zijn positie kwijtgeraakt.” Moeten we hier nog beginnen over die toespraken op het Amsterdamse studentencorps? Vrouwen zijn ‘sperma-emmers’ en ‘niks meer dan een hoer’. Duits: “Veel van die jongens hebben straks hoge maatschappelijke posities. Natuurlijk kun je zeggen: het was maar een gebbetje. En toch, dat gevoel, het zít er wel.” Maar de meeste mannen tweeten toch niét over de Finse premier? Sturen columnist Gerritsen géén ranzige berichten? Spreken níet op het studentencorps? “Maar ze verzetten zich er ook niet tegen,” zegt Gerritsen. “Waarom zijn het alleen vrouwen die opkomen voor vrouwenrechten?” Aukje Nauta: “Van de 273 studenten die per brief ageerden tegen de seksistische toespraken bij het Amsterdamse studentencorps, waren er slechts drie man.” En dan dat meest angstaanjagende van The Handmaid’s Tale: de overgang van een samenleving als de onze naar Gilead. Die gaat heel geleidelijk. Vrouwen mogen op een dag geen eigen bankrekening meer. De man van hoofdpersoon June, een progressief type, vindt het ook absurd wat ‘ze’ bedenken. Maar ja, als het nu eenmaal zo is, dan gaat hij wel voor haar pinnen, toch? Hij schikt zich met plezier in zijn nieuwe rol als gezinshoofd. “Er zit geen kwaad in, hij wil vooral goed voor haar zorgen,” zegt Gerritsen. “Maar de woede ontbreekt.” En dat komt, denkt zij, doordat een man nu eenmaal niet kan doorvoelen hoe het voelt om als vrouw ondergeschikt te zijn. Is het denkbaar? Dat de rechten die vrouwen de afgelopen decennia hebben veroverd tijdelijk blijken te zijn? “Niets is onomkeerbaar,” zegt Aukje Nauta. “Maar er is wel veel meer kennis. Daardoor is het risico dat mensen zich grootschalig laten piepelen toch klein, denk ik.”||https://www.parool.nl/kunst-media/the-handmaid-s-tale-pure-fictie-of-angstaanjagend-toekomstbeeld~bc3308b3/
2022-09-10||De nieuwe koning dacht: ‘dank je, mammie’||De nieuwe koning dacht: ‘’Mijn leven lang, mammie, heb ik dingen moeten doen die ik niet wilde, en nu ik oud ben en de zin van mijn leven in snel tempo aan het verdampen is en ik steeds minder zin heb omdat ik op mijn 73ste domweg moe ben, moet ik harder werken dan ooit in deze nieuwe baan waarvoor ik totaal ongeschikt ben. Op één of andere manier lijk ik een vreemde verhouding met de dood te hebben. Ofschoon ik veel van je hield en hou, wilde ik in gelijke mate dat hij je eerder was komen halen, maar bad ik ook dat je het eeuwige leven zou hebben, en nu hij je heeft meegenomen hoop ik tegelijkertijd dat hij wegblijft en mij verlost. Ik zit achterstevoren op een paard, zo voel ik het. Gaat zij in galop vooruit dan ga ik in galop achteruit. Hoe humaan was en is mijn bestaan? Men juicht mij toe om verdiensten die niet de mijne zijn. Men buigt voor mij, terwijl ik geen macht heb. Ik word geraadpleegd, maar niet om mijn verstand. Ik stel iets voor terwijl ik niets voorstel. O, mammie, niemand kent Het Land van Plicht, zo goed als jij. Alles… moet… in dat land, terwijl niets moet. Ick dien. Ik ben de enige ober van heel mijn volk. Een baan die bestaat uit opgedrongen schijn. Een gevangene wiens ketenen bestaan uit duizenden rituelen. Nutteloze handelingen die de regels schrijven van een sprookje. Mijn glinsterende kroon is een grafsteen op mijn hoofd. Ofschoon ik nog leef, is alles onder die kroon gestorven. Gedood door de speren van de symboliek. Een vorst leeft niet. Alleen zijn hart klopt. En toch mammie heb ik veel van je gehouden hoewel je als moeder niet veel voorstelde. Je was moeder van ons volk, maar niet van mij. Zo moet ik vader van ins volk zijn, maar was ik er niet voor mijn kinderen. Ik was er zelfs niet voor mijn vrouw. Ik trouwde met Diana terwijl ik niet wist wat liefde was. Van wie had ik liefde moeten leren? In zonde leerde ik liefde. Ik leerde het van de vrouw met wie ik nu ben getrouwd. Geluk heb ik altijd in het geheim moeten zoeken. Nu zal je voor eeuwig zwijgen, mammie. Al je raadgevingen zijn nu de lianen waardoor ik me door het oerwoud van mijn nieuwe leven moet zien te slingeren. Dank je, mammie.’’ Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/de-nieuwe-koning-dacht-dank-je-mammie~b7e3a177/
2022-09-10||Verfrissende illustraties hullen Tellegens dierenwereld in nostalgische Russische sfeer||Toon Tellegen is de Nederlandse meester van het allegorische dierenverhaal. In 1984 verscheen zijn eerste bundel, Er ging geen dag voorbij. Sindsdien publiceerde hij tientallen dierenboeken die wereldwijd werden vertaald. Igor Oleynikov is een Russische illustrator en winnaar van de Hans Christian Andersen Prijs – de ‘Kleine Nobelprijs’ voor kinderboekenmakers. In eigen land illustreerde hij verschillende bundels van Tellegen. Die werd fan van zijn werk. Nu maakte Oleynikov voor het eerst tekeningen voor een Nederlandse uitgave. Nee, ze zijn typisch Tellegen-proza: filosofisch, poëtisch, weemoedig en soms ineens heel geestig. Het boek opent schitterend droef met de schim van de mammoet die graag had leren zingen, maar uitstierf voor het zover was. In een ander verhaal krijgt de doodsbange wezel het opbeurende advies ‘dat hij tien keer per dag een halfuur op zijn hoofd moest staan en ‘hoera!’ moest roepen.’ Het zijn 25 juweeltjes die je het beste gedoseerd tot je kunt nemen, een paar verhalen per dag. Tellegens dierenverhalen zijn voor illustratoren als Alice in Wonderland: velen bogen zich over zijn werk en gaven hun interpretatie. Onder hen zijn grote namen uit binnen- en buitenland, onder wie Jan Jutte, Mance Post, Kitty Crowther, Annemarie van Haeringen, Marc Boutavant en Carll Cneut. De Rus houdt zich minder strikt aan de Tellegen-wetten dat alle dieren even groot en genderneutraal moeten zijn dan zijn voorgangers. Dat is verfrissend. De ijsbeer onder aan de boom is beduidend groter dan de eekhoorn in zijn huisje op een tak. De pad met haar poot in het gips draagt een rok, de beer een stropdas en een rode onderbroek met witte stippeltjes. Verder is er een heerlijk plaatje van de altijd neerstortende olifant die verdwaasd op een verwoest bed ligt, lijf en slurf beplakt met pleisters. Met veel sneeuw en bontjassen ademt het boek een nostalgische Russische sfeer. Het beroemde dierenbos staat er prachtig op.||https://www.parool.nl/kunst-media/verfrissende-illustraties-hullen-tellegens-dierenwereld-in-nostalgische-russische-sfeer~bc2c54ba/
2022-09-10||Hoe een Vikingkrijger een vrouw bleek, en meer misverstanden over vrouwen in de middeleeuwen||Ramirez is niet de eerste die naar middeleeuwse vrouwen wijst. In haar inleiding schrijft ze dat de suffragettes van de eerste generatie feministen in de middeleeuwen een periode zagen waarin mannen en vrouwen gelijkwaardiger waren. Jeanne d’Arc was een icoon voor de Britse en later ook de Amerikaanse suffragettes. Let wel: het is onmogelijk een middeleeuwse vrouw als ‘feminist’ te bestempelen. Die politieke stroming bestond nog niet. Ramirez betoogt dat we de degradatie van vrouwen tot ‘de tweede sekse’ toch vooral te danken hebben aan de Reformatie. Kijk maar naar de gereformeerde kopstukken Maarten Luther en Johannes Calvijn, die beiden verklaarden dat de plek van de vrouw thuis was. Vanaf de Reformatie liep men bibliotheken na op controversiële teksten en noteerde men in catalogi wat moest worden gesignaleerd en mogelijk vernietigd. Boeken die door vrouwen waren geschreven en daarmee minder waard om te worden bewaard kregen het predicaat ‘Femina’. Vandaar de titel. Hoeveel boeken van vrouwelijke auteurs er zijn vernietigd is niet te achterhalen, maar Ramirez vermoedt dat het toch een aanzienlijke hoeveelheid geschriften moet zijn geweest, aangezien er door de eeuwen heen zo weinig over middeleeuwse vrouwen in boeken is terug te vinden. In Femina probeert ze geschiedenissen van belangrijke middeleeuwse vrouwen – strijders, (religieuze) leiders, wetenschappers en kunstenaars – te reconstrueren en in ere te herstellen aan de hand van ook andere bronnen, zoals archeologische vondsten. Ramirez wijst er heel terecht op, dat we ‘eraan gewend zijn om over vrouwen in de geschiedenis te lezen als aanhangsel van hun familie en echtgenoot’. Hoe deze vooringenomen instelling onderzoekers op het verkeerde been heeft gezet, blijkt bijvoorbeeld uit de overblijfselen van de ‘Birka-strijder’ die op het eiland Björkö in Zweden werd gevonden. Dit tiende-eeuwse skelet werd aangetroffen met een bijl, pijlkoker, speren en een zwaard. Allemaal ‘mannelijke’ attributen, dus archeologen gingen ervan uit dat het een man betrof. Een Zweeds dna-onderzoek in 2017 bewees echter dat de krijger met haar XX-chromosomen een vrouw was. Die uitkomst kwam het onderzoeksteam op de nodige kritiek te staan. De botten zouden verkeerd gelabeld zijn of verward zijn met die uit een ander graf. Maar aanvullend bewijsmateriaal uit andere vakgebieden ondersteunde op overtuigende wijze het idee dat Vikingvrouwen als krijger konden worden begraven: de Vikingcultuur moest opnieuw worden bezien. Omdat er weinig tekstuele ondersteuning is voor de verhalen van middeleeuwse vrouwen, leunt hun geschiedenis regelmatig op andere bronnen die hiaten in kennis moeten dichten. Zo kijken onderzoekers bijvoorbeeld naar mythen en sagen die iets zouden kunnen prijsgeven over de mores in de Vikingtijd. Om vrouwenlevens te schetsen beroept Ramirez zich regelmatig op bronnen die vertellen wat aannemelijk of waarschijnlijk is. Soms belandt ze in de sfeer van speculaties, gemeenplaatsen en een voorstellingsvermogen, zoals: ‘In allerlei opzichten zat het leven voor Vikingvrouwen vol met dezelfde problemen waarmee vrouwen in alle tijden hebben gekampt.’ Dat de cultuurhistoricus genuanceerd en voorzichtig wil zijn in haar formuleringen, wreekt zich stilistisch: de geschiedenis is soms wat stroperig, met veel omhaal en met een grote woorddichtheid opgetekend. Tegelijkertijd slaagt Ramirez er met verve in om het beeld van de middeleeuwen aan te passen. Ook prijst ze de (veelal vrouwelijke) wetenschappers die hier een belangrijke rol in hebben gespeeld, zoals Mediëvist Margarete Kühne die haar leven waagde om de Riesencodex (ca 1200) met de verzamelde teksten van mystica Hildegard van Bingen uit de handen van de Russen te stelen. Mede hierdoor is Van Bingen een van de weinig wereldberoemde vrouwen van de middeleeuwen geworden. Van Bingen schreef theologische en wetenschappelijke verhandelingen, bedacht haar eigen taal – de Lingua Ignota – schreef muziek en stichtte twee kloosters. Ze onderhield contacten en correspondeerde met bijna alle westerse (religieuze) kopstukken uit haar tijd. Ze werd bekend omdat ze visioenen had, die later door wetenschappers werden uitgelegd als verschijnselen van migraine. Wat haar als bron interessant maakt is dat ze in haar geschriften de nadruk legde op de vrouwelijke ervaring. Zo beschreef ze het vrouwelijke orgasme: ‘Wanneer een vrouw de liefde bedrijft met een man, brengt een gevoel van warmte in haar hersenen, dat sensueel genot met zich meebrengt, de smaak van dat genot over tijdens de daad en wekt het uitstoten van het zaad van de man op.’ Ook gaf ze een uitvoerig recept voor het opwekken van een abortus. Zaken waarvan je verwacht dat ze in de taboesfeer zouden liggen, maar, schrijft Ramirez: ‘Hildegard heeft nooit de grenzen van de discussies in haar tijd overschreden en [dat] de paus zelf haar geschriften goedkeurde.’ En zo slecht Ramirez veel vooroordelen: niet alleen over vrouwen, maar ook over de middeleeuwen an sich. Ze laat zien dat binnen het christendom – toch vaak aangemerkt als de aanstichter van het patriarchale denken – vrouwen vaak belangrijke posities bekleedden. Het betrof dan wel voornamelijk vrouwen uit een gegoede klasse die aan het hoofd van een klooster stonden of middels overerving de troon toebedeeld kregen, maar deze vrouwen genoten veel macht en aanzien. Maar om nu te concluderen dat mannen en vrouwen gelijkwaardig waren, is geen correcte voorstelling van zaken. Vrouwen liepen het risico te worden beschuldigd van hekserij en ketterij. Ramirez benadrukt dat Hildegards grootste angst was dat haar visioenen als ‘duivels’ werden geoormerkt, waardoor ze op de brandstapel zou belanden. Daarbij was misogynie (of jaloezie) ook de middeleeuwse man niet vreemd. De broer en opvolger van de tiende-eeuwse koningin Aethelflaed liet haar geschiedenis herschrijven en liet haar naam uit documenten verwijderen om de rechten van haar mannelijke verwanten te ondersteunen. Dat terwijl Groot-Brittannië, zoals we dat nu kennen, gevormd is door het diplomatieke optreden van Aethelflaed. Tijdens haar bewind, en eeuwen na haar dood, vonden velen Aethelflaed ‘vermaarder dan Caesar’. Maar volgens Ramirez werd ze niet zozeer een slachtoffer van middeleeuwse vooroordelen, ‘maar van moderne opvattingen over vrouwelijk leiderschap. Als we naar haar kijken zoals haar tijdgenoten deden, zien we dat vrouwen invloed konden uitoefenen, en hun stemmen, nu uit de berichten geschreven, kunnen we nog altijd horen. Het is beslist tijd dat men haar erkent als ‘Aethelflaed de Grote’.’ Ramirez’ indrukwekkende ‘nieuwe geschiedenis van de middeleeuwen via de vrouwen die daaruit geschrapt zijn’, zal hier zeker een bijdrage aan leveren.||https://www.parool.nl/kunst-media/hoe-een-vikingkrijger-een-vrouw-bleek-en-meer-misverstanden-over-vrouwen-in-de-middeleeuwen~b62a13e2/
2022-09-10||Naar bed met... ‘Moord voor de avond’ van Richard Coles||“Als pastoor Daniel Clement van de kleine parochie Champton voorstelt om een wc in de kerk te laten installeren, zijn de poppen aan het dansen. Het anders zo rustige dorpje is ernstig verdeeld in voor- en tegenstanders. De roddelmachine draait al overuren bij de kleine dorpswinkel. Als op een dag, vlak voor de avonddienst, een gerenommeerd lid van de chique familie van ‘Het Grote Huis’ dood wordt aangetroffen in de kerkbanken, zijn de rapen gaar. Pastoor Daniel probeert samen met zijn twee teckels en de lokale politieman de dader te vinden, maar er blijken veel geheimen lang verborgen gebleven te zijn. Als er dan ook nog een tweede moord plaatsvindt, is de rust in het dorpje definitief verstoord. Richard Coles schrijft met veel gemak en genoegen. Dat hij zich goed kan inleven is niet zo gek: de voormalige Britse popster is zelf namelijk priester en woont samen met zijn twee teckels.” Richard Coles, Moord voor de avonddienst; vertaald door Mariëtte van Gelder, Luitingh-Sijthoff, €20,99||https://www.parool.nl/kunst-media/naar-bed-met-moord-voor-de-avond-van-richard-coles~b0c591e8/
2022-09-10||Is ze medeplichtig aan het misbruik door haar man, deze – helaas en tot haar gêne – middelbare witte vrouw?||Op het omslag van Vladimir een ontblote, licht behaarde mannentors. De hand van het model ligt, toegegeven, suggestief op zijn bedekte kruis. De Nederlandse boekhandel bleek het er moeilijk mee te hebben, toen de aanbiedingsbrochures van uitgeverij De Geus waren uitgezonden: een Blote Man op de cover. Reden voor een ludieke, maar tegelijk treurig stemmende actie van het marketingteam van de uitgeverij. Er werden ‘vooruitexemplaren’ toegezonden, zoals dat heet in het boekenvak – al wel een boek maar nog niet in definitieve editie. Op de kaft, naast het oorspronkelijke Amerikaanse beeld, drie in Nederland verschenen romans met al dan niet bedekte vrouwenborsten. En de tekst: ‘Deze vrouwen liggen al in uw winkel. Legt u deze mooie man er ook bij?’ Julia May Jonas slaat haar hand voor haar mond als ze via de zoomverbinding het alternatieve omslag ziet. “Wauw! Dat is stoer! Het doet me beseffen hoeveel boeken ik heb gelezen met een naakte vrouw op de cover zonder dat ik daar ook maar een seconde bij heb stilgestaan. We zijn op zo’n rare manier geconditioneerd. Vrouwelijk naakt beschouwen we als behang. En deze man is niet eens naakt. Het is tijd dat we die mannelijke blik eens omdraaien!” Dat is ook wat Jonas, toneelschrijver en docent aan Skidmore College in de staat New York, op een zeer gelaagde en geraffineerde manier doet in haar debuutroman die in het Engels taalgebied insloeg als een bom. Alleen al de verteller is een ongebruikelijke stem: een universitair docent Engelse literatuur, 58 jaar oud, die zich unverfroren introduceert als het behaagzieke jonge meisje van ooit dat dol was op oude mannen. En die zich, in het ontembare verlangen dat zich van haar heeft meester gemaakt, misschien wel meer een oude man voelt dan een middelbare witte vrouw van in de vijftig, ‘de identiteit waarmee ik me helaas, en tot mijn grote gêne, in het openbaar moet presenteren’. Want, stelt ze, oude mannen worden gedreven door hun verlangens. En de hele wereld bestaat uit hun verlangens. Ze kennen geen wereld die niet volkomen wordt aangedreven door het idee van willen en krijgen. De verteller heeft zélf zo’n oude man – in een huwelijk dat de twee vooraanstaande academici heeft gepast als een jas. Een open huwelijk ook, zoals ooit door haar voorgesteld, zodat ze zich niet gek wil laten maken als haar man wordt beschuldigd van seksueel misbruik. Jaren na de verhoudingen die hij met zijn studentes had, is de verteller vooral verwonderd hoe in dit MeTootijdsgewricht seks met wederzijdse instemming ineens machtsmisbruik is geworden – de macht van haar man was toch de reden geweest dat die meisjes zich überhaupt tot hem aangetrokken hadden gevoeld? Maar langzaam kantelt haar beeld. Haar studenten hebben haar dan al tot de orde geroepen: ze eisen stellingname tegen haar man, dumpen die gast – anders is ze medeplichtig. Ondertussen groeit haar obsessie met een nieuwe docent, jong, mooi en ook nog eens succesvoller als schrijver dan zijzelf. En ontvankelijk voor haar moederlijke charme. Vladimir, want de verwijzingen naar Vladimir Nabokov zijn legio. “Die male gaze  waar we het net over hadden was in ieder geval de kiem. Mijn verteller, die zichzelf allang had afgeschreven als mogelijk lustobject, ziet zichzelf ineens door Vladimirs ogen. Hoe verhoud je je als vrouw tot lust naarmate je ouder wordt? In een wereld die toch nog steeds wordt gedomineerd door de behoeftebevrediging van mannen? Mannen kan het vaak niets schelen hoe ze overkomen, die dóen gewoon. They want the cake, they eat the cake. En ze vragen zich niet af wat de cake van hen vindt.” “Ik ben 41 maar ik heb zoveel van mijn angsten en onzekerheden op haar geprojecteerd. Ik hoop dat ik als ik haar leeftijd heb bereikt wijzer ben geworden. Ik denk altijd dat oudere vrouwen wijzer zijn als het gaat om hun lichaam en zelfbeeld. Niet? Maar de situatie met haar man en hoe ze naar Vladimir toetrekt, vergroten de zelfhaat uit die bij haar toch latent aanwezig was. Zelfvertrouwen en zelfrespect blijven bij ons mensen toch vaak wiebelig.” “Ik wilde een verteller in de lijn van Humbert Humbert uit Nabokovs Lolita, die zich halsstarrig vastklampt aan zijn versie hoe hij is ‘verleid’, in zijn geval door een 12-jarig meisje. Zo werd het boek ook gelezen bij verschijnen, Lolita was de verleidster. Nabokov was daar heel ongelukkig mee, hij zei altijd: ‘Dat is níet wat ik heb geschreven.’ Nu zien we Humbert Hubert voor de onbetrouwbare verteller die hij was.” “Lolita is een angstaanjagend boek, een duister verhaal over obsessie en hoe je je daardoor in het verderf kunt storten. Ik voel me door dat soort verhalen aangetrokken – hoe je daar als je er middenin zit je eigen werkelijkheden gaat creëren. Ik wilde die geborneerdheid van Humbert Humbert naar een vrouw verplaatsen, maar ik wilde niet een monster van haar maken zoals hij. Een vrouw met charisma en goede intenties, maar ook met verwerpelijke eigenschappen.” “Ik wilde het zo schrijven dat je haar als lezer nergens op kunt vastpinnen. Ze is kwetsbaar en sterk, ze heeft het soms bij het juiste eind en vaak ook niet. Kijk naar John Updike en Philip Roth en hoe moreel dubbelzinnig hun middelbare mannelijke hoofdpersonen zijn. Maar we zien niet vaak vrouwen van deze leeftijd in romans. Als ze er al zijn, zijn ze of heel moreel hoogstaand of volslagen verdorven – het maagd/hoer-syndroom.” “Ik schrijf nooit uit een reactie op iets. Maar ik ben allergisch voor boeken waarin de verteller het altijd bij het juiste eind heeft. Ja, natuurlijk vormen de ontwikkelingen van de afgelopen jaren en hoe onze perceptie van seksueel ontoelaatbaar gedrag is veranderd een belangrijk onderdeel van het verhaal. Ook daarom wilde ik een oudere vrouw dan ikzelf. Zij groeide op in een tijd dat het belangrijkste wat je moest bewaren je maagdelijkheid was. Seks was onderdeel van haar bevrijding.” “En ik heb alweer een andere perceptie over relaties in een machtssituatie dan mijn studenten. Ik heb het niet persoonlijk meegemaakt, maar toen ik studeerde waren er studenten die een relatie hadden met een docent en dat vonden we allemaal heel spannend. We moeten allemaal navigeren binnen machtsstructuren waarin mannen nog steeds dominant zijn. Ik laat het bij mijn hoofdpersoon langzaam landen, haar begrip is in ontwikkeling.” “Maar het grootste probleem van nu is dat we zo’n onbeheersbare drang hebben om onze mening onmiddellijk en onwrikbaar te verkondigen op sociale media waardoor alles een polemiek wordt, in plaats van dat we ons ervan laten doordringen hoe complex dingen zijn. Daarom wilde ik ook een boek schrijven, me hier grondig in verdiepen zonder die beperking van het aantal tekens. Ja, sociale media hebben geholpen MeToo op de kaart te zetten. Ja, MeToo heeft werkplekken opgeschoond. Maar we weten nog niet of het een pleister is of een echte kentering. Het gebeurt nog steeds – en wie veel geld heeft of veel macht kan nog steeds veel weg laten poetsen.”||https://www.parool.nl/kunst-media/is-ze-medeplichtig-aan-het-misbruik-door-haar-man-deze-helaas-en-tot-haar-gene-middelbare-witte-vrouw~b49fec75/
2022-09-10||Hoe mater familias Fatna zich ontpopt tot zelfstandige en krachtige vrouw – maar de generaties na haar worstelen||Aya Sabi (1995) is zich ervan bewust dat het moeilijk is om een migrantenverhaal te vertellen zonder terug te vallen op clichés. Ze schrijft: ‘Ik zit gevangen in de representaties van mijn gemeenschap.’ Vaste ingrediënten zijn: (moslim)vrouwen die worden onderdrukt door hun man, eerstegeneratiemigranten die de taal niet machtig zijn houden krampachtig vast aan de thuiscultuur, de eigen cultuur botst met de nieuwe cultuur en het thuisland wordt verheerlijkt. Al deze ingrediënten zijn in meer of mindere mate aanwezig in Half leven, maar toch leest de roman als een intiem en oorspronkelijk verhaal. Ieder personage heeft haar eigen vertelvorm: verhaal, brief en essay. De geschiedenis van mater familias Fatna staat centraal. De lezer maakt kennis met haar in 1955 op het moment dat Lalla Touria – een spil in een verzetsbeweging die de Franse kolonisator uit Marokko wil verdrijven – haar als kokkin opneemt in haar huishouden. Bij Lalla Touria krijgt ze de kans zich aan een verleden met twee gedwongen huwelijken te onttrekken. Haar geschiedenis ontvouwt zich middels sprongen terug in de tijd. Van haar huwelijk met een man die aanvankelijk goed leek (maar tot haar ergernis babbelziek was) naar haar eerste huwelijk met een geweldenaar tot haar jeugd in het dorp waar ze opgroeide bij een vader met meerdere vrouwen. Aangezien Fatna’s geschiedenis de meeste ruimte krijgt en in een verhalende vorm is gegoten, leert de lezer haar het beste kennen. De daaropvolgende generaties geven veel minder van zichzelf prijs. Hoewel Fatna zich ontpopt tot een zelfstandige en krachtige vrouw – voor zover de mores en de tijdsgeest het toelaten – bewandelt haar dochter Hamouda een veel minder vrijgevochten pad. Ze is in 1979 net geëmigreerd naar Nederland en verliefd op een kleermaker in Marokko, aan wie ze brieven schrijft. Omdat een aanzoek uitblijft, trouwt ze met een ver familielid van haar moeder; een nare, gierige man. Maar alleen als haar beminde kleermaker in Marokko wil trouwen, zal ze scheiden. Hamouda’s dochter Shams, opgeleid tot historicus, begrijpt haar moeder niet. Ze heeft zichzelf de taak gegeven de geschiedenis van haar moeder en grootmoeder te duiden en in een breder, hedendaags postkoloniaal en feministisch discours te plaatsen. Hiermee schept ze afstand. Tegelijkertijd doet ze een poging zich te verzoenen met haar familiegeschiedenis. (Ze gebruikt in haar essays de woorden ‘helen’ en ‘verbinden’ en ‘zelfliefde’). Hoewel haar analyse scherp is – de Marokkaanse vrouw wordt bewonderd en gevreesd door mannen, het patriarchaat is gestoeld op angst – doet die ook afbreuk aan het verhaal. De schrijver die haar eigen verhaal duidt, is meer iets voor een interview over het boek. Waarom mag de lezer het verhaal zelf niet duiden? Of is dit een greep naar de macht over een vrouwengeschiedenis die zich niet laat koloniseren door de lezer?||https://www.parool.nl/kunst-media/hoe-mater-familias-fatna-zich-ontpopt-tot-zelfstandige-en-krachtige-vrouw-maar-de-generaties-na-haar-worstelen~be145dc7/
2022-09-10||Kleurrijke gezinskroniek die toewerkt naar de donderwolk aan de horizon: de moord op Abraham Lincoln||Vragen die haar voerden naar de familie van John Wilkes Booth, de man die op 14 april 1865 de Amerikaanse president Abraham Lincoln doodschoot. Die historische gebeurtenis staat níét centraal in Booth, al is het uiteraard de donderwolk aan de horizon. In plaats daarvan schreef Karen Joy Fowler een episodische gezinskroniek die begint in 1822, wanneer de Britse Shakespeare-acteur Junius Booth met zijn vrouw Mary een boerderij in Maryland betrekt. Voornaamste vertellers zijn drie van hun negen kinderen: Rosalie, Edwin en Asia. En Fowler doet er negen tiende van het boek over om naar de moord toe te werken. Maar bij deze van kleurrijke types overlopende clan werkt het uitstekend. Zo lees je over het rampzalige vaderschap van Junius, principieel vegetariër en bejubeld toneelgod, maar ook een hopeloze zuipschuit en schuinsmarcheerder. Hoe drie van zijn zoons niettemin in zijn voetsporen treden, van wie Edwin verreweg de talentvolste blijkt. Of hoe diens pijnlijk verlegen, aan scoliose lijdende oudste zus Rosalie gedoemd is tot een slovend ouwevrijstersbestaan, terwijl de vrijgevochten Asia louter het huwelijksleven wacht. En ondertussen verwordt benjamin John, ooit charismatisch en veelbelovend maar als acteur de mindere van zijn tegen slavernij gekante broer, onder hun ogen tot een fanatiek racistische tirades afstekende aanhanger van de Zuidelijke staten. Het is allemaal zó levendig en boeiend dat de beschrijving van Het Moment er zelfs wat flets tegen afsteekt. Zeer effectief zijn de flitsintermezzo’s waarin veelzeggende sleutelmomenten uit Lincolns leven en loopbaan de revue passeren. Zoals die toespraak waarin hij een combinatie van ‘de wetteloosheid van de meute’ en een ‘eerzuchtige dictator’ als grootste gevaar voor de republiek aanwees. Booth was nog nét niet verschenen toen uitzinnige Trumpianen tijdens hun bestorming de confederale vlag het Capitool in droegen. Als lezer denk je er onvermijdelijk huiverend aan terug.||https://www.parool.nl/kunst-media/kleurrijke-gezinskroniek-die-toewerkt-naar-de-donderwolk-aan-de-horizon-de-moord-op-abraham-lincoln~b9bf7aaa/
2022-09-10||Opinie: ‘Betaalt Ajax mee aan de inzet van al die politiemensen in de binnenstad tijdens wedstrijden?||Woensdagmiddag wemelde het in de binnenstad van politiemanschappen in vol ornaat. Ik informeerde waar het feestje was en kreeg te horen dat die avond Ajax moest spelen. Wat ik mij afvraag: Draagt Ajax (het geld klotst daar tegen de plinten!) bij in deze kosten of mogen wij die met z’n allen ophoesten?Ria Dijkman, Amsterdam Bedankt Tinkebell voor je heldere, confronterende en scherpe column (Het Parool, 7 september) over de vleeslobby en de risico’s van het eten van vlees voor de gezondheid van de consumenten, het achterliggende dierenleed en voor de grotere effecten voor de wereld en de wereldbevolking. Met deze argumenten in gedachten eet ik al langere tijd geen vlees en koop ik geen zuivelproducten meer. Het zou een zegen zijn voor het milieu en het dierenwelzijn als meer mensen dit ook gaan doen. Ik hoop van harte dat jouw column er mede voor gaat zorgen dat er meer bewustwording komt bij consumenten en dat in elk geval een deel van de twijfelaars over de streep getrokken wordt. De groep hardcore vleeseters wordt vanzelf kleiner.Davey Schravenmade, Santpoort-Noord NS gaat weer staken. Drie dagen het hele land plat. En alweer zijn de reizigers de dupe. Minister Harbers kijkt vanaf de zijlijn toe, want: arbeidsconflict. Wie vertegenwoordigt de reizigersbelangen in dit spectrum? Reizigersvereniging Rover is enkel adviserend en heeft geen voet tussen de deur bij de NS-directie noch enkele beslissingsbevoegdheid. Waar is de NS gebleven die de reiziger op nummer één zet? Waar is de zichtbare stationschef, de zichtbare conducteur en waar zijn de zichtbare – door echt personeel bemande – ticketbalies? Waar is de handhaving? Wie zorgt voor de veiligheid van de reizigers? Service is iets uit vervlogen tijden, ook bij de NS onder hun motto ‘plan uw reis in de app’, oftewel: ‘zoek het zelf lekker uit’.Colin Jones, Amsterdam Ik ben zo blij eindelijk weer eens een positief stuk over asielzoekers gelezen te hebben (Het Parool, 7 september). Ik erger me ook al zo lang aan het negatief benoemen van asielzoekers. Het zijn toch inderdaad gewoon mensen zoals Henk van Houtum zegt, net als u en ik. Ik vind ‘aso azc’er’ ook een vreselijk woord. Zo onbeschaafd. Mensen kunnen door alles wat ze meegemaakt hebben toch veranderd zijn in hun doen en laten, psychische klachten hebben gekregen, opvliegend zijn etc. Mensen, heb elkaar wat meer lief.Heleen Stok, Vinkeveen Pippi Langkous zal voor mij altijd een heldin blijven door die ene zin: ‘Ik heb het nog nooit gedaan, dus ik denk dat ik het wel kan.’ Merkel zei iets dergelijks: ‘Wir schaffen das.’ Nederland moet een aantal lastige problemen oplossen. Zoiets als dit hebben wij als land nog nooit hoeven doen. Ik denk dat we het wel kunnen.Bram Wiertz, Amsterdam||https://www.parool.nl/columns-opinie/opinie-betaalt-ajax-mee-aan-de-inzet-van-al-die-politiemensen-in-de-binnenstad-tijdens-wedstrijden~b8f60208/
2022-09-10||Het zou mij níets uitmaken als mijn advocaat mij de hand niet schudt||Er zijn een paar gouden tv-momenten die ik niet snel zal vergeten. Bijvoorbeeld toen Peter R. de Vries Matthijs van Nieuwkerk live verweet zich niet aan de afspraak te houden en het langer over zijn boek wilde hebben in tv-programma DWDD in 2016. Of toen Hans Teeuwen op de pijnbank ging liggen en de Meiden van Halal een lesje satire gaf. Of toen Rutger Castricum twaalf jaar geleden naar een boerkademonstratie ging, de grootste lol had met de vrouwen daar en degenen met een hoofddoek (en dus zonder boerka) voor slet uitmaakte, waarop zij heel hard moesten lachen. Maar het moment dat ik het echt uitgierde, was toen voormalig advocaat Mohammed Enait in 2008 aanschoof bij Clairy Polak in Nova om het te hebben over waarom hij was afgewezen als klantmanager door de gemeente Rotterdam. Niet vanwege zijn kwalificaties, maar omdat hij zijn vrouwelijke cliënten de hand niet wilde schudden vanwege zijn geloof. “Kunt u het uitleggen in woorden die ik ook snap?” vraagt Polak op een gegeven moment aan Enait, die onnodig complexe taal gebruikt vermengd met Arabische woorden en spreuken, die hij niet vertaalt. “Ik zal me aanpassen aan uw bevattingsvermogen” antwoordt Enait droog. Even later zegt hij: “Ik voel animositeit bij u.” Polak: “Omdat een vrouw zich beledigd kan voelen als u vrouwen niet de hand wil schudden.” Enait: “Ik kan me juist beledigd voelen als ik zeg dat ik vrouwen geen hand wíl schudden en dat u een soort handenschudfundamentalist bent.” Dat woord heb ik onthouden voor scrabble. Maar buiten dat dit gesprek enorm op de lachspieren werkt, is het inhoudelijk verdomd interessant en vooral relevant. Enait beroept zich op de vrijheid van godsdienst in de grondwet; Polak wijst hem erop dat diezelfde grondwet zegt dat hij niet mag discrimineren. Hij zegt dat hij dat niet doet, omdat hij sinds kort, na de uitspraak van de rechter, ook mannen geen hand meer geeft. Daarop verwijt Polak hem opportunisme, maar Enait zegt dat hij gewoon zijn gedrag aanpast na een juridische uitspraak en snapt niet wat daar opportunistisch aan zou zijn. Verder stelt hij dat de afwijzing van de gemeente Rotterdam een nieuwe vorm van antisemitisme is, aangezien volgens hem een hindoe of een boeddhist wél aangenomen zou worden als diegene mannen en vrouwen de hand niet schudt, maar een orthodoxe jood of moslim niet. Als Polak grijpt naar de scheiding van Kerk en Staat, onderwijst Enait haar: “We hebben hier helemaal geen laïcité naar Frans model, we hebben ook ambtenaren met een hoofddoek.” Enait leek deze ronde gewonnen te hebben, want Polak ging er niet verder op in. Nu we de pandemie achter de rug hebben, kijken we natuurlijk heel anders naar het concept van handen schudden en zien we steeds meer in dat het geen enkele meerwaarde heeft. Integendeel, het zorgt voor ziekteverspreiding. Het zou me dan ook echt níets uitmaken als mijn advocaat mij de hand niet schudt. Maar het gaat mij om de kern: wanneer valt iets onder diversiteit en inclusie, en wanneer onder discriminatie of niet passend binnen de gangbare fatsoensnormen en bedrijfscultuur? Waar trek je de grens? Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/het-zou-mij-niets-uitmaken-als-mijn-advocaat-mij-de-hand-niet-schudt~b7edae4d/
2022-09-10||De rij zag er zo aantrekkelijk uit, vol prachtige mensen, dat ik besloot er even in te gaan staan||Toen ik onlangs met een vol hoofd een bewogen debat in Paradiso verliet, stuitte ik op een lange rij, die van de zijkant van het gebouw richting Leidseplein kronkelde. De rij leek te knipogen in de late middagzon, zo aantrekkelijk zag ze eruit, vol prachtige mensen, dat ik besloot er gewoon even in te gaan staan. Even de lucht en de tijd delen met deze vrolijk stilstaande stoet. De langste rij die ik ooit zag was in Havana. Ik was net aangekomen op het vliegveld en bevond me in een bus richting het centrum van de stad toen we minutenlang langs een rij reden die tot in de oneindigheid leek te duren. Een Cubaanse medepassagier wist me te vertellen dat er zojuist een ijssalon was geopend. Het was de eerste rij van vele die ik op die reis zou zien. Rijen waarvan ik vaak geen idee had waar ze naartoe leidden. Hier kennen we ze natuurlijk ook al lang, de rijen voor die begeerde sneakers, de nieuwste gadgets of om een versgebakken zuurdesembrood te bemachtigen, maar de laatste jaren lijkt de rij hier ook meer en meer onderdeel van het straatbeeld te worden. Natuurlijk ontstaan door de regelgeving rondom de pandemie, maar zelfs nu blijf ik ze zien in de stad. Dacht ik altijd dat in de rij staan straf was, in toenemende mate begin ik een rij als iets aanlokkelijks te beschouwen. Het schijnt dat in Tokyo Disneyland altijd een lange rij te vinden is voor de verkoop van goedkope, leren, gegraveerde naamarmbandjes. Het park kan makkelijk op meerdere plekken de armbandjes aanbieden maar de mensen willen juíst in de rij staan, vaak urenlang, vooral samen met hun geliefden. De lange rij is een blijk van liefde voor elkaar en de armbandjes worden almaar populairder. Er is iets psychologisch zeer aantrekkelijk aan een rij, je ziet haar en denkt, er is vast iets heel erg de moeite waard om voor in te gaan staan. De rij als een soort regenboog die wel uitkeert, aan het einde staat je een beloning te wachten. Maar zoals zo vaak in het leven, gaat het niet om de bestemming maar om de reis, en nog vaker om het gezelschap. Pas als je bij thuiskomst de doos met die felbegeerde gympies opent, of na een dag constant in de file te hebben gestaan in een amusementspark, besef je dat het de rij zelf was, die je mee naar huis had willen nemen. Die verantwoordelijk is voor de bijzondere ervaring. De magie van het gezamenlijk de tijd zien verstrijken, de gedeelde opwinding, de lucht zwanger van zoete anticipatie, kortom, de rijlust. Spokenwordartiest, schrijver en ­docent Babs Gons maakt ons deelgenoot van haar belevenissen. Lees al haar columns hier terug. Reageren? b.gons@parool.nl||https://www.parool.nl/kunst-media/de-rij-zag-er-zo-aantrekkelijk-uit-vol-prachtige-mensen-dat-ik-besloot-er-even-in-te-gaan-staan~be845971/
2022-09-10||Opinie: ‘Voor democratie op de Balkan moeten we eerlijke verkiezingen steunen en jongeren in gesprek brengen’ ||Spanningen tussen Servië en Kosovo met Rusland op de achtergrond: het blijft onrustig op de Balkan. Ons recente bezoek aan Bosnië-Herzegovina illustreerde dat ook deze fragiele staat nog een lange weg te gaan heeft. Niet alleen vertoont Sarajevo nog vele sporen van oorlogsschade, ook de politieke vooruitgang is er minimaal. Elk jaar verlaten meer dan honderdduizend inwoners, veelal jong en getalenteerd, hun kleine land om hun geluk elders te beproeven. De feestelijkheid van het recente filmfestival, de directe aanleiding voor ons bezoek, kon deze zorgen niet verbloemen. De drie dominante politieke partijen (SDA, SNSD en HDZ, voor elke etnische stroming één) houden alle macht stevig in handen en hebben zich genesteld in een schaamteloos cliëntelisme. Vehikel daarvoor zijn de ruim vijfhonderd staatsbedrijven, die op één uitzondering na alle verliesgevend zijn. Banen worden toegewezen in ruil voor politieke loyaliteit en de garantie van een stem tijdens de lokale en nationale verkiezingen, met een door de kiezer in het stemhokje genomen foto als bewijsmateriaal. Ook de media zijn stevig in handen van het gevestigde belang. De door ons bezochte kleine liberale partij Nasa Stranka leverde onlangs weliswaar een vrouwelijke burgemeester aan Sarajevo, maar is net als andere oppositiepartijen volstrekt niet opgewassen tegen al dit politieke geweld. Het is niet verrassend dat de nu al tien jaar durende toetredingsonderhandelingen met de Europese Unie traag verlopen. Maar liefst veertien dossiers, waaronder rechtspraak, transparantie en corruptie, wachten nog steeds op afwikkeling. De toetredingscriteria van Kopenhagen, zoals goed functionerende instituties en respect voor de mensenrechten, staan niet ter discussie. Maar als een Balkanstaat als Bosnië buiten de speciaal voor Oekraïne en Georgië op te richten wachtkamer wordt gehouden, zal dat de zwakke beweging voor politiek fatsoen nog verder ontmoedigen. Wat te doen? De oplossing is in ieder geval niet (nog) meer geld. De schitterende heropbouw van het stadhuis van Sarajevo op kosten van Europa illustreert dat het aan financiële generositeit niet heeft ontbroken, Alle positieve beeldvorming rond die subsidies wordt bovendien dankbaar geïncasseerd door het zittende corrupte regime. De internationale gemeenschap is eerder over- dan ondervertegenwoordigd. Maar Europa zou zich wel kunnen concentreren op eerlijke verkiezingen, met door onafhankelijke internationale waarnemers geborgd effectief toezicht op het geheim van het stemhokje. Het zou de ontwikkeling van onafhankelijke digitale media krachtig kunnen bevorderen. Een enkele moedige officier van justitie zou al een verschil kunnen maken. Jongeren met een Europese studiebeurs kunnen financieel aangemoedigd worden hun toekomst in eigen land te gaan zoeken. Het zijn vooral die jongeren die extra aandacht nodig hebben. Wij schrokken tijdens ons bezoek van de hardnekkige nationalistische vooroordelen onder de generatie die de Joegoslavische oorlogen niet bewust heeft meegemaakt. Dat het nationale geschiedenisonderwijs is uitgesplitst naar de herkomst van de leerlingen is daarvan een schrijnende illustratie. Er moet dringend een begin worden gemaakt met een verzoening tussen deze jongerengroepen, die uiteindelijk allemaal onderdeel willen uitmaken van een verenigd Europa. Nederland kan daaraan bijdragen door vanuit de hele Balkan kleine groepen jongeren van gemengde samenstelling uit te nodigen voor een bezoek, en hen dan met elkaar in gesprek te brengen. De befaamde Engels-Duitse Königswinterconferenties ontstonden in 1950 vanuit het besef dat de verschrikkingen van de oorlog om een constructief vervolg vroegen in de relatie tussen de strijdende partijen van weleer. Vergelijkbare verzoeningsinitiatieven in de Balkan onder auspiciën van Europa zijn net zo belangrijk als de totstandkoming van volwaardige democratische rechtsstaten. Nederland is vanuit zijn historische rol in de regio bij uitstek een partij om daarbij voorop te lopen en zou daarmee wezenlijk bijdragen aan het broodnodige herstel van normale democratische verhoudingen op de Balkan.||https://www.parool.nl/columns-opinie/opinie-voor-democratie-op-de-balkan-moeten-we-eerlijke-verkiezingen-steunen-en-jongeren-in-gesprek-brengen~b4c319fd/
2022-09-10||Opinie: ‘Een pauze op de toestroom van internationale studenten is broodnodig’||Recentelijk heeft de Universiteit van Amsterdam aangekondigd maatregelen te gaan nemen om de groei in studentenaantallen te controleren. Zij gaan daarom als experiment een quotum hanteren voor het aantal internationale studenten bij de opleidingen psychologie en politicologie. De UvA hoopt hiermee de ongekende wildgroei van internationale studenten in te dammen. Deze maatregel is niet onomstreden, maar volgens ons helaas wel een noodzakelijk kwaad. Het aantal studenten dat aan de UvA studeert, is de afgelopen jaren flink toegenomen: in de afgelopen vijf jaar van 31.000 naar 41.000. De verwachting is dat de studentenpopulatie in 2026 verder zal groeien tot ruim 50.000 studenten. Voor een deel komt dit doordat Nederlandse studenten na een vwo-opleiding vaker voor het wo kiezen dan voor het hbo. Maar deze stijging wordt ook veroorzaakt door een groei in het aantal internationale studenten. Zo’n sterke stijging brengt problemen met zich mee. Een plotseling snelgroeiende studie moet veel aanpassingen maken. Er zijn meer of grotere collegezalen nodig, de structuur van een opleiding moet worden aangepast en bovenal vraagt dit om meer docenturen, waar nu vaak al een tekort aan is. Docenten draaien geregeld overuren om al hun taken af te krijgen en het kost tijd om meer goede docenten te vinden. Door dit alles komt de kwaliteit van het onderwijs in het geding. Als studentenvakbond ontvangen wij signalen dat kwaliteit van massale en snelgroeiende studies als politicologie afneemt. Zo wordt bij de examinering bijvoorbeeld steeds vaker gebruikgemaakt van meerkeuze- in plaats van open vragen, om zo de werkdruk van docenten te verlichten. Hierdoor leren studenten minder en heeft de docent een slechter beeld van het kennisniveau van de student. Daarnaast zijn de collegezalen niet altijd groot genoeg en komt het in de praktijk regelmatig voor dat studenten worden weggestuurd door een gebrek aan plekken. Voor al deze problemen bestaat al een oplossing. Universiteiten kunnen met een numerus fixus een maximaal aantal studenten vastleggen. Een pijnlijke maatregel omdat sommige studenten hierdoor niet hun voorkeursstudie kunnen volgen. Hoewel deze maatregel al met succes wordt toegepast, is dit niet voldoende om een andere kant van het probleem op te lossen: de gigantische huisvestingscrisis waar studenten in Nederland, en met name in Amsterdam, mee kampen. Op dit moment is er in Amsterdam een tekort aan 6600 studentenwoningen. De verwachting is dat dit er in de toekomst alleen maar meer worden. Voor veel internationale studenten is dit probleem nog groter: vaak zijn potentiële huisgenoten uitsluitend op zoek naar mensen die vloeiend Nederlands spreken. Bovendien staan Nederlandse studenten relatief langer ingeschreven bij wachtlijsten van organisaties die woningen aanbieden. Voor veel internationale studenten is de omvang van het huisvestingsprobleem in Amsterdam tot de start van hun studie nog niet duidelijk. Hierdoor worden veel van hen gedwongen aan hun studie te beginnen zonder dat zij een dak boven hun hoofd hebben. Dat is natuurlijk verschrikkelijk. Ze slapen nu vaak in hostels of zelfs in parken. Nederlandse studenten die geen huisvesting in Amsterdam kunnen vinden, hebben vaak de optie om bij hun ouders te blijven of gaan wonen, maar hun buitenlandse studiegenoten zien zich vaak genoodzaakt terug te keren naar hun land van herkomst. Als ze hier pas na het begin van het collegejaar achterkomen, zijn ze, naast hun reiskosten, vaak al honderden euro’s kwijt aan collegegeld. Samen met Srvu, de studentenvakbond van de Vrije Universiteit, heeft Asva het couchsurfingplatform ‘No Room For Us’ opgezet. Hier worden zoveel mogelijk dakloze studenten, veelal uit het buitenland, gekoppeld aan mensen die thuis een kamer, luchtbed of bank over hebben en plek willen maken voor een tijdelijke extra huisgenoot. Dit lukt niet altijd, maar zelfs als dat wel zo zou zijn, is dit natuurlijk geen structurele oplossing voor het probleem. Avsa benadrukt daarom het belang van een tijdelijke noodfixus. Dinsdag werd de UvA door het kabinet teruggefloten. Maar een pauze op de toestroom van internationale studenten is broodnodig. We zouden niet alleen graag zien dat de noodfixus doorgaat, maar dat deze ook op andere opleidingen wordt ingezet. Politicologie en psychologie zijn immers niet de enige studierichtingen waar veel internationale studenten op afkomen. Er moet gewerkt worden aan het terugschroeven van de groei van universiteiten, totdat zowel de onderwijscapaciteit als de stad daar klaar voor zijn. Dat is in het belang van alle studenten. We willen niet kiezen tussen internationale en Nederlandse studenten, maar het feit blijft dat de internationale studenten zwaarder worden getroffen door de huisvestingscrisis. Het is van groot belang dat de universiteit, de woningcorporaties en de gemeente zich de komende jaren gaan inzetten om alle studenten die in Amsterdam willen studeren een menswaardig bestaan te bieden.||https://www.parool.nl/columns-opinie/opinie-een-pauze-op-de-toestroom-van-internationale-studenten-is-broodnodig~b13e0205/
2022-09-10||Schrijver Jerry Goossens: ‘Ik zei tegen prins Willem-Alexander: ‘You’re gonna be the king. That’s so fucking awesome!’||“Ik ben geboren op de Keizersgracht, nummer 747. Toe maar, zegt iedereen dan, maar in die tijd was het daar helemaal niet zo chic. Het was een kleine, oude etage, die mijn vader via zijn werk bij de Nederlandsche Middenstandsbank had gekregen. Turbulente tijd. Mijn moeder vertelt altijd hoe ze een keer met mij in de kinderwagen aan het wandelen was en we toen een portiek in getrokken werden: de bereden politie was de straat aan het schoonvegen bij provorellen. De Beatles voeren ook aan ons huis voorbij, maar mijn ouders vonden het niet nodig uit het raam te kijken.” “Ja, dat is wel een trauma. Ze zijn mijn allerfavorietste band uit mijn jeugd. We woonden inmiddels in Zeist en ik was helemaal gek van muziek. Als ik geld voor een elpee had, liep ik bij de lokale platenzaken echt álle platen door voor ik mijn keuze maakte, ik was een hele middag bezig. Een jongen die daar werkte en wist dat ik van punk hield, raadde me de Dead Kennedys aan. Gewéldig! Ik was totaal blown away. Op 5 december 1982 stonden ze in de Melkweg, ik was een jaar of vijftien. Daar moest ik heen dus, maar ik mocht niet van mijn ouders vanwege sinterklaas. Zat ik terwijl de Dead Kennedys in Amsterdam optraden pakjesavond te vieren in Zeist, de minst ‘punke’ plaats van Nederland. Ik ben er nooit overheen gekomen.” “In een bedrijfsverzamelgebouw in Utrecht werkte ik met mijn vriend Ronald Giphart aan Egoland, een door BNN uit te zenden kleipoppetjesserie. De serie is er gekomen, maar had niets meer te maken met wat wij hadden verzonnen. Dat was veel te lomp, met ontploffende ledematen en zo. Ronald en ik zaten daaraan te werken toen zijn vrouw belde: ‘Je moet nú CNN aanzetten!’ Voor mijn boek heb ik de uitzending van toen teruggezien. Bizarre tv. CNN had alleen één camera, ver weg. Nadat die tweede toren eraan was gegaan – ik heb live zitten kijken hoe mijn nicht om het leven kwam – gingen ze nog een hele tijd zitten bakkeleien of het allemaal toeval was of dat er misschien sprake was van terrorisme.” “Het enige Nederlandse slachtoffer van 9/11. Onze grootvaders waren broers, zij was dus mijn achternicht. Ingeborg was in het World Trade Center net begonnen bij een bedrijf dat kantoorruimtes verhuurde. Ze was nogal een verschijning, vroeger ook al. Toen mijn moeder de dag na de aanslag belde dat Ingeborg was omgekomen, moest ze me wel even helpen: Ingeborg? Mijn moeder zei: ‘Je weet wel, van Sacha en Ingeborg.’ Oh ja, die twee waren zussen. Ik moet ze ergens in de eerste helft van de jaren zeventig voor het laatst hebben gezien. Toen ik Sacha belde om te vragen of ze het goed vond dat ik een boek over haar zus schreef, zei ze: ‘Jij was die lieve kleine krullenbol.’ In haar herinnering was ik nog steeds een klein jongetje.” “Een samentrekking van victim en simulated. Bij de research voor mijn boek kwam ik erachter dat in de hoek van de complotdenkers Ingeborg als zo’n vicsim wordt beschouwd. De heel krakkemikkige theorie: 9/11 heeft nooit plaatsgevonden en de slachtoffers zijn verzonnen. De paar foto’s die online van Ingeborg circuleren, zijn in die hoek helemaal uit elkaar gehaald en dan zou blijken dat haar neusbrug precies overeenkomt met die van een ander slachtoffer. Dat op die foto’s Ingeborg pareloorbellen droeg vond men ook hoogst verdacht: ‘Oh kijk, die oorbel komt daar en daar ook terug.’ Ja hallo, miljoenen vrouwen dragen zulke oorbellen. Tot mijn stomme verbazing ontdekte ik dat in zo’n oude usenetgroep een column die ik voor het AD over Ingeborg schreef als aanvullend bewijs werd opgevoerd. Ik was als lid van de mainstreammedia vanzelfsprekend onderdeel van het complot.” “Als je er niet heel succesvol in bent, kan het vrij confronterend zijn jezelf schrijver te noemen. Dan zeggen de mensen: ‘Oh, kan ik iets van je gelezen hebben?’ Ja, dat kan, maar blijkbaar heb je dat niet gedaan, anders zou je het niet vragen. Dus als mensen me vragen wat ik doe, zeg ik tegenwoordig dat ik een gemengd schrijfbedrijf heb. Ik ben columnist en journalist en ik schrijf romans. De schoorsteen rookt vooral van die columns. Het zou mooi zijn als mijn romans het beter deden, maar ik ben ook wel tevreden zo. Natuurlijk hoop ik met Ingeborg een zo groot mogelijk publiek te bereiken, maar ik snap ook wel dat het met die mengeling van fictie en non-fictie een nogal afwijkend boek is geworden. Ik ben al lang blij dat ik nog een uitgever heb, dat spande er even om. Misschien is het leuk als je in dit verband het steekwoord Lebowski laat vallen.” “Mijn vorige roman, Tot bloed op het droge, verscheen er. Ze zouden ook Ingeborg uitbrengen. Het contract was getekend, ik had zelfs al een voorschot ontvangen. Maar ineens verdween uitgever Oscar van Gelderen, zonder enige uitleg. Vervolgens vertrok ook mijn redacteur. Toen kreeg ik te horen dat Daphne de Heer de nieuwe uitgever bij Lebowski zou worden. Nou, die moet ik dan maar eens ontmoeten, dacht ik. Zeven minuten later stond ik weer buiten. Bij binnenkomst was me al opgevallen dat de nieuwe uitgever direct vlekken in haar nek kreeg. Trillend kwam het eruit: ‘Er is geen plek meer voor je in ons fonds.’ Dus ik: ‘What the fuck? Ik heb een contract!’ Ik kreeg te horen dat het nieuwe Lebowski geen witte mannen meer wilde uitgeven. Later vernam ik dat op de uitgeverij grappen werden gemaakt dat ze zich voortaan Labouwski of Lavrouwski zouden gaan noemen. Nou ja, achteraf was het een blessing in disguise. Ik vond onderdak bij Podium. Bij Lebowski hebben Daphne de Heer en haar team het veld alweer geruimd.” “Heb ik heel lang een column voor geschreven. Het leek de toenmalige hoofdredacteur leuk om een columnist te hebben zonder rijbewijs. Ik moest ze teleurstellen: dat had ik wel degelijk. Ik had toen zelfs drie auto’s: een Jaguar XJ coupé, een Alpha spider en een Alpha 166. Ik mocht evengoed aan de slag. Bas van Putten en ik schreven die column om de week. Hij is een echte petrolhead, ik houd vooral van auto’s als esthetisch object. Toch heb ik voor Autoweek ook auto’s getest. Geïnspireerd door Jeremy Clarkson van Top Gear stelden ze voor dat ik dat zou doen onder de naam Jerry Claxon. Dat heb ik weten te voorkomen. Geweldig om te doen. Ik kreeg een week lang de meest waanzinnige auto’s mee. Er zaten ook modellen bij die bewoners van mijn straat zich deden afvragen of ik misschien een drugsdealer was. De mooiste auto aller tijden? Makkelijk: een Jaguar E-type.” “Haha. Ja, dat is een apparaat waarmee de hoofdfiguur van mijn nieuwe boek, die dus ook Jerry Goossens heet, masturbeert. Hij doet dat door het rubberen schuurvlak tegen zijn kruis te drukken, zonder schuurpapier wel te verstaan. Ik kan niet zeggen of het heel praktisch is. Zoals ik al zei: werkelijkheid en fantasie lopen in het boek door elkaar. Wat ze daar thuis van vinden? Na enig overleg heeft mevrouw Goossens zich opgeofferd voor de literatuur. Ze heeft in het boek een lesbische relatie met een schrijfster, maar ze komt er goed vanaf toch? Mijn kinderen had ik aanvankelijk andere namen gegeven, maar ze stonden erop met hun echte namen in het boek te komen.” “Heb ik ontmoet toen de Stones in 1995 in Paradiso optraden. Ik werkte op de kunstredactie van Het Parool. De senior popredacteur zou een recensie schrijven, ik moest een sfeerverhaal maken en quotejes halen bij BN’ers. In de zaal hoorde ik dat Willem-Alexander en zijn Emily er ook zouden zijn. En verdomd, op het tweede balkon, dat speciaal voor de gelegenheid was gebouwd, zag ik ze staan. Ik naar boven. Hij was er met de leden van zijn jaarclub of zo. Ik kreeg van een van die gasten een biertje. Maar hoe moest ik de kroonprins aanspreken? Grote kans dat ik meteen de zaal uitgesmeten zou worden. Ik bedacht me dat het alleen wat kon worden als ik me voordeed als iemand die hem niet kende. In mijn beste Amerikaans begon ik tegen hem: ‘Oh man, I just fucking love Amsterdam. Seeing the Stones, getting free beers.’ En hij, heel beleefd: ‘Yes, it’s nice, isn’t it?” “Een van die gasten met wie hij was vroeg me, in het Engels, of ik wel wist met wie ik stond te praten. Waarna ik tegen Willem-Alexander zei: ‘This guy told me you’re gonna be the king. That’s so fucking awesome.’ Dat vond hij niet zo leuk. ‘Who told you that?’ zei hij pinnig. Maar voor de rest stonden we leuk te kletsen. Omdat de krant ging sluiten, moest ik ervandoor. Bij het afscheid overwoog ik even in het Nederlands te zeggen ‘Hee Alex, tot kijk hè, de groeten aan je moeder,’ maar omdat hij zo aardig was kreeg ik het niet over mijn lippen. In mijn stuk voor de krant heb ik de Paroollezer toen ook een beetje in het ootje genomen: ik beschreef hoe ik er getuige van was geweest dat een nietsvermoedende Amerikaan met de kroonprins in gesprek raakte.” “Ja, dat ben ik. Toen ik veertig werd, ben ik gestopt met roken. Daarna begon ik met hardlopen en ontdekte ik dat ik steeds harder en verder kon. Ik was daar nogal verbaasd over, want ik had altijd gedacht dat het na mijn veertigste alleen maar bergafwaarts zou gaan. Ik sprak er veel over met Frank van Hellemondt, een kennis die arts bij FC Utrecht was geweest. Ik kwam erachter dat gezondheidsproblemen bij mannen als ik vooral hebben te maken met leefstijl, niet zozeer met leeftijd, Het leidde er uiteindelijk toe dat Dokter Frank en ik samen Het grote ouwe lullen boek schreven. Het is mijn eerste bestseller, we zitten nu op 20.000 exemplaren. Onlangs verscheen de vijfde druk, met een gouden opdruk: Het grote gouwe lullen boek. Ik heb nog steeds niets met sport eigenlijk, maar loop wel elke week drie keer tien kilometer.” Jerry Goossens, Ingeborg (uitgeverij Podium, € 22,99)||https://www.parool.nl/kunst-media/schrijver-jerry-goossens-ik-zei-tegen-prins-willem-alexander-you-re-gonna-be-the-king-that-s-so-fucking-awesome~b2eff0e8/
2022-09-10||Een gezicht zo ontevreden, als een donkere wolk boven ons zonnige terrasje||In de afgelopen maanden genoot ik met mijn moeder na een wandeling in het Vondelpark van een vrolijke lunch op een zonnig terrasje aan de Willemsparkweg. De mensen op het volle terras waren goedgehumeurd, de bediening opgewekt en de salades lekker. Aan het tafeltje naast ons kwam een naar schatting 40-jarig stel zitten. De vrouw droeg dure kleding en kostbare sieraden. Ze wist in de eerste paar minuten meermalen voor alle duidelijkheid luidop te roepen dat ze meer dan genoeg geld had. Dat leek evenwel weinig plezier te veroorzaken; haar gezicht was zo indrukwekkend ontevreden dat het als een donkere wolk over ons zonnige terrasje kwam te hangen. Haar vriend of man tegenover haar had minstens eenzelfde diepchagrijnige gezichtsuitdrukking en zag kans de bediening ogenblikkelijk nors af te snauwen. Het paar was non-stop aan het bellen en maakte ruzie met zo ongeveer iedereen aan de lijn. Luidop gemaakte vijandige opmerkingen en vervelende, door het mobieltje geblafte insinuaties waren voor het hele terras onmogelijk te missen. In de luttele seconden dat ze niet telefoneerden, maakten ze ruzie met elkaar. Een ruzietje op zijn tijd kan verfrissend zijn, maar voor sommige mensen lijkt een continue staat van vijandigheid normaal. Volgens onderzoek van The Daily Mail maken we gemiddeld ruim 300 keer per jaar ruzie, meestal over kleine dingen, zoals telkens weer niet het dopje op de tube tandpasta draaien. Uit dat onderzoek bleek dat ruzie het vaakst op donderdagavond plaatsvindt en dat de bonje ietsje vaker door vrouwen dan door mannen wordt begonnen. De top-3 irritaties bij vrouwen zijn opvallend toiletgerelateerd: het niet vervangen van een lege toiletrol, de wc-bril niet omhoog doen bij het plassen en licht aanlaten op het toilet. Op het werk maken mannen juist vaker ruzie dan vrouwen, vooral met collega’s of leidinggevenden. Volgens het CBS heeft ongeveer een derde van de mensen wel eens ruzie op het werk maar gelukkig is slechts bij een kleine minderheid van de werknemers (iets meer dan 2 procent) sprake van een langdurig arbeidsconflict. De meeste ruzie wordt gemaakt in de wereld van cultuur en sport. Ruzie komt ook vaker voor bij afdelingen ICT, financiële instellingen en bij openbaar bestuur en onderwijs. Goedkoop is het niet: naar schatting 15 procent van het ziekteverzuim wordt veroorzaakt door ruzie op het werk. Ruzie is sowieso niet efficiënt. Het is voor de meeste mensen een extreme energiezuiger. Chronische ruzie leidt op den duur tot mentale stress en psychische problemen. Dat werd goed geïllustreerd door het ruziënde paar dat, ontevreden met de temperatuur van de rosé, de serveerster toevoegde dat het maar goed was dat ze zo’n goede bui hadden, want ‘anders hadden ze er wel werk van gemaakt’. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/een-gezicht-zo-ontevreden-als-een-donkere-wolk-boven-ons-zonnige-terrasje~b9ad9327/
2022-09-10||Ja, ik geloof dat een dierproefvrije samenleving ooit mogelijk is’||‘Toen ik studeerde, dacht ik dat ik arts wilde worden, maar uiteindelijk zag ik het toch niet zitten om met zieke mensen te werken die ik beter zou moeten maken. Ik wilde liever begrijpen waarom mensen eigenlijk ziek worden. Zaken zoals schade aan het dna – mutaties in het erfelijke materiaal – en het ontstaan van kanker vond ik heel interessant. Ergens eind jaren 90 deed ik in Utrecht onderzoek naar de interactie tussen voedingsmiddelen. Ik keek specifiek naar de bescherming van thee tegen het ontstaan van dna-schade. Daar gebruikte ik methoden voor in reageerbuizen, en uiteindelijk ook een muizenstudie om het te bewijzen. Dat was niet alleen vreselijk complex, maar eigenlijk ook onmogelijk. Muizen drinken namelijk geen thee. Daarom voegde ik suiker toe en moest ik controlegroepen in het leven roepen. Op het laatst vroeg ik me oprecht af welke resultaten nu waar waren. In mijn optiek niet het dierexperiment. Toen het vakblad waarin we het onderzoek wilden publiceren met het verzoek kwam extra dierproeven te doen, zag ik het licht: de dierproef is niet de gouden standaard. Dat werd vervolgens de rode draad in mijn carrière. Wetenschappelijk gezien kan ik uitleggen dat de fysiologie in de darm van de muis anders is dan in die van de mens. We moeten daarom naar andere modellen toe, die dichter bij de mens staan, en die je beter naar de mens kan vertalen. De beslissing om dat te doen, was een opluchting. Maar zeker in die tijd had ik erg het gevoel dat ik tegen de stroom in aan het zwemmen was. En ja, ik denk dat het kan dat we ooit naar een dierproefvrije samenleving gaan. Vraag me alleen niet precies wanneer.’||https://www.parool.nl/wereld/ja-ik-geloof-dat-een-dierproefvrije-samenleving-ooit-mogelijk-is~b06c4f32/
2022-09-10||Handelaar Gideon Italiaander: ‘Als studenten hier één dag hebben gewerkt, bellen ze de volgende ochtend al af’||Toen Gideon Italiaander een paar weken geleden werd gebeld over een partij van tweeduizend Japanse theeglaasjes, vroeg hij meteen of ze een filmpje konden maken. In het kantoor van zijn winkel in de Havenstraat laat hij het zien op zijn telefoon. Hij vertelt hoe zijn hart begon te bonzen. “Ik zag het direct: hele pallets met grootverpakkingen, meters achter elkaar. De prijs die ze vroegen was voor tweeduizend glaasjes, maar het waren er honderdduizenden. Ik heb gebeld dat ik alles zou opkopen en ben er de volgende dag heen gereden. Mensen die verkopen willen twee dingen: geld en ruimte, je moet de handel zo snel mogelijk bij ze komen weghalen.” Dus nu staan zijn winkels vol theeglaasjes en Japanse beelden en serviezen. Niet alleen in de Havenstraat, ook de vijf andere vestigingen in Amsterdam en nog eentje in Zaandam. Het enige probleem bij zo’n grote partij: in de winkels moeten de pallets worden leeggehaald. De ene dag kunnen het er vijf zijn, de volgende dag zestig. Daar is de Nederlandse werknemer niet op ingesteld. “Eigenlijk moet je geen Nederlanders in dienst nemen, zeker niet als ze jong zijn. Ze zijn lui, willen kletsen, op hun telefoon kijken – kopje koffie, sigaretje, kopje koffie, sigaretje – en willen daarna nog de baas vertellen hoe het beter moet. Ze vinden het te chaotisch en gaan mij uitleggen dat ik de handel gedoseerd binnen moet laten binnenkomen. Alleen werkt het niet zo, de handel komt zoals die komt.” “Aziaten, Zuid-Amerikanen, mensen uit Oost-Europa. Als ze maar niet hier zijn opgegroeid. We hebben een generatie Nederlanders die op hun 24ste van school komen en niet weten wat werken is. Ze weten niets en kunnen niets, maar ze denken dat ze alles weten en alles kunnen. Een bus lossen, dat kunnen ze niet, ze kunnen niet eens een doos optillen. Als studenten hier één dag hebben gewerkt voor hun vakantiebaantje, bellen ze de volgende ochtend al af.” De winkels begonnen onder de naam Gideon Italiaander, maar inmiddels is de achternaam geschrapt. “Gideon, dat is simpeler. Geen misverstanden meer met klanten die denken dat we een Italiaanse winkel zijn. Het past ook bij me. De winkel, dat ben ik.” “Ik ben een koopman in ongeregelde handel. Wat ik in die winkels doe bestaat verder niet. Handel op ieder gebied, met een dagelijks wisselend assortiment. Ik ben een avontuurlijke koopman en de klanten zijn verslaafd aan mijn handel, daarom blijven ze komen. Ze willen het niet missen als ik iets bijzonders heb.” “Dat kan van alles zijn. Meubels, kleding, kunst, speelgoed. En ze weten: als het bij mij ligt, is het met een prijs die lager is dan waarvoor het ooit is aangeboden. Het zijn spullen die ze niet altijd van tevoren wilden hebben, maar voor dit bedrag kunnen ze het niet laten liggen.” Gideon Italiaander groeide op in de Lomanstraat, zijn ouders zaten allebei in het joodse maatschappelijke werk. De twee broers en de zus die voor hem kwamen, gingen naar het gymnasium. “Ik was een Zuid-jongetje, alleen paste ik daar niet. Op de Amsterdamse Montessorischool, aan de Apollolaan, en het Amsterdams Lyceum, daar had je toen een mavo-afdeling. Ik vond het vreselijk, ik kan nu nog steeds niet onder die poorten van het Amsterdams Lyceum doorlopen.” “Ik kon niet meekomen, alles aan school stond me tegen. Wat ik nu doe: daar moet je iets voor kunnen, maar ik paste niet in het systeem van wat op een school wordt verwacht. De leraren waren dezelfde als van mijn oudere broers en zus, die begrepen niet waarom ik het niet kon. “In die tijd hoefde je nog geen miljonair te zijn om in de Lomanstraat te wonen, mijn ouders kochten het huis voor 60.000 gulden. Ik liep in de kleren van mijn oudere broers, maar zat wel op rijkeluisscholen, waar merkkleding belangrijk was. En dan kon ik ook nog niet meekomen. Bloedonzeker, ik voelde me heel klein. Op de mavo kwam ik tussen een ander publiek, het ging er grover en ruwer aan toe dan ik gewend was tussen de Amsterdam-Zuidkindjes.” “Ik denk het, ik heb het ze niet gevraagd. Ik ken niemand meer van school. In de winkel krijg ik nu drie keer per dag mensen die zeggen dat ze bij me in de klas heb gezeten. Ik herken ze nooit.” “Ik denk het.” Na de mavo was de boodschap van zijn ouders: als je niet wilt leren, moet je werken. Onder meer als vakkenvuller in de Edah, nu Jumbo genaamd, in de Hendrik Jacobszstraat, om de hoek van de Lomanstraat. Daar tegenover zit Metamorfose, een winkel in tweedehandsboeken, platen en cd’s. “Op maandag stond die man op de Noordermarkt. Ik ging mee om het busje uit te pakken en de handel neer te leggen. Dat was het werk waar hij me voor betaalde, daarna had ik naar huis kunnen gaan, maar ik bleef er de hele dag bij. Ik kreeg er energie van, en op die markt wist ik: dit is wat ik wil gaan doen. Het was de beste manier om te leren hoe het níet moet. Miljoenen klanten op die markt, maar hij verkocht bijna niets.” “Hij stond niet zo open voor kritiek. Ik denk dat hij het prima vond, hij wilde lekker plaatjes kunnen draaien en boeken lezen in zijn winkel.” “Van mijn ouders leende ik geld om een busje te kopen. Laat ik het maar een Marokkanenbusje noemen, een ouderwetse rode Mercedes. Mijn ouders zakten door de grond, die schaamden zich diep. Ik ging op de markt staan, het was een schande, een afgang.” “Dat denk ik wel. Ik heb een gigantische neus en een opvallend joods beroep als koopman. Natuurlijk worden er grappen gemaakt – over een slimme jood, gericht op geld verdienen. Als dat op een leuke, Amsterdamse manier gebeurt, vind ik het prima. Joden zijn vaak overgevoelig. In inboedels die ik opkoop, kom ik regelmatig Mein Kampf tegen, meestal in joodse huizen. Dat boek verkoop ik gewoon.” “In Europa zijn zo weinig joden overgebleven dat je ze niet meer kunt haten. Daar is nu iets nieuws op bedacht: Israëlhaat, tegen een land dat niet in Europa ligt. Maar ik merk het niet in de zaak. Gideon is een bijbelse naam, in de winkels in Zuidoost vinden ze dat mooi. Op zondag komen ze binnen in van die prachtige Afrikaanse gewaden. Eerst gaan ze naar de kerk, dan naar Gideon.” “Hier is het nog net zoals toen ik op markt stond: alles wat binnenkomt zetten we door elkaar. Alleen komt een mooi antiek stuk niet tot z’n recht tussen die andere rommel. Daarom is de winkel in de Beethovenstraat erbij gekomen. Mooiere handel, voor iets hogere prijzen, passend bij die buurt. Maar er bleef ook goedkopere handel binnenkomen waarvoor ik geen plaats had op de Havenstraat. Toen nam ik een winkel erbij in Oost, op de Zeeburgerstraat, bij de Dappermarkt. Daar willen de klanten veel voor weinig.” “Vervolgens opende ik mijn lievelingswinkel, op het Bijlmerplein. De klanten kwamen dansend binnen: jij maakt het voor arme mensen mogelijk om dure spullen te kopen. In de Bijlmer is de sfeer totaal anders dan in Oost, veel minder grimmig. Daarom heb ik er nog een winkel geopend, op Reigersbos. En de laatste is in Noord, op de Distelweg. Veel jonge klanten die vintage kleding en meubels willen kopen. Maar ook de oude garde uit Noord, de winkel ligt vlakbij de markt op het Mosplein.” “Zeven is al te veel. Ik moest er steeds winkels bij nemen omdat het aanbod zo groot was dat het niet paste. Dat wil ik helemaal niet. Het zijn zeven teams, zeven winkels waar ik iedere dag langs moet. En dan opent zaterdag de achtste winkel op het Leidseplein. De telefoon gaat de hele dag. Over nieuwe handel, plus beslissingen die ik moet nemen over het spul dat we al hebben gekocht en in de winkels gaan leggen. Het tempo moet hoog liggen. Er komt zoveel handel bij dat de winkels snel weer leeg moeten. Daarom zijn we zo agressief geprijsd.”||https://www.parool.nl/amsterdam/handelaar-gideon-italiaander-als-studenten-hier-een-dag-hebben-gewerkt-bellen-ze-de-volgende-ochtend-al-af~b1ccee14/
2022-09-10||‘Resistente bacteriën eisen over dertig jaar wellicht meer levens dan kanker’||Blaasontsteking? Even langs de dokter voor een antibioticakuurtje. Maar voor hoe lang nog? “Bacteriën passen zich aan. Wereldwijd worden ze in rap tempo resistent, waardoor onze antibiotica bij veel bacteriën niet meer werken,” zegt Gilles van Wezel, hoogleraar moleculaire biotechnologie aan de Universiteit Leiden. “We hebben een gigantisch probleem.” “Resistentie gaat miljarden kosten in de zorg. Bacteriën die ons te slim af zijn, vormen een traag groeiend gevaar. Waar de coronapandemie razendsnel opkwam, vormt antibioticaresistentie de zogeheten ‘langzame pandemie’. Maar het gevaar komt eraan: over dertig jaar overlijden mogelijk meer mensen door bacterie-infecties dan aan kanker. Zelfs een eenvoudige ontsteking kan dan tot de dood leiden.” De vraag is dus: waar halen we nieuwe antibiotica vandaan die straks nog wel werken? Om deze vraag te beantwoorden, heeft Van Wezel een van de grootste onderzoeksbeurzen in Europa gekregen. Zijn onderzoek naar ‘slapende antibiotica’ legt een veelbelovend fundament voor de strijd tegen ziekmakende bacteriën. “In de 20ste eeuw ontdekten we met sneltreinvaart antibiotica, totdat we niets nieuws meer vonden. Nieuwe antibiotica zoeken gaat net zoals voetbalplaatjes sparen bij de supermarkt. De eerste keer dat je boodschappen doet, zijn ze allemaal nieuw. De tweede keer ook. Maar de derde en vierde keer krijg je er eentje die je al hebt. Op een gegeven moment heb je ze bijna allemaal. Dan is het ontzettend moeilijk om die laatste te vinden, je blijft maar op dezelfde plaatjes stuiten. Op dat punt zijn we nu in antibiotica-onderzoek.” “We weten dat grondbacteriën – goede bacteriën die in de grond leven – nieuwe antibiotica kunnen maken om andere bacteriën uit de buurt te houden. Maar in het lab willen ze dat niet doen. Daarom noemen we dit ‘slapende antibiotica’. Ik doe al jaren onderzoek naar de vraag wanneer die nieuwe antibiotica dan wél worden aangemaakt.” “Hiervoor moeten we eerst terug naar de natuur. De meeste antibiotica komen niet uit de fabriek, maar zijn natuurstoffen uit de grond. Schimmels en grondbacteriën zoals de Streptomyces produceren 95 procent van alle antibiotica. Die bacteriën groeien in bosgrond en krijgen daar een kakofonie aan signalen op zich afgevuurd. Deze bepalen of Streptomyces bijvoorbeeld gaan groeien of antibiotica gaan produceren. De grootste uitdaging in het lab is begrijpen welke signalen de antibioticaproductie ‘aanzetten’. “Grondbacteriën beschermen zichzelf met antibiotica tegen vijandelijke bacteriën. Grondbacteriën zitten geworteld in de aarde met een dradennetwerk, net als paddenstoelen. Als de voedingsstoffen op zijn in de grond, maken ze sporen. Die worden ergens anders heen geblazen, waar ze opnieuw uitgroeien. Om die sporen te maken breken ze hun eigen dradennetwerk af tot bouwstenen. Vijandelijke bacteriën die wel kunnen bewegen, haasten zich erheen om die bouwstenen op te eten. De grondbacteriën produceren antibiotica om hun vijanden te doden. Antibiotica zijn dus wapens, en worden alleen gemaakt tijdens de sporenvorming.” “Als ‘hongerige’ grondbacteriën hun dradennetwerk afbreken tot bouwstenen, is dat een signaal dat er antibiotica nodig zijn. Als we deze bouwstenen bij grondbacteriën voegen in het laboratorium, gaan ze inderdaad antibiotica maken. Deze signaalmoleculen zetten een ‘schakelaartje’ om, dat genen voor antibioticaproductie ‘aanzet’. Dat is echt een vertaling van wat er in de natuur gebeurt. We hebben recentelijk nog twee van zulke signaalstoffen gevonden.” “Toch hebben we nog geen nieuwe medicijnen. Zo eenvoudig is het helaas niet. Eerst moeten we de kakofonie aan signalen in kaart brengen, om te snappen hoe ze antibioticagenen activeren.” “De grondbacteriën maken antibiotica tot nu toe alleen – verrassing – in de grond. Als je vele bacteriesoorten met modder en al in de grond stopt, kun je niet zien welke signaalstoffen welke bacterie aanzetten tot antibioticaproductie. Bovendien worden onbekende antibiotica slechts in minuscule hoeveelheden gemaakt, in tegenstelling tot al bekende antibiotica. Vergelijk het met ‘goudklompjes’ die je niet ziet tussen een berg kiezelstenen. Voor medicijnen haal je nooit genoeg uit de natuur. Je zult naar het laboratorium moeten.” “We leren wel veel van de natuur. Na langdurig onderzoek weten we welke genen die (nu nog) slapende antibiotica kunnen maken. We kennen er nu al meer dan een miljoen. Maar we moeten voor elk antibioticumgen uitzoeken met welk ‘schakelaartje’ we het ‘aan’ kunnen zetten, zodat antibiotica geproduceerd worden. Als je na veel onderzoek, geld en moeite zo’n schakelaartje omzet, en je vindt geen nieuw antibioticum, dan is dat zonde. Dus waar begin je?” “De bouwstenen die signaleren dat antibiotica nodig zijn, zijn maar één regulatiemechanisme. Ik wil een stap dieper gaan. Met moderne technologie willen we alle regulatiemechanismen van de grondbacterie in kaart brengen. Daarvan kennen we nu pas zo’n 3 procent. Als we herkennen hoe antibioticagenen gereguleerd zijn, dan kunnen we voorspellen welke van die miljoen genen de kiezelstenen en welke de goudklompjes zijn.” “Ik wil een handleiding maken, zodat onderzoekers wereldwijd nieuwe medicijnen kunnen vinden. De hele wereld kan onze databases straks gebruiken.” “Er ontstaat ongetwijfeld uiteindelijk weer resistentie tegen nieuwe antibiotica, maar toch moeten we voor de komende generaties echt nieuwe vinden. Anders moeten we buitengewoon radicale therapieën gaan toepassen bij bacterie-infecties, met net zulke grimmige bijwerkingen als chemotherapie bij kanker.” “Ik ben er honderd procent van overtuigd dat er ergens antibiotica zijn waar we nu geen weet van hebben, maar die ongelooflijk belangrijk gaan zijn. We hebben nog zóveel niet geprobeerd, het is ondenkbaar dat alles is gevonden.” “Ik weet niet of dit de toekomst is. Maar zo leren we wel of we deze weg moeten blijven bewandelen. Oplossen gaan we het nooit, want resistentie zal altijd terugkomen. Wat we wel kunnen doen is het fundament leggen voor nieuwe medicijnen. Hiermee hopen we de langzame pandemie voor te blijven.”||https://www.parool.nl/wereld/resistente-bacterien-eisen-over-dertig-jaar-wellicht-meer-levens-dan-kanker~bfccc38b/
2022-09-10||Deze Instagrammers bepalen waar jonge Amsterdammers hun oesters eten en hun natuurwijntjes drinken||Hoe zonnig ook, een zomer zonder dagelijkse uurtjes op Instagram is voor menig jonge Amsterdammer een verspilde. Wie in juni op een willekeurige zomerdag zat te scrollen, zag wellicht de posts van Jonas Kooyman (32), Luna Hetsen (24) of Lot Mulder (20). Want hun bereik is groot: Kooymans @havermelkelite telt 46.000 volgers, Hetsens @schoudertassie 36.000. Hun namen moet ik opzoeken, want in principe plaatsen zij – in tegenstelling tot veel fanatieke influencers – nooit foto’s van zichzelf. Hun satire over stereotiepe jonge ste­delingen is zo raak en herkenbaar dat ik me vaak een beetje opgelaten voel over de soms exorbitante levensstijl en clichématige uitspraken – ‘Kuttt, schat, ik wilde net reserveren voor terras maar alles zit vol’ – waaraan ook ik me schuldig maak. En toen kwam op een junidag vier keer dezelfde foto voorbij op mijn tijdlijn, van deze Amsterdamse Instagrammers, samen borrelend op het terras van Café Fonteyn aan de Nieuwmarkt. Wie niet beter wist, zou een complot vermoeden van influencers die bepalen hoe hun achterban zich gedraagt, eet, kleedt. Waar die oesters eet en glaasjes natuurwijn drinkt, een pilletje neemt en gaat dansen. Ze vatten de toon van een grote groep jonge Amsterdammers. Maar ze zétten die toon ook, lijkt het, zelfs terwijl ze ’m belachelijk maken. Tijd om te onderzoeken wie deze trendsetters van de jonge Amsterdamse levensstijl zijn. Luna Hetsen begint te lachen. “Ja, wat doe je eraan? Dat is soms wel zuur aan wat ik doe. Ik doe zelf mee aan de trends die ik plaats, maar maak ze tegelijk een beetje belachelijk. Zelfspot vind ik wel belangrijk.” Jonas Kooyman: “Ik denk dat het gaat over leven in de middenklasse als jongere. Toen ik begon met studeren, was de financiële crisis van 2008 bezig, er was weinig geld of werk. Als het je toch is gelukt om in de middenklasse terecht te komen, wil je niet dalen op de sociale ladder. Daarom eet je bij het ene restaurant, niet bij het andere. En daarom drink je havermelk.” Hetsen: “Ja, dat vind ik echt een geniale naam.” Kooyman: “Dat is gebaseerd op de term aspirational class, streefklasse, bedacht door Elizabeth Currid-Halkett, een hoog­leraar stadsgeografie uit Los Angeles. Mensen in de streefklasse dragen hun identiteit uit met hun consumptie en levensstijl in de stad.” Kooyman: “Ja, al zijn mijn bezoekers op Instagram meestal tussen de 25 en 34 jaar. Ik denk dat Luna een subgroep binnen die streefklasse vertegenwoordigt.” Hetsen: “Ik weet ook niet of iedereen er zo bewust over nadenkt. Wel weet ik dat veel mensen als grapje meededen met bepaalde trends en dat het er nu als gewoonte is ingesleten. Neem het spreken met afkortingen. Toen ik mijn volgers vroeg wat voor afkortingen ze gebruikten, stond ik versteld van het woord ‘hdp’, wat voor heerliedepeerlie staat, of de ‘esma’ voor espresso martini. Ik gebruik dat weleens voor de grap, maar mensen die mij niet kennen, denken dat ik serieus zo praat.” Kooyman: “Ik denk dat wij met veel zelfspot een spiegel voorhouden. Denk aan te veel geld uitgeven in de horeca, een te duur sportschoolabonnement afsluiten. Daarmee wil ik laten zien: aan wat voor hype doen we eigenlijk allemaal mee? Ik zie in reacties ook dat mensen dat opmerken, als ze bijvoorbeeld de zwetende emoji plaatsen.” Hetsen: “Iedereen had het over de sportschool waarvoor je 110 euro per maand moet betalen, waar jij op een gegeven moment over had gepost. Toch doe ik zelf OneFit en ClassPass voor 65 euro in de maand. Eerst vond ik dat belachelijk duur, maar omdat ik het zoveel mensen om me heen zie doen, ga ik het als normaal zien.” Kooyman: “Een stad verandert altijd, dat maakt het een stad. Als kind moest ik, toen ik in de bosjes in het centrum speelde, oppassen voor naalden van verslaafden. Ik heb de stad zien veranderen: sportklasjes werden populair, mensen kochten brood bij zuurdesembakkerijen en dronken natuurwijnen. Ik vind dat nu te ver doorgeslagen: het is een soort monocultuur aan het worden, waarin iedereen ­hetzelfde is. Mensen rijden allemaal in beige kleding op hun VanMoofs. Maar dit gebeurt in veel westerse steden.” Hetsen: “Ik denk dat de stad met mij is meegegroeid, ik ben iets jonger dan Jonas. Ik hou ook van zuurdesembakkers en havermelk in de koffie. Je kunt ook zeggen dat er nu veel meer leuke koffietentjes en restaurants verspreid door de stad zijn te vinden. Maar ik vind het dubbel: het is jammer dat rauwe Amsterdamse plekken verdwijnen en de stad steeds meer onbetaalbaar wordt.” Kooyman: “Ik moet zeggen dat ik De Pijp wel vermijd. Ik vind de concentratie van het yuppenleven daar te heftig. Alles in die buurt is volledig gericht op importtwintigers uit het Gooi. De hippe sportklasjes, flitsbezorgers en horeca zijn volledig gericht op deze groep en hebben iets zielloos – de neoliberale versie van het stadsleven. Je hebt daar het type mens zitten dat zich niet zou voorstellen als je op een verjaardag binnenkomt.” Hetsen en Kooyman zijn niet de enigen met goedlopende Instagramaccounts die stedelijke mores uitlichten en bekritiseren met een plaatje en een fictieve uitspraak. Het grootste account in het genre zou weleens dat van Lot Mulder kunnen zijn, die een stereotype ‘Amsterdamse meid’ parodieert op @dehaarclipvanmarieclaire, met 104.000 volgers. Al was zij niet de eerste: dat was @garnalo, die stereotype uitspraken uit de muziekwereld parodieerde. De formule: plaats een foto van een voorwerp dat voor je doelgroep herkenbaar is, voeg een zinnetje toe waarin je een gewoonte of een veelgehoord citaat van je doelgroep beschrijft en de likes stromen binnen. De schoudertas van Hetsen is er eentje die veel Amsterdamse meiden dragen. Een tekst die je ernaast kunt aantreffen: ‘Schat, wij moeten echt ff normi doen met boven onze stand leven’. Dat de formule werkt, blijkt uit hun ­volgersaantallen. Op die junidag zaten de mensen achter @dutch_affirmations en @glitterplaatjes met Hetsen en Kooyman te borrelen bij Fonteyn. Ze deelden alle vier een foto ervan, en die ene borrelfoto bereikte via hun accounts 214.000 mensen. Hetsen: “Ik denk dat je je eigen invloed altijd zal onderschatten. Als ik een bericht plaats, is dat soms binnen enkele minuten al 30.000 keer bekeken. Ik vind het bijna creepy om te bedenken hoe het zou zijn als die duizenden mensen voor me zouden staan. Je beseft niet dat het aantal dat op je account staat over echte mensen gaat. Dat het, wanneer je het je werkelijk probeert in te beelden, een heel dorp is. Daarom heb ik niet zo snel door dat ik met mijn account mensen er echt toe aanzet om bepaalde dingen te doen of te normaliseren.” Van coördinatie, of zelfs kartelvorming tussen de Instagrammers blijkt geenszins sprake. Liever gaan ze voor inspiratie te rade bij hun eigen vrienden. Logisch: die zitten immers in hun eigen doelgroep en de doelgroep van elk account verschilt toch enigszins – hoewel ze alle betrekking hebben op het gedrag van Nederlandse jongeren. Lot Mulder: “In mei 2020 zag ik op een dag dat ik brak was en niets te doen had @garnalo voorbijkomen. Ik dacht toen: laat ik ook zo’n account maken en met de hype meedoen. De eerste dag heb ik wel 75 berichten geplaatst, binnen een week had ik 2000 volgers. Terwijl dat niet de bedoeling was.” Mulder: “Nou, ik wilde eerst gewoon vrouwelijke studenten typeren, niet per se het corps. De eerste berichten die ik plaatste, waren dingen die ik had opge­vangen bij vriendinnen, van wie sommigen wel lid zijn, maar anderen ook niet. Mensen reageren altijd met verbazing als zij zien dat ik het account run. Ik ben zelf geen lid van een studentenvereniging, al denken veel volgers dat. Toch betrap ik mezelf erop dat ik vaak zelf ook praat in Marie-Clairetaal, met stopwoordjes als I can’t.” Hetsen: “Ik ben meermaals herkend in Mexico toen ik daar op reis was. Veel Amsterdammers gingen erheen tijdens corona, vanwege de daar soepele quarantaineregels. Buitenlanders snappen er geen bal van als ik herkend word. Ik werd door een Nederlandse jongen herkend, die met een Nieuw-Zeelandse jongen was. Die Nieuw-­Zeelander vroeg of we elkaar kenden. Ik zei: ‘Nee, hij volgt mijn account.’” Mulder: “Ik heb een feestje voor mijn volgers gegeven in Bar Italia. We hebben het vanwege corona moeten verzetten, maar het was uiteindelijk uitverkocht. Dat werd me gevraagd door een vriend die in de evenementensector zat. Daar ­liepen veel moppies rond, maar ook der­tigers, veer­tigers, en verrassend veel mannen. Dat was heel gaaf.” Hetsen: “Dat was nooit mijn insteek, al zegt elke Instagraminfluencer dat.” (lacht) “Nee, ik heb er echt wel over getwijfeld. Het voelde eerst raar. Nu denk ik: ik besteed tijd aan het account, ik mag er geld aan verdienen, dan mogen mensen ook het account gratis bekijken. Ik ben er wel transparant over met wie ik samenwerk.” Kooyman: “Omdat ik journalist ben, ben ik heel terughoudend in samenwerkingen, zodat ik belangenverstrengeling voorkom. Aan het begin deed ik nog wel eens aan unboxing: van boeken tot dure huidverzorgingsproducten. Maar ik verdien vooral aan de nieuwsbrief die ik via mijn account promoot, een paar euro per nieuwsbrief. Daarin schrijf ik langere essays over de havermelkelite en geef ik leestips.” Mulder: “Ik studeer weliswaar creative business, maar had nooit bedacht om mijn werk hiervan te maken. Het is echt per toeval zo gelopen. Ik moet je eerlijk zeggen dat ik het meeste geniet van berichten waar ikzelf veel waarde aan hecht. Ik heb een relatie met een vrouw en post altijd veel rondom Pride, al krijgen die berichten de minste likes. Ik weet dat binnen mijn doelgroep, zeker bij studenten die lid zijn van verenigingen, mensen zich soms niet comfortabel genoeg voelen om ervoor uit te komen dat ze homoseksueel zijn.” Het blijft echter niet bij advertorials alleen. De Instagrammers worden door de doelgroep tevens gezien als praatpaal of uitlaatklep. Regelmatig vraagt Hetsen bijvoorbeeld ‘brakke errors’ aan haar volgers, of Kooyman ‘de meest havermelkelite momentjes van het weekend’, om vervolgens de leukste inzendingen uit te lichten. Dat doen ze naar eigen zeggen in principe om het Instagramalgoritme bij te benen: waar dat vroeger gericht was op enkel de meeste likes, gaat het nu ook om interactie met je volgers. Ze zijn zich er immers van bewust dat Instagramfaam niet voor eeuwig is. Het sociale medium verliest nu al terrein op TikTok. In de woorden van Kooyman: “Op een gegeven moment wordt het als Facebook, dan zitten er alleen nog boomers op.” En tegen Hetsen is weleens gezegd dat ze een tassenlijn moet beginnen. “Maar ja, ik ben niet zo’n influencer van Ex on the Beach die dat dan meteen doet.” Voor alle drie staat vast: voorlopig werkt de Instagramformule nog (en een blik op de rekening bewijst wel dat ze alle drie nog altijd het prototype van hun eigen stedelijke stereotiepe stadsjongere belichamen: één dronk vier IJwit, de ander vier sauvignon blanc, de derde vier Le Kerne Cider). Maar met de faam komen ook verrassende morele plichten. Volgers zoeken Kooyman, Hetsen en Mulder regelmatig op om persoonlijke sores te delen. Dat kan er heftig aan toe gaan. Hetsen: “Ik had eens een rubriekje bedacht waarbij ik een bericht doorplaatste van meisjes die advies nodig hadden over hun datingleven. Toen stuurde iemand een filmpje in waarin ze het had over een jongen die haar tijdens de seks poppers onder de neus duwde. Zelf ver­telde ze het met een lach in dat filmpje, dus heb ik dat doorgeplaatst. Ik kreeg daar best wel heftige reacties op. Mensen zeiden: wat de fack, dit moet je niet normaliseren! Toen heb ik dat verhaal verwijderd en ook mijn excuses aangeboden.” Mulder: “Mensen vragen elke dag advies aan mij, soms met lappen tekst. Gister nog vroeg iemand van achttien of ze met haar vriendin van eenentwintig ergens in Amsterdam uit kon gaan. Dat is dan heel simpel. Maar er zijn ook mensen die zelfmoordneigingen hebben of het hebben over hun gescheiden ouders, of hun terminaal zieke vader.” Hetsen: “Soms krijg ik berichten van meiden die zeggen: ik ben verkracht, kun je me helpen? Ik vind het niet ethisch om daarop te reageren. Ik heb weliswaar een psychologiestudie afgerond, maar verwijs door naar professionele hulp. Er staat tegenover dat ik ook een keer een bericht kreeg van iemand die in een depressie zat en zei: ik lach tenminste elke dag nog door jouw berichten.”||https://www.parool.nl/ps/deze-instagrammers-bepalen-waar-jonge-amsterdammers-hun-oesters-eten-en-hun-natuurwijntjes-drinken~bb9b12c0/
2022-09-10||In 2017 lag Tineke Veuger 21 dagen op de ic: ‘Ik ben er nog steeds niet van bijgekomen’||Trots laat Tineke Veuger (59) de vlinderstruik in haar kleine maar zonnige tuin in Tuindorp Oostzaan zien. “Hij groeit hier als kool,” vertelt ze met samengeknepen ogen tegen het felle zonlicht. “Een vriendin van me komt me af en toe helpen met de tuin.” Ze wijst op de scootmobiel die naast de struik staat. “Ik ben tegenwoordig niet meer zo mobiel. Maar ik heb goede contacten hier in de buurt, gelukkig.” Veuger groeide ook op in Tuindorp Oostzaan, in een gezin met elf kinderen. “En de huizen hier zijn compact,” zegt ze lachend. “We sliepen met zijn allen in stapelbedden, maar dat deden we gewoon in die tijd. Dat was hier heel normaal.” Aan haar jeugd heeft ze veel gelukkige herinneringen. “Tuindorp was, en is eigenlijk nog steeds, een dorp. Het was dan wel Amsterdam, maar we kwamen zelden in ‘de stad’. Hier in het dorp wist ik van bijna iedereen wel waar ze woonden en wie ze waren.” Toch was Veugers jeugd niet zonder complicaties. “Ik had altijd alles. Ik had een beugel en een bril. En later was ik de enige in mijn familie die een tweeling kreeg,” zegt ze weer met een lach. Die bril en die beugel zaten haar niet zo dwars, maar waar Veuger wel veel last van heeft gehad is de jeugdvergroeiing in haar rug. “Mijn ruggengraat maakte een S-bocht en daarvoor was ik onder behandeling bij een dokter in ‘de stad’. Hij vond me te jong nog om te opereren, dus heb ik jaren in een gipsbedje gelegen.” Dat gipsbedje, een soort mal waarin Veuger moest slapen en die haar rug in de juiste houding had moeten helpen, heeft helaas niet het gewenste effect gehad. “Mijn rug is zo’n beetje de rode draad door mijn levensverhaal,” zegt Veuger. “In de onderste helft van mijn rug staan de wervels eigenlijk direct op elkaar, en dat zorgt voor veel ongemak. Er zijn periodes geweest dat het wel ging, maar het heeft altijd voor pijn gezorgd. Mede daarom ben ik op een gegeven moment afgekeurd om te werken.” Niet kunnen werken vond Veuger jammer, maar het weerhield haar er niet van zich nuttig te maken. Jarenlang deed ze vrijwilligerswerk bij buurthuis de Evenaar en sociale maatschap Doras. Bovendien had ze het als alleenstaande moeder druk zat met haar drie zoons. “Ik ben gescheiden toen mijn kinderen nog klein waren. We verhuisden van Den Helder terug naar Tuindorp. Dat was best een moeilijke tijd. ‘Ik moet ze niet laten zien dat we een uitkering hebben,’ spookte er door mijn hoofd. Doodsbang was ik dat ik het allemaal fout deed en ze de jongens bij me weg zouden halen.” In die tijd heeft Veuger veel gehad aan haar familie. “Mijn broer, zussen en schoonzussen hebben altijd voor me klaar gestaan. Ze hielpen me, en hielden me ook de hand boven het hoofd als er familie-uitjes waren die ik eigenlijk niet kon betalen.” Ook de laatste jaren heeft ze veel aan haar familie. In 2017 kreeg Veuger namelijk een dubbele longontsteking, waarvoor ze opgenomen moest worden op de ic. “Ze zeggen wel eens dat één dag op de ic net zo zwaar is als het rennen van een marathon. Nou, ik heb daar 21 dagen gelegen. Daar ben ik nog steeds niet van bijgekomen. Voor de opname kon ik gewoon fietsen, nu ben ik afhankelijk van een rollator of de scootmobiel buitenshuis.” Om haar familie te bedanken wil Veuger graag een etentje organiseren voor 22 man, maar daar heeft ze het budget niet voor. “Ik had al weinig geld, maar omdat mijn volwassen zoon bij me inwoont, heb ik te maken met de kostendelersnorm (zie kader) en word ik gekort op mijn uitkering. We zijn nu afhankelijk van de voedselbank, dus een etentje zit er niet in.” Toch zou Veuger, ter gelegenheid van haar zestigste verjaardag die eraan zit te komen, graag haar broers en zussen in de watten willen leggen. Een bijdrage aan haar etentje zou daarom bijzonder welkom zijn. Stuur uw reactie met vermelding van telefoonnummer naar aha@parool.nl. Meer info: amsterdammerhelptamsterdammer.nl||https://www.parool.nl/ps/in-2017-lag-tineke-veuger-21-dagen-op-de-ic-ik-ben-er-nog-steeds-niet-van-bijgekomen~bd4003d5/
2022-09-10||Hoe de Amsterdamse bouwmeesters al eeuwen circulair bouwen||Toen in de laatste decennia van de vijftiende eeuw een bakstenen stadsmuur rond Amsterdam moest worden gebouwd, was een van de grote vragen waar al dat materiaal vandaan moest komen. Amsterdam ligt in een drassig gebied. Klei om stenen mee te bakken is hier niet voorhanden. De baksteen moest daarom worden geïmporteerd en daar hing een prijskaartje aan. Bij gerechtelijke uitspraken werden burgers daarom nogal eens veroordeeld tot het betalen van een steenboete. Tussen 1490 en 1552 werden in Amsterdam zeker 123 steenboetes uitgedeeld, naast boetes die levering van zand of kalk voorschreven. Dit waren doorgaans hoge vermogensstraffen, die burgers flink in de problemen konden brengen. Niet alleen baksteen, ook natuursteen en hout moesten altijd worden geïmporteerd, soms over enorme afstanden. Natuursteen kwam doorgaans uit de Zuidelijke Nederlanden of uit de omgeving van het Duitse Bentheim. Bouwhout kwam vaak van nog veel verder weg; er zijn voorbeelden uit het oosten van Duitsland en Scandinavië, maar ook uit het Baltisch gebied. Dat men zuinig was op die materialen, zal niemand verbazen. Hoe zuinig, blijkt vaak bij bouwhistorisch onderzoek, bijvoorbeeld in de Zuiderkerk. De bouw van de Zuiderkerk nam meer dan tien jaar in beslag. Op 14 juli 1603 begon men met de fundamenten en iets meer dan een maand later kon de eerste steen al worden gelegd. Die steen was allerminst nieuw. Omdat Amsterdam in de jaren daarvoor flink was uitgebreid, was men twee jaar voor die eerste steenlegging begonnen met de sloop van de oude stadsmuur. Het onderste stuk van de muur bleef als kademuur bestaan, maar de bakstenen daarboven verdwenen uit het straatbeeld. De stenen werden opgeslagen en even later gebruikt bij de bouw van de kerk. In 1608 werd de kap op de kerk gezet en met Pinksteren 1611 kon het gebouw met een dienst in gebruik worden genomen. De voltooiing van de 68 meter hoge toren op de hoek van de Zandstraat en de Zanddwarsstraat volgde later. Het werd de eerste toren bij een protestantse kerk in Nederland en het was tevens het eerste torenontwerp van Hendrick de Keyser. Boven de vierkante, in baksteen uitgevoerde onderbouw volgt een achtkant van zandsteen met daarboven een met lood en leien beklede houten spits. Het werk was – getuige het jaartal boven de wijzerplaten – in 1614 gereed. Ook bij de bouw van de toren werd gebruik gemaakt van oudere bakstenen. In de onderbouw zijn forse stenen aangetroffen, veel te groot voor wat in de zeventiende eeuw gangbaar was. De maten komen vrijwel overeen met de exemplaren die nog in de vijftiende-eeuwse Schreierstoren zijn te vinden. Dankzij hergebruik werd economisch gebouwd, grondstoffen kregen op een vanzelfsprekende manier een tweede leven. Niet alleen baksteen werd opnieuw gebruikt. Ook in houtconstructies kan vaak ouder hout worden aangetroffen. Het is een bekend fenomeen dat achter voorgevels uit de achttiende en de negentiende eeuw vaak oudere huizen schuilgaan. In plaats van hun huizen te slopen en nieuw te bouwen, kozen de Amsterdammers er in die tijd nog voor het casco van hun huis grotendeels te laten staan. Soms besloot men de kapconstructie op te tillen en het huis een extra verdieping te geven. Er werd een nieuwe gevel voor gezet, er kwam een achterhuis bij, het interieur werd van stucplafonds voorzien. Het materiaal dat voor de bouw van zo’n huis werd gebruikt, was soms nóg ouder. De indruk ontstaat dat hergebruik van hout met name plaatsvond in tijden van krapte. Schaarste leidde tot hogere prijzen en hergebruik was in zulke gevallen extra aantrekkelijk. Vooral tijdens de grote stadsuitbreidingen werden in korte tijd duizenden gebouwen neergezet, waarvoor onoverzienbare hoeveelheden hout en bakstenen nodig waren. Tijdens de Derde Uitleg werden in circa vijftien jaar tijd ongeveer 3850 gebouwen gerealiseerd, en de vraag naar eikenhout was in die jaren enorm. Hoe gespannen de houtmarkt op dit moment was, bleek ook uit het onderzoek naar de Noorderkerk. Op 16 april 1623 werd de eerste preek in de kerk gehouden, maar onderzoek van hout in een van de aanbouwen maakte duidelijk dat voor de kapconstructie daarvan hout uit het jaar 1497 was gebruikt. De grote vraag naar hout zorgde ervoor dat in de meest uiteenlopende gebieden en steeds verder weg in Europa hout voor de Amsterdamse markt werd gezocht. Het huis op Noorderdwarsstraat 7 heeft een gevel uit 1880, maar bezit aan de achterzijde een veel oudere kap en balklagen, rond 1700 gebouwd met hout uit het gebied rond het Onegameer in Karelië, ten noordoosten van Sint-Petersburg. De omgang met bouwmaterialen veranderde aan het einde van de negentiende eeuw radicaal. De bouwtechniek vernieuwde in deze tijd voortdurend. Het gebruik van ijzer werd steeds gebruikelijker en door de aanleg van kanalen, havens en spoorlijnen werden transportroutes geopend die voorheen niet beschikbare materialen konden aanvoeren. Door de opkomst van nieuwe gebouwtypen en nieuwe eisen aan functie, comfort en gebruik, besloten eigenaren en opdrachtgevers aan het einde van de negentiende eeuw steeds vaker om een bestaand gebouw helemaal te slopen en te vernieuwen, zeker als dat gepaard ging met schaalvergroting. Men had behoefte aan grotere oppervlakten, bijvoorbeeld voor kantoren, banken of verzekeringsgebouwen. Gelukkig wordt sloop tegenwoordig steeds minder vanzelfsprekend, al zijn er nog steeds veel gebouwen die uit het stadsbeeld dreigen te verdwijnen. Dat dit lang niet altijd nodig is, kunnen we leren van vroegere generaties, die in sommige opzichten veel verstandiger waren dan wijzelf. Gabri van Tussenbroek is hoogleraar Stedelijke identiteit en monumenten, in het bijzonder van de stad Amsterdam aan de Universiteit van Amsterdam.||https://www.parool.nl/amsterdam/hoe-de-amsterdamse-bouwmeesters-al-eeuwen-circulair-bouwen~bf59fc47/
