2022-09-22||Nederlands elftal wint ondanks blessures van Polen ||Al na één minuut moest Teun Koopmeiners met een brancard van het veld gedragen worden met een nare hoofdblessure. En na rust stapte spits Memphis Depay hoofdschuddend op, nadat hij zich verstapte in een verder onschuldig duel. Ogenschijnlijk een spierblessure, mogelijk te verklaren door zijn gebrek aan spelritme. De wedstrijd zelf bood bij vlagen wel plezier, ook met het oog op het naderende WK in Qatar. De openingsgoal was na twaalf minuten zelfs van zeldzame schoonheid. In een kunstig patroon van 21 aaneengesloten passes speelde Nederland zich naar het Poolse doel, van links naar rechts, met het slotstuk-in-versnelling als absoluut hoogtepunt. Denzel Dumfries zette de combinatie zelf op met een krachtige loopactie, eerst naar buiten en vervolgens binnendoor. Via Steven Berghuis en een heerlijk balletje van Memphis Depay haalde de rechtsback de achterlijn, waarna Cody Gakpo alleen maar hoefde binnen te tikken: 1-0. Aan de zijlijn klapte Van Gaal uitbundig. Een doelpunt dat exact verbeeldt wat de bondscoach beoogt met zijn speelwijze richting het WK, door hemzelf ooit ‘1-3-4-1-2’ genoemd. Een systeem waarin voortdurend ruimtes moeten ontstaan voor loopacties, zowel vanuit het middenveld als over de vleugels. Niettemin maakte Oranje daar na die openingsgoal te weinig gebruik van. Thuisploeg Polen bood ruimte en gelegenheid genoeg, Nederland was de baas op het veld, maar te vaak strandde het spel in slordigheden. Andersom had de debuterende keeper Remko Pasveer weinig om zich druk over te maken. Defensief kwam Oranje niet of nauwelijks in de problemen, voor het eerst in tijden leidend tot ‘de nul’. De verdediging krijgt bovendien steeds meer vastigheid. Voor zijn driemansdefensie heeft Van Gaal zijn keuzes voorlopig gemaakt: Nathan Aké, Virgil van Dijk en Jurriën Timber kregen wederom de voorkeur boven onder anderen Stefan de Vrij en Matthijs de Ligt. Zondag tegen België zal Van Gaal ongetwijfeld spelers wisselen, maar voorlopig is de concurrentiestrijd beslecht. De invulling van het middenveld ligt richting Qatar nog enigszins open. In Warschau kreeg Koopmeiners de kans aan de rechterkant, als beloning voor een vooralsnog uitstekend seizoen met Atalanta Bergamo. Maar al na één minuut moest de middenvelder naar de kant, na een harde botsing met tegenstander Karol Linetty rond de middenlijn. De schrik over die klap was voelbaar in het Poolse stadion, zeker toen Koopmeiners lange tijd volledig stil in het gras bleef liggen. Onder applaus werd de middenvelder op een brancard van het veld gedragen, vervangen door Steven Berghuis. De Ajaxmiddenvelder speelde in die rol uitstekend, betrokken bij haast iedere aanvalsopzet van Oranje. Na rust kreeg ook Marten de Roon speelminuten als vervanger van Frenkie de Jong, voorlopig de enige echt onbetwiste middenvelder in de beoogde WK-ploeg. Dat veranderde het algemene spelbeeld niet direct, Oranje bleef de dominante ploeg, al kreeg invaller Arek Milik na 52 minuten wel een enorme kans. Na een uur was het duel aan de overkant beslist. Vanuit wederom een goede aanvalsopzet werd invaller Vincent Janssen diep in het strafschopgebied bereikt door Steven Bergwijn. De Antwerpspits legde de bal perfect neer voor de doorgelopen Ajacied, die feilloos scoorde: 2-0. Gedegen speelde Oranje de wedstrijd uit, waarbij naast de 38-jarige Pasveer ook Ajacied Kenneth Taylor in de slotfase zijn debuut mocht maken. Nederland behield moeiteloos zijn overwicht, maar scoorde niet meer.||https://www.parool.nl/sport/nederlands-elftal-wint-ondanks-blessures-van-polen~b594a8ad/
2022-09-22||Steekincident op Slotermeerlaan in Amsterdam-West, verdachte aangehouden||De politie kon niet zeggen hoe ernstig het slachtoffer gewond is geraakt. De verdachte is op de openbare weg aangehouden, maar verder kan in het kader van onderzoek niet worden gedeeld waar hij is gearresteerd. De politie zoekt getuigen en camerabeelden. “Mocht er iemand gepasseerd zijn tijdens het incident of vanuit zijn woning iets hebben gezien, dan kan dat ons helpen,” zegt een woordvoerder.||https://www.parool.nl/nederland/steekincident-op-slotermeerlaan-in-amsterdam-west-verdachte-aangehouden~b6882687/
2022-09-22||Ajaxkeeper Remko Pasveer (38) debuteert tegen Polen onder de lat bij Oranje||Ook PSV’er Cody Gakpo heeft een basisplaats. De andere negen basisspelers werden min of meer verwacht. Zo staan onder anderen Ajacieden Jurriën Timber, Daley Blind en Steven Bergwijn om 20.45 uur aan de aftrap van het Nations Leagueduel. Pasveer is niet de oudste debutant ooit in Oranje. Dat blijft Sander Boschker, die als doelman van FC Twente in 2010 39 jaar oud was toen hij (zijn enige) interland keepte tegen Ghana (4-1). Ook Pasveer begon zijn carrière bij FC Twente. Via Heracles, Go Ahead Eagles, PSV en Vitesse belandde hij in 2021 bij Ajax. Daar was hij vorig jaar bij twintig duels eerste keeper. Dit seizoen is Pasveer bij Ajax de onbetwiste eerste keeper. Met zijn uitverkiezing stuurt Pasveer Jasper Cillissen en Mark Flekken donderdag naar de bank. Andries Noppert maakt geen deel uit van de selectie. Hij bekijkt de wedstrijd vanaf de tribune. Oranje begint om 20.45 uur als koploper in Groep 4 van de A-divisie aan de wedstrijd met Polen.||https://www.parool.nl/sport/ajaxkeeper-remko-pasveer-38-debuteert-tegen-polen-onder-de-lat-bij-oranje~b317a075/
2022-09-22||Huisbioloog van Artis gaat na 30 jaar met pensioen: ‘De humor in de natuur helpt om een verhaal te vertellen’||Het wordt een afscheid in stijl. Educatie-ecoloog Charlotte Vermeulen heeft voor de collega’s een afscheidslezing voorbereid vol anekdotes, bespiegelingen en herinneringen aan haar jaren in Artis. Een van de onderdelen is een quiz met tamelijk onmogelijke vragen, want publieksparticipatie is een voorwaarde om de boodschap over te brengen. En, heel belangrijk, er mag worden gelachen. “Humor helpt om een verhaal te vertellen. Er zit ook veel humor in de natuur. Waarom hebben mannelijke zoogdieren tepels terwijl ze er meestal niets mee doen? Het is interessant om daar over na te denken, en nog leuk ook.” Na meer dan dertig jaar verhalen vertellen, neemt Vermeulen afscheid van Artis. Het pensioen verschaft allerlei nieuwe mogelijkheden, zoals die droomreis naar Borneo om de neusaap in zijn natuurlijke habitat te zien, maar het is ook onwerkelijk om af te zwaaien. “Artis was mijn werk, maar ook mijn hobby. Ik heb hier met heel veel plezier een groot deel van mijn leven doorgebracht. Ik heb lang de illusie gekoesterd dat ik onmisbaar ben, maar dat is natuurlijk niet zo. Mijn jonge collega’s kijken op een heel andere manier naar het werk. Zij komen met nieuwe ideeën. Dat is heel goed.” Met Vermeulen vertrekt wel een wandelende bron van kennis over wat er allemaal gebeurde in Artis in een halve eeuw tijd. Wie kan er straks nog vertellen over de stadsnomaden die ’s nachts over het hek klommen om in het zeeleeuwenbassin te zwemmen? Wie was van de partij toen eind jaren tachtig het fokprogramma van de gorilla’s van start ging? “De dieren hadden geen idee. Er is een tv geplaatst met beelden van de geboorte van een gorilla. Daar zaten ze geïnteresseerd naar te kijken. Een collega die net moeder was geworden, gaf het goede voorbeeld door haar baby aan de andere kant van het glas de borst te geven.” Vermeulen kwam in 1989 bij Artis in dienst als opvolger van Han Rensenbrink, schrijver en hoofd van de educatieve dienst. Rensenbrink had in de jaren vijftig landelijke bekendheid gekregen als presentator van het tv-programma Wie wil er mijn marmotje zien? “Hij nam elke week een dier mee naar een studio vol kinderen om er uitleg over te geven,” vertelt Vermeulen. “Dat was de benadering van die tijd: kijk eens wat een bijzonder dier ik nu weer voor jullie heb meegebracht. Dat is tegenwoordig echt ondenkbaar. Het is zo anders geworden. De dierentuin van toen zou nu waarschijnlijk nog dezelfde dag worden gesloten.” De bioloog heeft al die veranderingen zien voorbijkomen. “Toen ik bij Artis ging werken, was er al een beleid om meer ruimte voor dieren te creëren. Het was groot feest, toen we een stuk braakliggend terrein achter de dierentuin konden toevoegen. Daar is onder meer het nieuwe olifantenverblijf, echt een mooi voorbeeld van een modern verblijf dat recht doet aan het natuurlijk gedrag van de dieren. Daar komt ook het nieuwe onderkomen van de leeuwen. Het is een voortdurend proces om minder soorten een betere plek te geven. Terwijl het er vroeger om ging om zo veel mogelijk dieren te kunnen laten zien.” De ontspannen omgang met dieren ging indertijd nog samen met een waar bombardement van informatie voor de bezoeker. “Die arme mensen kregen enorme lappen tekst te verwerken. Er was ontzettend veel kennis in huis, en die moest bij voorkeur volledig worden gedeeld. Alleen al de dierentuingids besloeg tachtig pagina’s. Tegenwoordig lezen mensen veel minder graag en doen we dus meer met beeld. Er zijn audiotours gekomen en pluktuinen waar rondleiders mensen kunnen laten ruiken en proeven. Alle zintuigen komen aan bod. Het is allemaal een stuk speelser geworden.” Niet alleen de vorm, ook de inhoud van de boodschap is sterk veranderd. De klassieke verzameltuin van zoveel mogelijk soorten is een ontmoetingsplek geworden voor mens, dier, plant en microbe. Het kijken naar dieren heeft plaatsgemaakt voor het nadenken over de levende natuur waarin alles zijn plek heeft, van de bacterie tot de mens. “De kernboodschap van alle verhalen is dat we zuinig moeten zijn op de aarde en de natuur,” zegt Vermeulen. “Ook om zelf als soort te kunnen overleven. De bezoekers komen hier natuurlijk vooral voor hun plezier, maar we hopen dat ze die boodschap wel degelijk mee naar huis nemen.” Een van de mijlpalen in het contact met de bezoekers was de komst van een website. “Dat was in 1997. Het voorstel kwam van een paar collega’s die verstand hadden van computers. Internet was er natuurlijk nog nauwelijks. Het was allemaal heel basaal, maar we waren wel de eerste dierentuin in het land met een website. Een van de onderdelen was een handleiding voor leerlingen die informatie wilden hebben voor een werkstuk. Dat ging voor die tijd allemaal met de post. We hadden een mevrouw in dienst die uit grote stapels oude tijdschriften plaatjes knipte van leeuwen en olifanten, om naar de kinderen te kunnen sturen.” Zoekend naar originele invalshoeken was Vermeulen eind jaren negentig ook de geestelijk moeder van de aandacht in Artis voor homoseksueel gedrag bij dieren. “Aanleiding was een verzoek van de Schorerstichting vroeg of ik een rondleiding kon organiseren. Ik was meteen enthousiast. Onderzoekers in het veld deden voortdurend waarnemingen van homoseksualiteit bij dieren, maar uit ongemak werd dat doorgaans vertaald als speels of dominant gedrag. Maarten Frankenhuis was directeur, en hij vond het ook een prima onderwerp. We gingen enkele jaren later tijdens de Gay Games weer rondleidingen geven en lezingen houden in het park. Er was veel vraag naar.” De aandacht voor lhbtq in het dierenrijk maakte wel een kenmerkende ontwikkeling door, merkt de bioloog op. “De eerste keer dat we een rondleiding gaven, zag het zwart van de journalisten. De internationale pers was massaal uitgerukt om verslag te doen van wat er nu weer in Amsterdam gebeurde. Na een tijdje was de sensatie er van af, en ebde de belangstelling weg. In 2019 heb ik nog een lezing gegeven ter gelegenheid van Amsterdam Pride, en toen zat de collegezaal van Artis vol met jonge mensen die ook helemaal niet ingewikkeld of besmuikt deden over het onderwerp. Het was gewoon belangstelling voor een interessant onderwerp. Heel goed vond ik dat.” Tussen de werkzaamheden in Artis door, reisde Vermeulen naar alle uithoeken van de wereld in het gezelschap van haar partner René Dekker, onderzoeker bij Naturalis. “Hij is een fanatieke vogelaar en heeft me besmet met het virus. We gaan geregeld op expeditie. We hebben een keer acht dagen op een berg in Noord-India in de vrieskou gebivakkeerd om een sneeuwpanter te zien. Dat is ook gelukt. In Nieuw-Guinea gingen we met vijf lokale gidsen op zoek naar Bruijns boshoen. We zijn toen vreselijk verdwaald. Na afloop bekenden de gidsen dat ze eigenlijk vissers waren en nog nooit zo ver in het bos waren geweest.”||https://www.parool.nl/ps/huisbioloog-van-artis-gaat-na-30-jaar-met-pensioen-de-humor-in-de-natuur-helpt-om-een-verhaal-te-vertellen~b87160d6/
2022-09-22||Opinie: ‘Personeelstekort in kinderopvang zorgt voor domino-effect’||‘Gefeliciteerd met de kleine! Hoe gaat het? Vraag: is het jou inmiddels gelukt een plekje te bemachtigen bij de kinderopvang? Ik heb zeven inschrijvingen staan, maar er is nergens plek. Moet over acht weken weer beginnen met werken, ik wil wel echt weer aan de slag hoor.’ Dit berichtje stuurde een vriendin nadat ze mijn maandenlange, wanhopige zoektocht naar kinderopvang van dichtbij had meegemaakt. Doordat het zo moeilijk bleek een plek voor onze dochter bij een kinderdagverblijf te bemachtigen, kwam het scenario dat mijn vriend zijn of ik mijn baan zou moeten opzeggen, opeens heel dichtbij. En wij zijn natuurlijk niet de enigen: het gebrek aan kinderopvang is een groot en steeds groter wordend probleem. En dat heeft meer gevolgen dan enkel het feit dat nieuwe moeders hun werkgever moeten laten weten dat ze toch niet terugkeren naar hun werk. Het gebrek aan opvang is het startpunt voor oplopende tekorten in andere branches. Het remt de arbeidsparticipatie van vrouwen en versnelt de exodus van middeninkomens en jonge gezinnen uit steden. Het is een veelkoppig monster met grote gevolgen, dat met de grootste prioriteit moet worden bestreden. Op dit moment heeft de kinderopvangbranche een tekort van 4000 medewerkers dat kan oplopen tot 35.000 medewerkers in 2025. Locaties sluiten noodgedwongen hun deuren. Nu zult u wellicht denken: elke branche kampt met een personeelstekort. Maar het tekort aan medewerkers in de kinderopvang heeft een sneeuwbaleffect op de tekorten in alle branches, want ouders die noodgedwongen thuisblijven omdat er geen opvang is voor hun kinderen, zijn niet aan het werk. Het gevolg? Nog minder arbeidskrachten in een toch al stagnerende markt door het gebrek aan personeel in algemene zin, én afnemende arbeidsparticipatie (en dus economische zelfstandigheid) van vrouwen. En waar wij in Nederland alle zeilen bijzetten om mensen, vooral vrouwen, te verleiden meer te gaan werken zal het gebrek aan opvang een tegenovergesteld effect bereiken. De landelijke maatregel om de kinderopvang betaalbaarder te maken vanaf 2025, waardoor de vraag alleen maar zal toenemen, zal geen enkele impact hebben wanneer er geen personeel is. Het grote personeelstekort in de kinderopvangbranche kan zorgen voor een verder oplopend algeheel personeelstekort en is een potentieel gevaar voor de economie, het onderwijs en de zorg. Er is dan ook alles aan gelegen om de kinderopvangbranche vlot te trekken. Om personeelstekorten op te lossen, zal op korte termijn het grote aantal parttimers in Nederland verleid moeten worden om meer te gaan werken. Op landelijk niveau zal er moeten worden gekeken naar een financiële prikkel die mensen kan verleiden meer uren te werken. Meer werken zal meer moeten lonen. Maar ook op lokaal niveau kan Amsterdam maatregelen treffen om dit probleem aan te pakken. Grote steden, zoals Amsterdam, kampen met een groter tekort aan zowel docenten als kinderopvangmedewerkers. De hoge gemeentelasten, het tekort aan woningen en de hoge parkeerkosten (dus geen oppasopa’s en -oma’s) spelen hierbij een rol. Het gebrek aan kinderopvang zal de exodus van de middeninkomens en jonge gezinnen uit de steden doen versnellen. Voor veel ouders, vooral die met een middeninkomen, zit er dan namelijk niets anders op dan een dure stad als Amsterdam de rug toe te keren. Ze gaan dichter wonen bij grootouders of naar een gemeente met minder tekorten. De aanpak van het lerarentekort in Amsterdam heeft laten zien dat een actieplan op lokaal niveau zijn vruchten kan afwerpen. Wij stellen voor ook de kinderopvang en buitenschoolse opvang bij dit plan te betrekken. Zo is er voor docenten in Amsterdam een voorrangsregeling voor sociale en middeldure huurwoningen en een regeling voor de parkeerkosten. Want waarom zou je in Amsterdam gaan werken in de kinderopvang wanneer je salaris 1900 euro bruto (voor starters) betreft en de parkeerkosten 900 euro netto per maand? Zolang er tekorten zijn in de kinderopvang en bso zullen we personeelstekorten in overige branches en maatschappelijke uitdagingen als de participatie van vrouwen op de arbeidsmarkt niet kunnen oplossen. Laten we het probleem dan ook met urgentie aanpakken. Claire Martens en Myron von Gerhardt||https://www.parool.nl/columns-opinie/opinie-personeelstekort-in-kinderopvang-zorgt-voor-domino-effect~becb3bdd/
2022-09-22||Gaat hij straks ook leuren met zakjes adem? Alsof boodschappen doen een straf is||Even naar het buitengebied. Een interview in de Volkskrant met Robert van der Wallen, voorzitter van de rvc van PSV. Maar de man is ook ondernemer. En hij sprak zich uit over boodschappen doen. ‘Boodschappen doen wordt grotendeels overgenomen door kunstmatige intelligentie,’ liet hij weten. En daaruit vloeide ook een toekomstvisie voort. “Als we weten dat jij elke week twee pakken melk drinkt, waarom zou je daarvoor zelf naar de supermarkt moeten lopen om ze te halen?” Alles aan deze zin is weerzinwekkend. Ik wil helemaal niet dat het bedrijf van Van der Wallen weet wat ik drink. En hoeveel. Blijf uit mijn koelkast! En waarom je zelf naar de supermarkt zou gaan? Nou, omdat ik het leuk vind om boodschappen te doen. LEUK. Je komt er rare snuiters tegen. De meloenenklopper, de vrouw met een mand vol pakken pitabroodjes en één fles afwasmiddel, het echtpaar dat hun boodschappen strikt gescheiden in het winkelwagentje plaatst en zeer behoedzaam de bochten neemt. Ik wil geen man of vrouw, ongetwijfeld onderbetaald en verder uitgebuit (“of je even bij mij je volgeplaste petfles mag legen in de wc?”), aan de deur om me twee pakken melk te overhandigen. Waar komt dat idee vandaan dat alles maar makkelijker moet. En dat we dat blijkbaar willen? Gaat hij straks ook leuren met zakjes adem? Alsof boodschappen doen een straf is. Nou ja, sommige mensen hebben een hartgrondige hekel aan boodschappen doen. Maar ik sluit me juichend aan bij de mensen die het heerlijk vinden een halve dag in een Super U, ergens neergekwakt op een lelijk bedrijventerrein van een middelgrote Franse stad, door te brengen. Trouwens. Vorige week gebruikte ik het laatste zakje nuit tranquille-thee uit het laatste pakje van het merk Eléphant (uit de Casino in Argentat, 2021). En mijn koffiefilters haal ik uit de Albert-Heijnverpakking om ze daarna in een pak 100 filtres à café No. 4 van het merk Bien Vu te doen (uit de Super U in Le Vigan, 2017). U mag er van alles over denken. Dat koffiefilterpak hangt inmiddels van het plakband aan elkaar, ik krijg het niet over mijn hart die niet bijster mooi vormgegeven verpakking in verschillende bruintinten weg te gooien. Oké. 2017 was het jaar dat ik voor het eerst met mijn dochters alleen op vakantie ging. Uit nostalgie heb ik dat pak bewaard. (Er zaten ook nog heel veel filters in aan het einde van die vakantie, en we gooien niets weg.) Nou, weet u dat ook weer. Trouwens, nu we het over koffiefilters hebben. Vorige week was in mijn supermarkt het vak met de pakken No. 4 leeg. Alleen de kleinere pakken No. 2 waren nog volop verkrijgbaar. Ik had een fietskoerier kunnen laten komen. Die me na aanbellen beneden op straat een pak koffiefilters No. 4 had overhandigd. Maar ik ben ook een beetje een zelfkastijder. (En die Van der Wallen moet ook uit mijn keukenkastjes wegblijven.) Ik nam, tegen mijn zin in, een pak No. 2 mee naar huis. Ze verdronken in het pak 100 filtres à café No. 4 van het merk Bien Vu. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/gaat-hij-straks-ook-leuren-met-zakjes-adem-alsof-boodschappen-doen-een-straf-is~b2580edf/
2022-09-22||DSI-agent die gijzelnemer Apple Store aanreed onderscheiden met Amsterdamspeld||De Amsterdamspeld is bedoeld voor personen die eenmalig een unieke prestatie hebben verricht voor de Amsterdamse samenleving. De DSI-agent krijgt de onderscheiding omdat hij met een ‘cruciale interventie’ de gijzeling kon beëindigen toen gijzelnemer Abdel Rahman Akkad (27) het pand van de Apple Store omstreeks half elf ‘s avonds verliet om het flesje water waar hij om had gevraagd, aan te pakken. Het gegijzelde slachtoffer, een 44-jarige Bulgaar, wist zich te ontworstelen en weg te rennen, waarop de DSI-agent met een auto vol gas op Akkad inreed. Die raakte daarop buiten bewustzijn en overleed een dag later aan zijn verwondingen. Volgens het Openbaar Ministerie, dat onderzoek deed naar de actie van de agent, was zijn handelen gerechtvaardigd omdat hij daarmee een einde maakte aan een levensbedreigende situatie voor de Bulgaarse man en de agenten die achter de verschillende politievoertuigen waren opgesteld. Omdat de gijzelaar explosieven droeg, was het gebruik van een dienstwapen geen optie en de keuze om hem aan te rijden ‘meer passend.’ Ook 23 andere hoofdrolspelers ontvingen donderdag een onderscheiding, de Heldenspeld. Deze is twee jaar geleden in het leven geroepen om groepen of individuen in het zonnetje te zetten die zich hebben ingezet voor de stad. Het gaat om politieagenten die werkten bij verschillende afdelingen en diensten, en die ‘allen een stap naar voren hebben gezet op het moment dat het nodig was, soms zelfs met gevaar voor eigen leven.’||https://www.parool.nl/nederland/dsi-agent-die-gijzelnemer-apple-store-aanreed-onderscheiden-met-amsterdamspeld~bb0163fe/
2022-09-22||Tijdelijke opvang asielzoekers sporthallen Amsterdam-Noord en Oost alsnog verlengd||Het rijk vraagt om een eenmalige verlenging, omdat de vervangende locatie pas vanaf 27 september gereed is. De sporthallen zijn sinds 16 september in gebruik als opvanglocaties omdat staatssecretaris Van der Burg (Justitie en Veiligheid) een dag eerder beroep deed op de gemeente om extra vluchtelingen op te vangen tot grotere tijdelijke noodvoorzieningen gereed zijn. Ook in het Botel, een hotel bij de NDSM-werf, worden 120 personen opgevangen. Deze locatie blijft een tijdelijke opvanglocatie tot 1 oktober. Wethouder Groot Wassink (Sociale Zaken, Diversiteit en Democratisering) schrijf in een brief aan de raadsleden dat hij begrijpt dat ‘sporters die nu nog een week niet in hun sporthal terecht kunnen teleurgesteld zijn.’ Hij zegt dat het een moeilijke afweging was. De wethouder schrijft: ‘Wij gingen ervan uit dat, zoals het rijk aangaf, dit voor een week zou zijn, en vinden het dan ook vervelend dat het rijk die gemaakte afspraak niet nakomt.’ Voor het grootste deel van de trainingen en gymlessen zijn alternatieve locaties gevonden. Ook meldt Groot Wassink dat de sportverenigingen en andere huurders van de sporthallen spoedig geïnformeerd worden. Vorige week uitte de handbalvereniging VOC, die gebruik maakt van sporthal Elzenhagen, nog kritiek op de communicatie vanuit de overheid. Die zou moeizaam verlopen. De club werd overvallen door het besluit, toen zij werden gesommeerd binnen drie kwartier het veld te verlaten zodat de zalen gereed konden worden gemaakt.||https://www.parool.nl/nederland/tijdelijke-opvang-asielzoekers-sporthallen-amsterdam-noord-en-oost-alsnog-verlengd~bf1c07dc/
2022-09-22||Burgemeester Velsen: besluit over asielschip was moeilijkste ooit||Dales moest de belangen van de inwoners, die bezwaar maakten, afwegen tegen het verzoek van het Rijk om te helpen bij het oplossen van de asielcrisis. Vanaf maandag arriveren de eerste vluchtelingen op het cruiseschip uit Estland in de haven van Velsen-Noord. “Ik denk dat we een heel goed evenwicht hebben gevonden in de belangen van de inwoners en die van de asielzoekers en het Rijk,” zei hij donderdag tijdens een rondleiding op het enorme cruiseschip. “Hiermee laten we zien dat als je een beroep doet op de gemeente Velsen, we niet wegduiken, maar het oplossen.” Makkelijk was het niet, want veel bewoners hadden hun bedenkingen bij de komst van zo’n duizend asielzoekers. “We hebben al die bedenkingen op een rijtje gezet en maatregelen genomen,” aldus de burgemeester. Zo hoeven de asielzoekers niet naar de enige huisarts in Velsen-Noord, maar is er eentje aan boord. Voor de veiligheid is er extra politiecapaciteit en er zijn twee buitengewoon opsporingsambtenaren vrijgemaakt. Ook is er een gratis pendelbus naar Beverwijk, waar ook de bewoners van Velsen-Noord – waar geen openbaar vervoer is – gratis gebruik van kunnen maken. Milo Schoenmaker, directeur van het Centraal Orgaan opvang asielzoekers (COA), zei dat de opvang op het schip ‘enige lucht’ geeft in de crisis. “Al is dit niet voldoende, want er komen nog een tweede schip in Amsterdam en nog een paar grote locaties in het land.” Schoenmaker is ervan overtuigd dat in Velsen-Noord ‘een volstrekt nette opvang’ wordt neergezet. Het COA wil omwonenden betrekken bij de bewoners op het schip, zodat mensen kunnen zien wat er gebeurt. Over de kosten van deze noodopvang deed de directeur geen uitspraken. Volgens Hanneke Niele, locatiemanager van het COA, verzorgt de crew van het schip drie keer per dag eten voor de asielzoekers en wassen ze het beddengoed. Faciliteiten als het casino, het zwembad, de winkels en de sauna zijn gesloten. Wel is er een gezamenlijke ruimte, een speelkamer en worden er activiteiten aan boord georganiseerd. De kinderen gaan naar school in Heemskerk, waar vier noodlokalen zijn neergezet. Veel aanpassingen aan het schip zijn er niet gedaan, aangezien het COA het over een half jaar weer in de huidige staat moet overdragen. Wel is er een speciale ruimte ingericht voor de huisarts en verpleegkundige.||https://www.parool.nl/nederland/burgemeester-velsen-besluit-over-asielschip-was-moeilijkste-ooit~be27b59f/
2022-09-22||Twee Nederlandse verdachten opgepakt na woningbeschieting in Antwerpen||Tijdens de woningbeschieting was niemand in het huis aanwezig. De twee Nederlandse verdachten vluchtten in hun auto weg, waarna een getuige de Belgische politie alarmeerde. Die lichtte op haar beurt de Landelijke Eenheid in. Nederlandse politie kon de twee vlak over de grens klemrijden, meldt het Openbaar Ministerie in Antwerpen. De beschoten woning in Berchem, Antwerpen, was al meerdere keren het doelwit van aanslagen. Begin augustus werd met zwarte verf ‘snitch’ op de voordeur gespoten. Naast de voordeur is een stuk stoep weggeslagen door een explosie een paar jaar eerder, zo zag Het Parool begin deze maand. Ook zijn ramen in het portiek gebarsten, als gevolg van een vuurwerkbom die er afgelopen juli afging. Een dag nadat Het Parool had aangebeld bij de getroffen woning, deed de politie er een inval. Familieleden van de bewoners worden ervan verdacht begin augustus drie mannen ontvoerd en gemarteld te hebben. De slachtoffers zouden van plan zijn geweest een bom naar de woning te gooien. Sinds juni werden dertien personen aangehouden in verschillende onderzoeken rond drugsgerelateerd geweld, aldus het OM. Tien verdachten werden in Nederland gearresteerd. Vier minderjarigen onder hen, zijn onder de jeugdrechter geplaatst. Ook heeft de Antwerpse politie de afgelopen weken verschillende auto’s met Nederlandse inzittenden aangehouden waarin wapens en munitie werd aangetroffen.||https://www.parool.nl/nederland/twee-nederlandse-verdachten-opgepakt-na-woningbeschieting-in-antwerpen~b1463c29/
2022-09-22||Saoedi-Arabië wil vrouw naar de ruimte sturen||Volgens staatspersbureau SPA moeten de astronauten in de ruimte wetenschappelijke experimenten doen op het gebied van gezondheid, duurzaamheid en technologie. Verdere details geeft de aankondiging niet. Het is dus ook niet bekend hoe Saoedische astronauten naar de ruimte gaan. Rusland, China en het bedrijf SpaceX zijn momenteel in staat om mensen in een baan rond de aarde te brengen. De Verenigde Staten werken aan een bemande maanraket en Boeing wil volgend jaar zijn eerste commerciële vlucht met bemanning uitvoeren. Tot nu toe zijn mensen uit ongeveer veertig landen in een baan rond de aarde geweest. Onder hen is één Saoediër: prins Sultan bin Salman in juni 1985. Hij werd daarmee de eerste moslim in de ruimte. In 2007, bij de ruimtevlucht van een Maleisiër, zijn daar richtlijnen voor opgesteld. Die gaan onder meer over de vraag hoe moslims moeten bidden richting Mekka terwijl ze rond de aarde vliegen met ruim 27.000 kilometer per uur, oftewel bijna 8 kilometer per seconde. Elk moment is Mekka dus ergens anders. De fatwa is om daar flexibel mee om te gaan: liefst richting Mekka en anders naar de aarde, maar de intentie is belangrijker dan de precieze richting. Vasten tijdens ramadan kan ook lastig zijn: voor astronauten is het steeds drie kwartier dag en drie kwartier nacht. De oplossing daarvoor: hou de vasttijden aan op de plek van lancering, of haal het vasten na terugkeer op aarde in. Vier mensen uit Nederland hebben de dampkring van de aarde verlaten: Lodewijk van den Berg (1985, ging als Amerikaans staatsburger), Wubbo Ockels (1985), André Kuipers (2004 en 2011-2012) en Oliver Daemen (2021). (ANP)||https://www.parool.nl/wereld/saoedi-arabie-wil-vrouw-naar-de-ruimte-sturen~b1ab3d62/
2022-09-22||Ombudsman publieke omroepen Margo Smit: ‘Ongemak over de journalistiek wordt steeds urgenter’ ||Alle andere publieke omroepen spreken schande van het item van vorige week waarmee Ongehoord Nederland (ON) zich volgens hen bezondigde aan het verspreiden van racistische ideeën. Bestuursvoorzitter Frederieke Leeflang riep het Commissariaat voor de Media en de ombudsman van de NPO op tot actie, nu ‘de grens van de redactionele vrijheid is bereikt’. De directeur van KRO-NCRV maande donderdag in NRC tot ‘bestuurlijke moed’ om ON per direct uit het bestel te zetten. Het Commissariaat neemt het voorval mee in een onderzoek naar de betrouwbaarheid van journalistieke producties, dat naar verwachting pas in het voorjaar van 2023 is afgerond. “Maar wij gaan niet over de inhoud,” aldus een woordvoerder. Ondertussen behandelt de journalistieke ombudsman van de publieke omroepen, Margo Smit, de ruim 1850 mails van kijkers over de gewraakte uitzending, waarin beelden zaten waarop volgens presentator Raisa Blommestijn ‘blanken in elkaar worden geslagen, door negers’. ON kreeg in juni al een tik op de vingers van Smit, omdat de omroep stelselmatig journalistieke uitgangspunten had geschonden. In reactie op Smits rapport legde de NPO ON een boete op van ruim 93.000 euro. Margo Smit: “De taak van de ombudsman is om te onderzoeken en te signaleren. Andere instanties zijn er om te handhaven. Daar moeten de publieke omroepen allemaal op reageren. We hebben de onderliggende waarden die de NPO moet uitdragen, zoals respect, integriteit, controleerbaarheid. Leg die waarden langs dit incident, zou ik zeggen. Zelf heb ik geen bevoegdheden om omroepen te corrigeren. Ik heb gezag, maar geen macht om een omroep te corrigeren. Ik inventariseer alle e-mails. Ik ga een nieuw rapport schrijven met mogelijk nieuwe adviezen.” “Niet als het aan mij ligt. Ik wil me niet focussen op incidenten, maar op patronen. Dingen die ik bij ON zie, zie ik ook bij andere programma’s: journalisten die niet doorvragen, meningen die als feiten worden verkondigd, mensen die zonder weerwoord mogen leeglopen. Niet met dezelfde intensiteit en frequentie als bij ON, maar toch. En het is onvoldoende duidelijk wie waarvoor verantwoordelijk is. Daarom gooit het publiek alles op één hoop. Dat denkt: het is allemaal NOS, van Goedemorgen Nederland tot BOOS. Wat de ene omroep doet, straalt af op alle andere.” “Ik hoor de laatste paar jaar steeds vaker van kijkers: we geloven jullie niet meer, jullie missen signalen. Mensen voelen zich niet gehoord, willen kunnen controleren wat de journalistiek doet. Het ongemak over de journalistiek wordt steeds urgenter. Mensen vragen: geef ons iets om jullie te vertrouwen, dan geven wij geloofwaardigheid terug.” “Mijn adagium is: de publieke omroep is ván het publiek, vóór het publiek, mét het publiek. In veel klachten die ik ontvang luidt de tweede regel: ‘en dat van mijn belastingcenten’. Daarvoor moet de journalistiek zich verantwoorden.” “Er is een groep die lastig is om mee in gesprek te komen. Maar het is een vergissing ze weg te zetten als onredelijk. Er zit een kink in de lijn tussen journalistiek en het publiek. Als je de kijkers niet bereikt, gaan ze zelf op zoek naar antwoorden, op internet. Dan ben je ze kwijt, want daar vinden ze altijd wel iets dat hun wantrouwen bevestigt.” “De journalistieke code is voor mij toch echt het uitgangspunt. Alle omroepen, ook ON, hebben die onderschreven. Het publiek kan de journalistiek daaraan houden. De Amerikanen hebben het ooit mooi geformuleerd: zoek de waarheid, doe geen kwaad, wees transparant en onafhankelijk. Die journalistieke ethiek moet een tweede natuur worden op de werkvloer. Dat je niet iemand alle ruimte geeft, dat je niet een megafoon bent voor één belang, dat er geen belangenverstrengeling is, dat je open bent over je financiën. Hoe moeilijk kan het zijn?” “Dat is goed werk van die journalisten, dan ziet het publiek hoe media ermee omgaan. Het publiek wil dat soort dingen weten. We moeten meer op dat soort metaniveau opereren.”||https://www.parool.nl/nederland/ombudsman-publieke-omroepen-margo-smit-ongemak-over-de-journalistiek-wordt-steeds-urgenter~bf60d9ca/
2022-09-22||Fietsen uit fietsdepot in Amsterdam worden gedoneerd aan hulpverleners in Oekraïne||In het fietsdepot in het Westelijk Havengebied staan duizenden fietsen die door de gemeente zijn meegenomen omdat ze bijvoorbeeld geparkeerd stonden op een plek waar dit niet mag. Een deel van de rijwielen die niet zijn opgehaald door hun eigenaar, worden nu gedoneerd aan de stichting Zeilen van Vrijheid. Deze organisatie is in Nederland opgericht door de Oekraïense Veronika Mutsei − woonachtig in Amsterdam − en richt zich voornamelijk op het steunen van medische hulpverleners in Oekraïne. In een brief aan de gemeenteraad schrijft wethouder Melanie van der Horst (Verkeer, Vervoer en Luchtkwaliteit) dat Zeilen van Vrijheid heeft gevraagd of de gemeente fietsen wil doneren, zodat de stichting deze naar Oekraïne kan vervoeren. Daartoe heeft het college besloten om maximaal tweeduizend fietsen te doneren. Zeilen van Vrijheid organiseert het inladen, transport en de eventuele reparaties aan de fietsen. Met de fietsen kunnen medische professionals en hulpverleners makkelijker medicijnen, medische hulp en voedsel leveren aan mensen in nood, ook als er geen brandstof beschikbaar is. De gemeente Amsterdam doneerde al vaker fietsen uit het fietsdepot. In mei dit jaar werd besloten om 320 fietsen aan (nood)opvanglocaties van vluchtelingen te doneren. In 2014 werden zo’n 1400 fietsen uit het fietsdepot in het Westelijk Havengebied verscheept naar een vluchtelingenkamp in Jordanië. Twee jaar daarvoor, in 2012 werden vierhonderd weggeknipte fietsen beschikbaar gesteld voor een werkgelegenheidsproject in Burkina Faso.||https://www.parool.nl/nederland/fietsen-uit-fietsdepot-in-amsterdam-worden-gedoneerd-aan-hulpverleners-in-oekraine~b6472aac/
2022-09-22||Droom komt uit voor Roger Federer: hij speelt afscheidswedstrijd met Rafael Nadal||“Als ik nog één keer met Rafa zou kunnen spelen, zou dat een droom zijn,” zei de 41-jarige Federer eerder deze week, nadat hij zijn afscheid aankondigde. Het was echter nog niet duidelijk of hij fit genoeg was om aan te treden. Vanwege zijn aanhoudende knieproblemen moest hij het enkelspel bij de Laver Cup al laten schieten. “Ik weet niet of ik het aankan, maar ik ga het proberen,” keek hij donderdag vooruit. “Spelen met Rafa voelt heel anders. Ik ben blij dat hij in mijn team speelt, en ik niet tegen hem hoef te spelen. Het wordt vast geweldig, ik ga proberen ervan te genieten, maar het zal ook heel moeilijk zijn. Ik ga mijn uiterste best doen.” Nadal kijkt uit naar een ‘onvergetelijk dubbelspel’ met Federer. “Het wordt een historisch moment. Een van de belangrijkste, zo niet de belangrijkste speler in mijn tennisloopbaan stopt. Uiteindelijk wordt dit moment moeilijk, maar ik ben vooral superenthousiast en dankbaar om met hem te spelen,” aldus de Spanjaard. Ook Novak Djokovic hoopt tijdens de Laver Cup in Londen mee te kunnen helpen aan een groots afscheid voor Federer. De Serviër is vol lof over zijn Zwitserse rivaal. “Hij is een van de grootste atleten die ooit aan sport heeft gedaan in welke discipline dan ook,” zei Djokovic. “Zijn populariteit op en naast het veld spreekt voor zich. Dus ik weet zeker dat we er een topweekend van gaan maken.” “Het is fijn dat we de kans krijgen om tijd met elkaar door te brengen,” vindt de Serviër. “We hebben teamdiners en praten over tennis, sport en het leven. Normaal doen we dat niet op de tour omdat we dan met ons eigen team en familie zijn. Dit is best wel uniek. We willen allemaal winnen en goed presteren, maar vanwege het afscheid van Roger is het ook mooi om buiten de baan een goede tijd met elkaar te hebben.”||https://www.parool.nl/sport/droom-komt-uit-voor-roger-federer-hij-speelt-afscheidswedstrijd-met-rafael-nadal~bc2409db/
2022-09-22||Ryan Gravenberch over zijn bijrol bij Bayern München: ‘Ik hoopte wel op meer speelminuten’||“Op zich gaat het wel oké. Ik verwachtte hier niet meteen in de basis te staan, maar had wel op iets meer speelminuten gehoopt.” “Ja, wat ik zeg: het liefst had ik me wat meer kunnen laten zien. Ik ben gehaald voor de posities van controleur en linkshalf. Ik moest mezelf laten zien. Een basisplaats? Dat hing en hangt van mezelf af.” “Nee, teleurstellend wil ik het niet meteen noemen. We zijn net begonnen.” “Dat is wel teleurstellend, zeker. We wonnen dik van Bochum en Frankfurt en nu lukt het al een paar weken net niet. Dat verklaren, vind ik lastig. Het is ook niet onrustig nu. Ik denk wel dat de break goed is om tot rust te komen en er straks fris tegenaan te gaan.” “De intensiteit vooral. Alles gaat sneller. Fysiek zijn de spelers sterker. In de voorbereiding merkte ik dat al.” “Bij Ajax heb ik nooit een voorbereiding meegemaakt waarin we zo veel moesten lopen. Fysiek gaan ze in Duitsland veel verder. Dat zit vooral in de loopjes na de training. Dus als je al stuk zit, moet je nog sprints trekken en zorgen dat je binnen een bepaalde tijd blijft. Dat was pittig. Ik voel me wel fit nu.” “Ja, en daar geniet ik wel van. De power waarmee spelers hier smijten, is echt mooi om te zien. Ik denk nog steeds dat ik goed in deze competitie pas. Dat hoop ik ook snel te kunnen laten zien.” “Ik woon sinds een maand in een mooi appartement in de stad. Mijn moeder is erbij. Mijn vader ook, al vliegt hij regelmatig naar Nederland. Na de training rust ik thuis vooral uit. Ik chill een beetje. Ik woon op een kwartier van de club. Daar ben ik voornamelijk met Nous en Matthijs.” “Nu ik erover nadenk wel. Anders was het denk ik zwaarder geweest. Je kunt hierdoor ook lekker met de Nederlandse boys communiceren. Dan heb je het over van alles.” “Ook. Matthijs speelt wel iets meer. Nous en ik zitten een beetje in hetzelfde schuitje, al mocht hij laatst eens in de basis beginnen. Maar ook hij had op meer minuten gehoopt.” “Dat is de grootste factor, denk ik. Je hebt hier veel betere spelers om je heen. Het hele team heeft veel kwaliteit. Ik heb in de slimme Kimmich en ijzersterke Goretzka bijvoorbeeld heel sterke concurrenten.” “Ik mis de boys vooral. We zijn een hecht groepje. Deze interlandperiode zijn we een beetje verdeeld. Brian Brobbey en ik zitten hier. Devyne Rensch en Jurriën Timber zitten bij het grote Oranje. En Kenneth Taylor, die natuurlijk ook een beetje bij ons hoort, zit ook aan de andere kant.” “Dat Kenneth het supergoed gedaan heeft bij Ajax. Dan is het niet per se gek dat ie bij Oranje zit.” “Nee, ik heb geen spijt. Totaal niet zelfs. Ik ben ervan overtuigd dat ik hier zal slagen. Ik heb voor vijf jaar getekend. Er is nog tijd zat om door te breken bij Bayern München.” “Ik zag het enigszins aankomen, omdat ik bij Bayern nog niet veel gespeeld heb. In mijn geval wil je bij Oranje zitten, maar ik heb het geaccepteerd en nu moet ik me gewoon laten zien bij Jong Oranje.” “Nee, ik ben niet gebeld. Contact? Nee, we hebben helemaal geen contact gehad. Ik heb geen idee waarom.” “Zeker, er kan nog van alles gebeuren natuurlijk. Misschien, als ik meer minuten maak bij Bayern en goed speel, dat hij me oproept. Het is een droom die ik niet zomaar opgeef.” “Nee, niet dagelijks, maar wel vaak. Wat ik dan denk, is dat ik daar wil staan. Ik wil graag een WK winnen. En dat kan maar eens in de vier jaar. Hoeveel maak je er mee? Als je top bent, drie, misschien vier. Ik hoop nog steeds dat ik in Qatar mijn eerste ga meemaken.”||https://www.parool.nl/sport/ryan-gravenberch-over-zijn-bijrol-bij-bayern-munchen-ik-hoopte-wel-op-meer-speelminuten~b250ddeb/
2022-09-22||Hoeveel strafzaken over roekeloos schieten zíjn er?||In een paar weken tijd trof ik twee broers uit Amsterdam-Zuidoost voor mijn neus in de verdachtenbanken, omdat ze zomaar op nietsvermoedende mannen, vrouwen en kinderen hadden geschoten. Onbekenden. Beiden waren bepaald geen debutant in de rechtbank. Hun lichtvaardige schieten is voor een normaal mens niet te bevatten, maar ze zaten erbij alsof ze in die rechtszaal waren beland doordat iemand anders dan zijzelf toevallig een verkeerde afslag had genomen – de chauffeur van het gedetineerdenbusje misschien? De oudste broer, 34 jaar, was in een drugsdiefstal verwikkeld, waarvoor een parkeergarage in het gloednieuwe Amstelkwartier in Amsterdam-Oost als toneel was verkozen, achter het populaire Park Somerlust aan die luie bocht waarmee de Amstel de stad invloeit. Hij schoot op de tegenpartij. Mis. De kogel ketste af op het trottoir en vloog de auto in van een gezin dat van familiebezoek kwam. De vader voorin en de dreumes achterin werden op 30 respectievelijk 20 centimeter gemist, analyseerde de recherche. De rechtbank gaf hem 5 jaar cel, zoals de aanklager had gevraagd. Die worden bijgeschreven op zijn trieste strafblad. Een weekje na die uitspraak zat zijn elf jaar jongere broertje voor me. Volgens justitie was hij het die ruim twee weken voor dat schieten door zijn oudere broer om helemaal niets had geschoten op een man die met zijn vriendin, vrienden en kinderen van 1 en 2 jaar aan een picknicktafel zat in de Bijlmer. De man had naar zijn smaak wat lang naar hem gekeken. Hij had gedreigd, was met zijn vriendin om de hoek verdwenen en teruggekeerd op een oude damesfiets. Nadat de op het kijken aangesproken man niet onder de indruk was gebleken van zijn herhaalde dreigementen, haalde de jongere broer een vuurwapen uit zijn jaszak en schoot. Mis, gelukkig voor iedereen. Zijn rechtszaak werd uitgesteld omdat de officier van justitie en de rechtbank deskundigen willen laten beoordelen of de verdachte een wandelende tijdbom is, die tbs zou moeten krijgen om nieuwe ellende te voorkomen. Op de achtergrond speelt mee dat hij gelieerd is aan een van de drillrapgroepen die in Zuidoost en elders een bloedige vete uitvechten. Bij een steekpartij, die in dat oorlogje als katalysator geldt, werden een vriend en hij in 2018 door rappers uit de rivaliserende groep neergestoken op de Agatha Christiesingel in Venserpolder. Hij raakte levensgevaarlijk gewond door de ‘shank’ (mes in straatjargon), die een slagader en spieren doorsneed. Bij wraakacties over en weer vielen een dode en zwaargewonden. Achter de ruggen van de broers bekroop me het beklemmende besef dat ik hun beide strafzaken min of meer toevallig bezocht omdat de beschrijving van hun zaken op de rechtbankagenda vragen opriep. Hoeveel strafzaken over roekeloos schieten zíjn er? Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/hoeveel-strafzaken-over-roekeloos-schieten-zijn-er~bd4febd8/
2022-09-22||Edwin Gruijs uit Noord bespant de rackets van tennissterren als Djokovic: ‘Hoor je ‘ting’ dan is het goed, ‘plof’ niet’||Hij hoort het als een racket niet goed is bespannen. ‘Ting’ is goed. ‘Plof’ niet. Hij noemt het een ‘dood’ of juist een ‘zingend’ geluid. Amateurs spelen meestal veel te lang door met een slappe bespanning. Een van de kleine ergernissen van Edwin Gruijs. Gruijs is meesterbespanner, pro tour stringer, zo u wilt. Hij heeft de diploma's van de European Racquet Stringers Association, en mag de rackets van de groten der aarde onder handen nemen. Hij wordt gevraagd voor de Australian Open, de Madrid Open en komende dagen op de Laver Cup in Londen, als eerste Nederlander ooit, een door Roger Federer bedachte wedstrijd tussen de beste tennissers van Europa tegen die uit de rest van de wereld. Dit jaar wordt ook nog eens historisch, want Federer zal er voor de laatste keer op het hoogste niveau zijn kunsten laten zien. Om alle kaarten op tafel te leggen: Gruijs is mijn tennisleraar. Elke dinsdagavond laat ik een ‘hallo meester’ klinken om 20.30 uur, en krijg ik les van deze man die het liefst zelf proftennisser had willen worden. Dikwijls krijg ik een standje dat ik een paar minuten te laat ben. Gruijs is een leraar van de oude stempel, en houdt niet zo van tegenspraak. Hij geeft de oefeningen en de aanwijzingen en als je te veel vragen hebt, zegt hij op een gegeven moment: ‘Als ik het zeg, dan is het zo, ik ben toch de leraar.’ Dat gezegd hebbende: Gruijs is een vakman. Hij is al meer dan veertig jaar tennistrainer. En hij is ook echt aardig, op zijn soms nurkse middelbareschoolgymleraar-achtige manier. Als ik les heb, wordt er ook veel gelachen, en lopen andere tennissers af en aan met aangeschafte rackets, net bespannen rackets, een vraag over hun racket of met een envelopje met geld om hem te betalen. Edwin Gruijs is het epicentrum van de Amsterdamse Tennis Club Kadoelen in Amsterdam-Noord. In de meest zichtbare hoek van de kantine staat zijn bespanningsapparaat van Head opgesteld waar iedereen vanaf 25 euro zijn of haar racket opnieuw kan laten bespannen. En dat moet dus eerder dan je denkt, om geen ‘bwoef’ te horen. Maar helaas is zo’n oproep vaak aan dovemansoren gericht. (En nee, dat zegt niet alleen de man die er geld aan verdient.) Steeds vaker staat er bij dat apparaat: ‘Van ... tot ... ben ik aan het bespannen bij het Alkmaar Tennis Tournament / Australian Open / Madrid Open.’ Tot en met 26 september zal dat bij de Laver Cup in Londen zijn, in een uitverkochte O2-arena. Ooit was Gruijs een dwars mannetje dat niet van school hield. Liever ging hij naar de tennisclub De Gouw in Zaandam, waar hij opgroeide. Elke dag liep hij er rond. Hij wilde niets liever dan proftennisser worden. Maar daarvoor hadden zijn ouders niet de financiële middelen. “Voor een professionele training heb je twee ton per jaar nodig,” zegt Gruijs. Toen de droom om prof te worden vervloog, werd hij tennisleraar. In die tijd regelde hij zelf de snaren voor zijn rackets, hij bespande ze ook eigenhandig. Al gauw begon hij ook een handeltje in rackets. Later, met de opkomst van de webhandel, liep zijn omzet terug. Toen dacht hij: bespannen, dat kunnen ze niet via het internet. En zo begon zijn fascinatie voor het ‘stringen’. Streng voor streng rijgt Gruijs het draad door de gaatjes van het lege racket. Voor hem ligt een zwart met wit exemplaar van Head, eentje die Djokovic ook gebruikt. “290 euro,” laat hij desgevraagd weten. Eindeloos heeft hij geoefend met dat rijgen. Dat moet superprecies, anders is het scheef, of uit balans. Hij volgde cursussen en ging in de leer bij de besten, zoals bij de Engelsman Richard Parnell, met wie hij komend weekend op de Laver Cup staat. Gruijs bespande bij kleinere toernooien in Alkmaar, Bakkum en werd opgemerkt. Toen volgde in 2018 een uitnodiging voor de Australian Open. Plotseling had hij de top bereikt. Misschien niet als tennisser, maar als bespanner toch omringd door de allerbesten ter wereld. Niet dat het minder zwaar is, overigens. Een dag op de Australian Open begint om 6 uur ’s ochtends. Hij herinnert zich dat hij het die eerste ochtend wel vond meevallen daar. Tot een collega zei: wacht maar, straks komt de ‘big bang’. En inderdaad, ineens werden 550 rackets naar binnen gebracht. Of ze die even konden bespannen voor de volgende dag. Uiteindelijk werkten ze met zijn 22'en 5500 rackets weg in twee weken. “Je staat er tot half twee ’s nachts, dan slaap je drie uur en ga je ’s ochtends weer door.” Profs hebben vaak tien rackets bij zich voor één wedstrijd. De echte profs willen ook tijdens trainingen een net bespannen racket hebben. Zie het als een stokbrood, niemand wil een stokbrood van gisteren. Dat geldt ook voor rackets; ze moeten kraakvers zijn, dat slaat het lekkerst. Om dat te bereiken bespant elke stringer 30 à 40 rackets per dag. “Na een paar uur zijn je vingers al kapot, maar je moet door, want er wordt van je verwacht dat je snel en secuur blijft werken.” Tijd om de wedstrijden te zien is er nauwelijks. Gruijs bespande de rackets van Djokovic, Daniil Medvedev, Llelyton Hewitt en Kiki Bertens. Van die laatste was hij de vaste bespanner toen ze alle wedstrijden in 2019 in Madrid won. “Zij heeft het meeste gedaan, maar ik heb er wel een beetje aan bijgedragen,” zegt hij trots. Anekdotes heeft hij te over, maar hij mag niet vertellen over wie ze gaan. “We tekenen een geheimhoudingsverklaring, we mogen niet delen hoe de tennissers hun materiaal willen hebben.” De verhalen gaan over de druk die tennissers soms ervaren. Zoals een speler die zo zenuwachtig was dat hij bleef zeuren om op te schieten met zijn racket totdat de hoofdbespanner hem een ‘asshole’ noemde. “Maar de meeste spelers zijn vriendelijk. Ze hebben ons ook nodig.” Hij heeft de groten der aarde vaak informeel gesproken. Zeker in coronatijd was er verder niemand, en zaten bespanners en tennissers met zijn allen vooral in één ruimte. Hij kon een praatje maken met Gaël Monfils of Novak Djokovic. Een jaar of vijf geleden kletste hij nog met een aardige jongen, Carlos Alcaraz heette hij. De tiener was in zijn uppie naar het Bakkum Junior Open toernooi gekomen, waar alle toptennissers onder de 18 kunnen laten zien wat ze in hun mars hebben. Gruijs bespande Alcaraz’ racket, sprak hem over tennis, de beste snaren en zag een nummer 1 in wording. “Hij was duidelijk anders dan de rest.” En inderdaad, onlangs won Alcaraz de finale van de US Open en is hij nu de beste tennisser ter wereld. Na de Laver Cup staat Gruijs gewoon weer op het tennisveld om krabbelende amateurs als ik te onderwijzen. “Ik vind het net zo leuk hoor,” zegt hij. “Tennis is de mooiste sport die er is. Ik wil dat iedereen er net zo bezeten van wordt als ik.”||https://www.parool.nl/ps/edwin-gruijs-uit-noord-bespant-de-rackets-van-tennissterren-als-djokovic-hoor-je-ting-dan-is-het-goed-plof-niet~bfdce7e2/
2022-09-22||Bij de tweede Thull’s Deli koop je gefermenteerde groenten in een pot||In januari 2020 voegen Simone van Thull (53) en Elja Keizer (54) hun delicatessenwinkels, Thull’s en Oceaan Deli samen tot Thull’s Deli. Zoetigheden tot gezonde maaltijden zijn er verkrijgbaar, sinds kort is er een tweede vestiging op de Zeedijk. Na veel opknapwerk is de snackbar, die hiervoor in het pand zat, er niet meer in te herkennen. “Wel willen we dat de zaak het gevoel geeft van een oude viswinkel of slager. Het moet no-nonsense blijven, maar dan met een tikkie frisse vormgeving,” zegt van Thull. Zo heeft de zaak een geel plafond, staan de potjes gefermenteerde groenten en natuurwijnen netjes in het gelid en ligt in de vitrine een selectie salades en maaltijden. Thull’s Deli is een delicatessenwinkel, maar ook een eetwinkel, traiteur, lunchzaak, wijnwinkel, fermentatiezaak en inmakerij ineen. Ze verkopen er gefermenteerde groentes, zoals de Thull’s mixed pickle pot (€4,95) of kimchi (voor 228 ml €4,95, of 550 ml €10,95). Verder staan er broodjes op de kaart, zoals een flatbread met oesterzwam shawarma (€8,50), en Van Thulls favoriete drankje: de witte thee en verveine kombucha (0,35 cl €4,50, 0,7 cl €6,50). Met jarenlange ervaring in de horeca, onder meer bedrijfsleider van verschillende zaken, houdt Van Thull ook van koken. Ze heeft zichzelf net zolang leren fermenteren tot de kast bij haar thuis vol stond met potjes en ze dacht: ik moet hier een bedrijf van maken. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-de-tweede-thull-s-deli-koop-je-gefermenteerde-groenten-in-een-pot~b5311403/
2022-09-22||Synthpop en electro in het Skatecafe met Bas Bron van De Jeugd van Tegenwoordig||“De mainstream populariteit van de muziek komt met vlagen, maar de stroming heeft eigenlijk altijd een grote underground following. Ook een nieuw talent als de jonge Amsterdammer Figi is geïnspireerd door de synth sound. Met zijn EP 2099 steekt hij boogie uit de eighties in een nieuw jasje. Hij komt met band optreden, net als jonge acts als De Witte Kunst en Lenxi.” “Dat doet hij samen met Rimer London, van onder andere Le Le. Beiden hebben ze een enorme liefde voor elektronische synths. Bas Bron liet zich voor tracks van De Jeugd van Tegenwoordig onder andere inspireren door de legendarische DMX Krew uit Londen, dat zaterdag de headliner is. ” “Misschien als gast, maar deze avond gaat vooral over het brede geluid dat Magnetron nog meer representeert. Dat gaat veel verder dan alleen De Jeugd. Het draait tijdens deze avond om oude legendes én nieuw talent op het label. Het feest, ook met dj’s, is in het hele Skatecafe.” Magnetron Label Night, 24 september, Skatecafe, entree €16.||https://www.parool.nl/ps/synthpop-en-electro-in-het-skatecafe-met-bas-bron-van-de-jeugd-van-tegenwoordig~b4535553/
2022-09-22||Russische nationalisten niet blij met grootste gevangenenruil sinds begin oorlog ||In totaal zijn volgens persbureau Reuters 215 mensen vrijgelaten die door de Russen gevangen waren genomen tijdens de strijd om de Oekraïense havenstad Marioepol. Onder de vrijgelaten gevangenen zijn agenten, grenswachten, en dus troepen van het Azovbataljon. Dat bataljon wist zich maanden tegen de Russische invasie van havenstad Marioepol stand te houden door zich te verschansen in de Azovstaalfabriek. Uiteindelijk viel de stad in mei in handen van de Russen na de overgave van dit bataljon. Zowel de commandant als de plaatsvervangend commandant van het Azovbataljon zouden volgens het kantoor van de Oekraïense president zijn vrijgelaten. Ook zijn meerdere Amerikaanse en Britse gevangen troepen vrijgelaten bij de ruil, die is bemiddeld door de Turkse president Erdogan en de Saoedische prins Mohammed bin Salman. In ruil voor de Oekraïense gevangenen zijn 55 krijgsgevangenen van Russische zijde vrijgelaten. Het zou onder andere gaan om piloten, hoge Russische militaire officieren en de zakenman, politicus en Poetinvriend Viktor Medvedtsjoek. Medvedtsjoek was Oekraïens parlementslid van een inmiddels verboden pro-Russische partij. Aan het begin van de oorlog werd hij door Oekraïne gevangengenomen op verdenking van verraad. De ruil, de grootste sinds het begin van de oorlog, is volgens Christo Grozev, directeur van het onderzoekscollectief Bellingcat, bepaald niet in goede aarde gevallen bij militante en nationalistische Russen. ‘Ultranationalisten en huurlingen, die even waren gerustgesteld door de mobilisatie, krijgen een hartaanval nu ze horen dat Poetin ook Azovcommandanten en tientallen andere Azovleden geruild heeft voor Medvedtsjoek, iemand die ze verachten,’ schrijft hij op Twitter. Het Azovbataljon wordt door Moskou en pro-Russische kanalen steevast bestempeld als een groep nazi’s. Het Russische Hooggerechtshof had de groep vorige maand nog aangemerkt als een terroristische organisatie. Leden hangt daardoor twintig jaar cel boven het hoofd in Rusland, commandanten zelfs levenslang. De Russische nationalist Igor Girkin noemt de vrijlating op sociale media een ‘ongelooflijke stupiditeit’ en zelfs ‘een misdaad’. Een ander schrijft: ‘Ik kon mijn oren niet geloven toen ik hoorde over de ruil van de Azovschoften, en dan ook nog voor Medvedtsjoek. Dit is een rampzalige schande. Wanneer houdt deze waanzin op.’||https://www.parool.nl/wereld/russische-nationalisten-niet-blij-met-grootste-gevangenenruil-sinds-begin-oorlog~b5456cd8/
2022-09-22||Marjanne schoolde zich om tot docent: ‘Mijn werk is één groot avontuur’||Nu is ze al bijna 21 jaar docent Elektrotechniek bij het ROC Amsterdam - Flevoland. In al die jaren voor de klas heeft ze van alles meegemaakt, dit maakt dat ze elke dag met veel plezier naar haar werk gaat. Marjanne is niet verbaasd dat ze uiteindelijk docent is geworden. Ze vond het op de basisschool al leuk om kinderen iets uit te leggen. “Mijn werk is één groot avontuur. Je kan je nog zo goed voorbereiden, maar elke dag is anders. Je weet bijvoorbeeld nooit wat voor een klas je voor je hebt die dag. Dat maakt het zo uitdagend.” Volgens Marjanne hebben studenten juist behoefte aan docenten die ook in het bedrijfsleven hebben gewerkt. Deze kennis kun je gebruiken tijdens de lessen. “Ik zie dat mijn studenten het leuker vinden om iets te leren door een persoonlijk verhaal, dan via een droge theorie uit een leerboek”, aldus Marjanne. Marjanne is werkzaam bij MBO College West, een van de vestigingen van het ROC van Amsterdam - Flevoland. Marjanne heeft het gevoel dat ze door haar werk een positieve invloed heeft op haar studenten. Ze biedt ze houvast en een luisterend oor tijdens haar lessen. “Meestal hoor je dat wel pas tien jaar later als je ze een keer tegen het lijf loopt. Maar daar doe ik het juist voor. Toch dat stukje waardering na al die jaren”, grapt Marjanne. Sommige studenten besluiten na afstuderen aan de slag te gaan als docent bij het ROC van Amsterdam - Flevoland. Marjanne begrijpt dat wel, want het roc is volgens haar een goede werkgever en biedt veel mogelijkheden. “Mijn manager is een oud-student van onze organisatie. Als je na een aantal jaar toe bent aan een andere of volgende stap, dan kun je samen met een coach kijken naar de mogelijkheden en binnen het roc solliciteren.” Ook interesse om voor de klas te staan? Het ROC van Amsterdam - Flevoland is de grootste aanbieder van mbo-onderwijs in de Randstad. Of je nou senior, medior of starter bent, we kijken met een open blik naar je mogelijkheden en motivatie. Bekijk de mogelijkheden op de website.||https://www.parool.nl/nieuws/marjanne-schoolde-zich-om-tot-docent-mijn-werk-is-een-groot-avontuur~bdacce82/
2022-09-22||Entrapped is niet bijster origineel uitgewerkt: gelukkig maakt het IJslandse landschap veel goed||Het voordeel van IJslandse televisieseries en speelfilms is dat de kijker er gratis rauwe landschappen bij krijgt. Wees niet bang voor Ontdek-je-plekje-achtige taferelen. De makers zijn altijd wel in staat om natuur en inhoud met elkaar te verbinden. De IJslandse film- en televisiegemeenschap is nog kleiner dan de Nederlandse, maar toch slaagt ze erin om zich internationaal op de kaart te zetten met vooral misdaadseries. Sterren hebben ze niet nodig: de inhoud is het belangrijkste. Een van die geslaagde pogingen was de serie Trapped uit 2015, waarin hevige sneeuwstormen het werk van de goedmoedig ogende rechercheur Andri behoorlijk belemmeren terwijl hij toch een paar mysterieuze moorden moet oplossen. Entrapped, nu te zien op Netflix, is een vervolg met een nieuw plot. Gelukkig is Andri, een rol van Olafur Darri Olafsson, weer van de partij als de lobbes die onverstoorbaar zijn werk doet. Helaas heeft hij deze keer een minder plot tot zijn beschikking. Andri zit inmiddels op een soort Fiodafdeling van het korps, maar moet wel aan de bak als bij een confrontatie tussen een motorbende en een sekte die zweert bij de IJslandse natuurwetten een dode valt. Aangezien Andri de nabestaanden goed kent mag hij weer gaan speuren. Helaas levert dit begin geen drama op dat tien afleveringen lang boeiend blijft. De motorbende handelt in drugs en bij de sekte is sprake van ongewenste intimiteiten: Entrapped is niet bijster origineel uitgewerkt. Gelukkig bieden de bergen en de meren enige compensatie.||https://www.parool.nl/kunst-media/entrapped-is-niet-bijster-origineel-uitgewerkt-gelukkig-maakt-het-ijslandse-landschap-veel-goed~b1e9dd66/
2022-09-22||Commissie adviseert gemeente Utrecht: sta sekswerk vanuit huis toe||Maak het mogelijk dat een sekswerker, of een groepje sekswerkers, in een woning klanten kan ontvangen, luidt het advies onder meer. Daarbij moet wel overlast gemonitord worden. In Utrecht werken naar schatting vier- tot vijfhonderd sekswerkers. Dit gebeurt doorgaans (ondergronds) vanuit huis. “Wil je prostitutie mogelijk maken in de stad, hanteer dan minder regels. Hoe meer regels hoe meer illegaliteit,” aldus de commissie onder leiding van oud-minister Winnie Sorgdrager. De behoefte aan locatiegebonden sekswerk neemt in heel Nederland af, omdat veel afspraken online worden gemaakt. Sorgdrager pleit voor kleinschalige locaties. “Een grote locatie met ramen is achterhaald. Kleinschalige plekken in de binnenstad of aan de randen van woonwijken kunnen wel. Probeer met proeftuinen uit wat werkt, je moet natuurlijk wel de goede plekken uitzoeken.” De politie kan kleinschalige locaties ook wat makkelijker in de gaten houden. Utrecht worstelt al jaren met het onderwerp – sinds de sluiting van de raamprostitutie in de binnenstad, de seksboten aan het Zandpad en het verdwijnen van de tippelzone. Nieuwe locaties voor een tippelzone of een ‘nieuw Zandpad’ komen steeds niet van de grond. Potentiële exploitanten kwamen steeds niet door de Bibob-test (onderzoek naar integriteit), omwonenden tekenden fel protest aan, en sekswerkers uitten kritiek op de aanpak van de gemeente. Ze wilden zelfs niet meer meewerken aan de plannen. De commissie onderzocht daarom op welke wijze de gemeente in Utrecht een vernieuwd en modern sekswerkbeleid kan vormgeven waarmee veilige werkplekken voor sekswerkers kunnen worden gecreëerd. De onderzoekers bestudeerden bestaand onderzoek en spraken met verschillende belanghebbenden. Met als conclusie onder meer dat de sekswerker klanten moet kunnen ontvangen in een woning. Pointer, een platform van de KRO-NCRV dat ‘oneerlijke zaken’ aan het licht brengt met onderzoeksjournalistiek, meldde eind vorig jaar dat het aantal seksclubs en raambedrijven flink is teruggelopen sinds de legalisering van de prostitutie in 2000. “Ook in Amsterdam zijn minder bedrijven actief. De clubs kun je op één hand tellen en de raambedrijven zijn behoorlijk afgenomen,” zei André van Dorst, directeur van de Vereniging Exploitanten Relaxbedrijven (VER) destijds. In Amsterdam speelt mee dat de gemeenteraad het imago van de binnenstad wil veranderen, en een deel van de ramen op de Wallen moet verdwijnen. Tegen 2025 wil Halsema minder erotisch entertainment op de Wallen.||https://www.parool.nl/nederland/commissie-adviseert-gemeente-utrecht-sta-sekswerk-vanuit-huis-toe~bfcc4671/
2022-09-22||Eeuwig zonde dat de overdonderende film Athena alleen op klein scherm te zien is||Eeuwig zonde dat een grootse film als Athena alleen op het kleine scherm te zien is. Dat vond regisseur Romain Gavras zelf eigenlijk ook, liet hij eerdere deze maand doorschemeren op het filmfestival van Venetië, waar de film voor de competitie werd geselecteerd. Maar ja: Netflix was de enige partij die het budget voor zijn urgente spektakelstuk wilde ophoesten. Nadat een veertienjarige jongen om het leven komt, ogenschijnlijk door politiegeweld, staat de hele Franse maatschappij op ontploffen. Twee broers van de overleden jongen komen lijnrecht tegenover elkaar te staan. Abdel, een soldaat in het Franse leger, maant tot kalmte, terwijl zijn jongere broer Karim opstaat als voorman van gewelddadig protesterende banlieuejongeren. Athena zet direct hoog in met een overweldigende openingsscène, die in één onafgebroken shot een enorme afstand aflegt, zowel fysiek als emotioneel. Het gaat van een ingetogen close-up via een plechtige bijeenkomst die bruut wordt onderbroken naar een chaotische rel en een opzwepende autoachtervolging. Gavras blijft strooien met dat soort bonken rauwe energie in zijn film, waarvan de titel niet voor niets hint naar een Grieks drama. Het is ook de naam van het (fictieve) blok flats waar Karim en zijn medestanders zich verschansen. Zo begint een belegering die de rest van de film zal beslaan, waarin ME’er Jérôme uiteindelijk een speelbal van de strijdende partijen wordt. Keer op keer laveert Gavras behendig van de kinetische energie van massale rellen en grootschalige politiemanoeuvres, naar de intieme emoties van met name Karim en Abdel. Dat hij niet alle kijkers mee zal krijgen in zijn naar melodrama neigende slotakkoord, doet weinig af aan hoe overdonderend Athena is.||https://www.parool.nl/kunst-media/eeuwig-zonde-dat-de-overdonderende-film-athena-alleen-op-klein-scherm-te-zien-is~b7b9c10d/
2022-09-22||Oppositie eens met financiële maatregelen, maar kritisch over ‘zorgwekkende schuld’||Donderdagochtend presenteerde wethouder Hester van Buren (Financiën) de begroting voor 2023, die volgens haar tot stand is gekomen in een onzekere periode: “De wereld is de afgelopen maanden ingrijpend veranderd.” Het effect is zichtbaar in de stad: steeds meer Amsterdammers, van inwoners tot ondernemers, komen in financiële problemen door oplopende energierekeningen. Met een trits aan maatregelen hoopt het stadsbestuur deze groepen te helpen. Minima en de groepen daar net boven krijgen financiële steun, en voor mkb’ers en maatschappelijke organisaties is een tijdelijke noodpot van twintig miljoen euro vrijgemaakt. Vrijwel alle oppositiepartijen zijn het erover eens dat dit goede maatregelen zijn, al zegt Bij1-raadslid Dinah Bons dat de armoederegelingen eerder hadden moeten worden verhoogd: “In deze tijd komt dat veel te laat en het moet hoger.” De grens ligt nu op 120 procent van het sociaal minimum en gaat per 1 januari 2023 naar 130 procent. Een vraag waar alle oppositiepartijen mee worstelen, is hoe de gemeente de dreigende financiële tekorten wil aanpakken. De gemeente voorziet een gat van 90 miljoen euro op de begroting in 2026. Gezien de sterk stijgende rente is de kans groot dat dit de komende jaren verder oploopt. Tegelijkertijd is er besloten om keuzes rond het uitstellen of schrappen van investeringen pas in de Voorjaarsnota bekend te maken. Raadslid Kevin Kreuger (JA21) noemt de schuldenpositie een Italiaanse toestand. “Het is zorgwekkend, met name in combinatie met de stijgende rente.” Sheher Khan (Denk) zegt dat de begroting in deze ‘onzekere tijden’ onacceptabel is. “Ik wil een betere uitwerking alvorens we gaan stemmen erover.” Volt-fractievoorzitter Juliet Broersen wil ook niet wachten tot het voorjaar. Ze vraagt zich vooral af bij wie de rekening komt te liggen. “Bij toekomstige generaties? Er wordt wel gezegd wat ze wel willen doen, maar niet aangegeven waar ze op gaan bezuinigen. De Amsterdammer en de raad moeten hier tijdig over worden geïnformeerd, zodat bezuinigingen niet als een verrassing komen.” De grootste oppositiepartij, VVD, maakt zich niet alleen zorgen over de schuld, maar ook over de afvalstoffenheffing, die ondanks eerdere berichten toch een beetje omhoog gaat. Fractievoorzitter Claire Martens: “Dat is in deze tijden van stijgende kosten kwalijk. Al jaren verlaten immers de middenklasse en jonge gezinnen de stad door hoge gemeentelijke lasten, het gebrek aan woningen en de hoge parkeerkosten. Dat wordt met deze begroting niet opgelost.” SP-fractievoorzitter Remine Alberts maakt zich minder zorgen om de schuld. “Dat de schuld dreigt op te lopen vinden wij aanvaardbaar, gezien de problemen waar de stad voor staat,” zegt Alberts. “We maken ons wel zorgen over de WMO-voorzieningen in de zorg. Er komt een plafond op die uitgaven, maar tegelijkertijd neemt het aantal aanvragen toe. Dat dreigt dus spaak te lopen.” Andere oppositiepartijen – CDA, Partij voor de Dieren en Forum voor Democratie – zijn niet bereikbaar of zeggen zich eerst nog in te willen lezen voordat zij een eerste indruk over de begroting achterlaten. De fractievoorzitters van coalitiepartijen zijn zoals verwacht enthousiast over de begroting die hun partijen hebben gepresenteerd. Lian Heinhuis (PvdA) noemt het een sociaal antwoord op ongekend zware financiële tijden. Zeeger Ernsting (GroenLinks) zegt blij te zijn met het voorgestelde noodpakket, terwijl Ilana Rooderkerk (D66) uitlicht blij te zijn dat ondernemers, kunst- en cultuurinstellingen en sportclubs gericht worden geholpen.||https://www.parool.nl/amsterdam/oppositie-eens-met-financiele-maatregelen-maar-kritisch-over-zorgwekkende-schuld~b71446bc/
2022-09-22||Edwin schoolde zich om tot ICT-docent: ‘Na één dag voor de klas staan weet je gelijk of het iets voor je is’||“In mijn vorige baan vond ik het erg leuk om stagiairs te begeleiden en dingen uit te leggen. Via een stagebegeleider ben ik uiteindelijk bij het ROC van Amsterdam – Flevoland terecht gekomen waar ik nu les geef aan niveau 2 studenten.” Toen Edwin de beslissing had genomen om bij het ROC Amsterdam - Flevoland te starten, werd hij naar eigen zeggen met open armen ontvangen. “Ik liep al een tijd rond met het idee om docent te worden, maar ik wist niet zo goed hoe. Ik had namelijk geen havo-diploma op zak. Dus ben ik eerst als instructeur aan de slag gegaan en heb toen mijn PDG-diploma (Pedagogisch Didactisch Getuigschrift) gehaald. Daarna ben je dus echt docent.” Er bestaan geen vakopleidingen specifiek voor ICT-docenten. Specialisten uit het bedrijfsleven zijn daarom van harte welkom. “Een docent die bij een ICT-bedrijf heeft gewerkt kan zijn ervaringen delen. Ik vertel mijn studenten over de begeleiding van mijn stagiairs en de verwachtingen die mijn leidinggevende van mij had in bepaalde situaties”, zegt Edwin “Juist die verhalen zijn zo leerzaam voor studenten, omdat ze zelf ook na hun opleiding meestal het bedrijfsleven ingaan.” Dat Edwin elke dag met plezier naar zijn werk gaat, is volgens zijn omgeving niet te missen. “Mijn familie en vrienden zeggen wel eens dat ik niet in de avonden en weekenden zou moeten werken. Maar voor mij voelt het niet als werken. Het maakt me zo blij om de studenten te zien groeien dat ik graag na zessen nog even hun opdracht nakijk”, aldus Edwin. De waardering van de studenten en de fijne werkomgeving op het ROC van Amsterdam - Flevoland heeft Edwin ook meer zelfvertrouwen gegeven. “Ik vertel regelmatig aan oud-collega’s dat ze gewoon eens een dagje moeten meedraaien. Na één dag voor de klas staan weet je gelijk of het iets voor je is of niet.” Juist de mogelijkheid om een deeltijdopleiding te volgen, vond Edwin prettig. “Overdag stond ik al voor de klas en één keer per twee weken volgde ik de opleiding voor een bevoegdheid tot ICT-docent. Op die manier kon ik mijn vaardigheden gelijk in de praktijk brengen.” Ook interesse om voor de klas te staan? Het ROC van Amsterdam - Flevoland is de grootste aanbieder van mbo-onderwijs in de Randstad. Of je nou senior, medior of starter bent, we kijken met een open blik naar je mogelijkheden en motivatie. Bekijk de mogelijkheden op de website.||https://www.parool.nl/nieuws/edwin-schoolde-zich-om-tot-ict-docent-na-een-dag-voor-de-klas-staan-weet-je-gelijk-of-het-iets-voor-je-is~b39cbaeb/
2022-09-22||Xavi Simons moet mee naar Qatar: hij kan een wedstrijd ‘openbreken’||Een sensationele selectie van een voetballer voor zijn land was die van Ronaldo voor Brazilië tijdens het WK ’94. Hij was 17 en liep voor de wedstrijden met een videocamera langs het veld om alles vast te leggen waaraan hij niet mocht meedoen. Ik zal Xavi Simons niet met Ronaldo vergelijken. Toch zou het fijn zijn als Louis van Gaal het aandurfde hem mee te nemen naar Qatar. Niet om tegemoet te komen aan het morrende volk in Calimeroland. In 1964 stonden er in de tweede helft van België-Nederland elf spelers van Anderlecht in het veld. Uiteraard schreeuwden ze in Luik, Brugge en Gent moord en brand. Bondscoach Vanden Stock liet ze lekker schreeuwen. Ik zag Simons graag in Qatar, ten eerste voor de ervaring, maar ook omdat je hem een kwartier voor tijd kunt inbrengen om ‘iets open te breken’. Luister onze Ajaxpodcast Branie:||https://www.parool.nl/sport/xavi-simons-moet-mee-naar-qatar-hij-kan-een-wedstrijd-openbreken~b259ef5b/
2022-09-22||Deel Lijnbaansgracht weken onbereikbaar voor fietsen en auto’s vanwege zinkgat||Dat zei wethouder Melanie van der Horst (Verkeer) tijdens een commissievergadering donderdag. De gemeente heeft een onderzoek ingesteld om te reconstrueren hoe het zinkgat is ontstaan. Woensdag werd het plots zichtbaar tussen de Westerstraat en de Anjeliersstraat, zonder duidelijke aanleiding. Onder de straatstenen die waren weggezakt, was een ‘diepe leegte’ te zien, zoals een bewoner het omschreef. Van der Horst zegt dat het gat te maken kan hebben met ‘constructieve gebreken’ aan de kademuur, maar onduidelijk is of dat daadwerkelijk het geval is. “Er zijn geen signalen dat de kademuur zelf instabiel is, maar we houden het in de gaten. Een eerste inschatting is dat het zeker zes weken gaat duren voordat de kade is aangepakt en het verkeer weer kan rijden.” Het zinkgat is inmiddels met linten afgezet. Omdat onduidelijk is hoe stabiel de grond is onder de rest van het wegdek, is niet alleen de plek afgezet waar het zinkgat te zien is, maar ook een flink stuk straat daaromheen. Van der Horst legde uit dat onder het gat een riolering zit, die ‘vooralsnog’ niet beschadigd lijkt. Hier doet Waternet aanvullend onderzoek naar. Amsterdam heeft in het verleden vaker te maken gehad met zinkgaten. Vorig jaar januari ontstond op het Muntplein een zinkgat, in maart was er een te zien bij de Staalmeestersbrug – allebei in het Centrum. De staat van de kades en leidingen in de Amsterdamse binnenstad laat al jaren te wensen over. Maar ook op de A10, in de Marnixstraat, op het Entrepotdok en op het Bullewijkpad in Zuidoost ontstonden in het verleden zinkgaten. Het ontstaan van dit soort gaten kan verschillende oorzaken hebben, zoals een gesprongen waterleiding. Dan spoelt het water het zand onder de weg vandaan, waardoor stenen los komen te zitten en naar beneden vallen. Door werkzaamheden en heien komt er extra druk op de grond te staan, waardoor verouderde leidingen kunnen barsten.||https://www.parool.nl/amsterdam/deel-lijnbaansgracht-weken-onbereikbaar-voor-fietsen-en-auto-s-vanwege-zinkgat~bce24ee2/
2022-09-22||Componist Mathilde Wantenaar: ‘Je mag in mijn stukken horen wat je wilt. Elk gevoel is legitiem’||De opdracht voor het vioolconcert kwam voor de jonge componist als een welkome verrassing. “Een fantastische kans. Zij speelt schitterend,” zegt Mathilde Wantenaar (1993) over violist Simone Lamsma. De compositie is overigens niet speciaal toegespitst op Lamsma’s spel, maar is organisch ontstaan. “Zij voelt zich aangetrokken tot mijn muziek, dan vertrouw ik ook op mijn intuïtie. Maar ik heb wel veel aan haar gedacht. Ik ben geïnspireerd door wat zij speelt, dus er is zeker sprake van een uitwisseling en wederzijdse inspiratie.” Wantenaar is op een ander niveau altijd wel bezig met de musici die haar stukken spelen. “Het inspireert mij om te denken aan de musici die mijn muziek gaan uitvoeren. Ik wil muziek schrijven die uitnodigt om te musiceren.” Na maandenlang aan een stuk gewerkt te hebben kan het moeilijk zijn het uit handen te geven, maar de verbinding met de musici maakt dat loslaten ook mooi. “Componeren is voor het grootste deel heel eenzaam. Op het moment dat je jouw compositiebubbel verlaat, nodig je andere mensen uit hun muzikaliteit en interpretatie erin te leggen en het naar een hoger plan te tillen.” Ook is Wantenaar zich zeer bewust van het publiek. “Een docent zei eens dat je als componist op drie verschillende stoelen moet zitten: op die van de componist, de muzikant en het publiek.” Wantenaars muziek is dan ook niet alleen een uitnodiging aan de musici om hun muzikaliteit te laten vieren, maar ook aan het publiek om hun fantasie op de muziek los te laten. “Ik zie muziek als het vertellen van een abstract verhaal. Je neemt je luisteraars mee door verschillende kleuren, sferen en texturen.” Deze elementen creëren vervolgens een spanningsboog en richting voor de luisteraar. “Het is een deur die je opent, met de uitnodiging om binnen te komen.” Zo belooft het nieuwe vioolconcert een avontuur te worden. Het bestaat uit drie delen: een klassieke vorm, elk met een eigen karakter. “Het eerste deel is een spel van licht en donker. Het heeft iets zwoels, maar tegelijkertijd iets dreigends. Het tweede deel is een rustpunt, waarin we helemaal leeglopen. Daar zit een zachtheid en droefheid in. Het laatste deel is speels en onbevangen. Het eindigt vol bravoure, uitbundig en feestelijk.” Een specifieke emotie heeft Wantenaar met dit stuk niet willen overbrengen aan het publiek, vertelt ze. “Iedereen mag erin horen wat ze willen. Alle gevoelens zijn legitiem.” Wel hoopt ze dat de toehoorders samen een reis doormaken. “Ik vind dat zo schitterend. Dat moment waarop alles samenkomt: de compositie, de musici, het publiek, in een zaal die daar speciaal voor is gebouwd. Daar zitten we dan met z’n allen, klaar om trillende lucht te laten binnenkomen. Dat heeft iets magisch. Als je reist gaat er een nieuwe wereld voor je open; zo is het ook als je de concertzaal binnenstapt.” NTR ZaterdagMatinee. 24 september, 14.15 uur in Het Concertgebouw.||https://www.parool.nl/kunst-media/componist-mathilde-wantenaar-je-mag-in-mijn-stukken-horen-wat-je-wilt-elk-gevoel-is-legitiem~b527c7a7/
2022-09-22||Analoog en digitaal perfect in evenwicht bij Klangstof||Het zal op een van de kleinere podia zijn geweest, maar Klangstof stond in 2017 toch maar mooi als eerste Nederlandse band op Coachella, het megafestival in de Californische woestijn. Het was de tijd dat de Amsterdamse groep onder contract stond bij een Amerikaanse platenmaatschappij en alle tekenen leken te wijzen op een glanzende internationale carrière. Het liep door uiteenlopende omstandigheden allemaal wat anders, maar Klangstof is er nog steeds, in topvorm ook nog eens, leert Godspeed to the Freaks. Op dit derde album van de groep, die hier toegankelijker klinkt dan voorheen, klinkt zowel gitaarmuziek als synthpop. Dat zijn normaal gesproken heel verschillende werelden, maar op Godspeed houden analoog en digitaal elkaar perfect in evenwicht. De muziek klinkt behalve ruimtelijk vooral ook melancholiek, een enkele keer tegen het zwaarmoedige aan. Het is aantrekkelijk die sfeer toe te schrijven aan de Scandinavische achtergrond van zanger en leider Koen van de Wardt, die zijn jeugd in Noorwegen doorbracht, maar hier in Nederland waait het ook wel eens natuurlijk. Zeker op Vlieland, waar Godspeed deels tot stand kwam. Heel mooi: het door Van de Wardt in samenwerking met Someone (de Nederlands-Britse Tessa Rose Jackson) gezongen How I Feel.||https://www.parool.nl/kunst-media/analoog-en-digitaal-perfect-in-evenwicht-bij-klangstof~b95ee69a/
2022-09-22||Haar enige eis: een kamer van minstens 12 vierkante meter – het werden er 13, met badkamer en suite||Een betaalbare huurwoning ­vinden in Amsterdam is geen makkelijke opgave, weet schrijver Loren Snel (29). Zeker als je die moet zoeken vanuit het buitenland. Toen ze in 2019 naar de stad terugkeerde, na acht maanden in ­Berlijn te hebben gewoond, was ze dan ook blij dat haar zus voorstelde om samen iets te huren. “Zij vond via via een huurhuis in De Pijp, tegenover café Krull. Dat telde maar 53 vierkante meter en was eigenlijk bedoeld voor één persoon, maar wij mochten er met z’n tweeën in.” Het leek Snel ideaal: het zou een zoektocht schelen. “We spraken af dat ik het kleine kamertje van 7 vierkante meter aan de achterzijde van het huis nam.” Die paste precies binnen haar budget van 700 euro inclusief. Ruim anderhalf jaar huurde Snel de kamer, waar net een bed in paste. “Met de woning zelf was niets mis: we woonden aan het Sarphatipark, waar ik op uitkeek vanuit de huiskamer. Maar in coronatijd was het een uitdaging om zo weinig eigen ruimte te hebben. We zaten opgehokt. Zeker toen mijn langeafstandsrelatie uitging en ik niet meer af en toe ergens anders kon slapen. Uiteindelijk liep de emmer over: ik kreeg een burn-out en mijn zus een terugval van haar eerdere burn-out. We besloten beiden op zoek te gaan naar een nieuwe plek.” Snel wilde zonder huisgenoten wonen, maar een particuliere huurwoning binnen haar budget vond ze niet. Daarom ging ze op zoek naar een potentiële huisgenoot én een huis. Haar enige eis: een kamer van minstens 12 vierkante meter. “Ik wilde in een eigen kamer achter mijn bureau kunnen zitten om te schrijven.” Snel stond niet ingeschreven bij Woningnet en was dus aangewezen op commerciële partijen. “Ik sloot allemaal dure maandabonnementen af bij verhuurwebsites, in de hoop dat ik eens als eerste – of überhaupt – een appartement mocht bezichtigen. Intussen vond ik een huis­genoot: de broer van een kennis, die ook hard op zoek was. We hadden in drie weken tijd vijf bezichtigingen. Soms ging ik alleen, soms gingen we samen – we ­hebben zelfs een keer gezegd dat we een koppel waren, in de hoop meer kans te maken. Maar steeds werden we het niet. Het maakte me verdrietig om te zien hoeveel mensen op een bezichtiging afkomen, ook al is een huis in slechte staat.” Net toen Snel zich erop instelde dat het een lang en moeilijk proces zou worden, hoorde haar huisgenoot dat de inschrijvingen voor Cruquius 2.2 C waren geopend, een nieuwbouwproject van Amvest op Cruquiuseiland. “Een gouden vondst. We schreven ons in en werden ingeloot. Ik heb me meteen uitgeschreven bij al die shady sites.” Ze mochten zelfs kiezen welke woning ze wilden: het werd een appartement van 73 vierkante meter op de tweede verdieping, met een hoekbalkon op het zuiden en westen. “Ik heb nu een kamer van 13 vierkante meter met een ­badkamer en suite. De buurt is rustig en toch centraal: ik ben zo bij de pont naar Noord – sinds mijn burn-out zorg ik op woensdag voor Barry en Rosita, de ­varkens van de Verbroeder­IJ. Ik heb echt geluk gehad. Het voelt ook geprivilegieerd, want ik weet hoe moeilijk het voor veel mensen is om iets te ­vinden.” Het enige nadeel: de huur bedraagt zo’n 900 euro inclusief. “Ik betaal meer dan in De Pijp, maar daar krijg ik een mooie, moderne woning voor terug,” zegt Snel. “Al vind ik het wel verdrietig dat ik elke maand zoveel geld aan huur weggooi. Vrienden die in een appartement wonen dat hun ouders voor ze hebben gekocht, kan ik weleens benijden. De helft van mijn inkomen gaat op aan huur, dus sparen voor een koopwoning zit er niet in. Ik moet nog uitzoeken of ik in aanmerking kom voor huursubsidie; daar zou ik graag gebruik van maken. Als ik erover nadenk hoeveel mensen geen huis kunnen kopen of belachelijk veel huur betalen, word ik echt nukkig. Daarom heb ik meegedaan aan het Woonprotest. Ik hoop echt dat er iets verandert.”||https://www.parool.nl/ps/haar-enige-eis-een-kamer-van-minstens-12-vierkante-meter-het-werden-er-13-met-badkamer-en-suite~bab308b3/
2022-09-22||Geld voor grotere groep minima in Amsterdamse begroting, de schuld loopt verder op||Vorige week kondigde burgemeester Halsema al een omvangrijk steunpakket aan. Donderdag presenteerde wethouder Hester van Buren (Financiën) namens de coalitie PvdA, GroenLinks en D66 de grote lijnen daarvan in de begroting voor 2023. De opvallendste maatregel is dat een grotere groep mensen met een laag inkomen blijvend gebruik kan maken van gemeentelijke armoederegelingen zoals het kwijtschelden van gemeentebelasting, scholierenvergoeding of gratis sporten. De grens ligt nu op 120 procent van het sociaal minimum en gaat naar 130 procent. In 2019 wilde de gemeente dat ook doen, maar gedwongen door bezuinigingen tijdens de coronacrisis werd er een jaar later alweer een streep door de plannen gezet. Nu gaan ze dus alsnog door. Volgens van Buren moet dit onder meer de ‘armoedeval’ van werkende minima met kinderen tegengaan. Naast huishoudens zien ook bakkers, horecabedrijven en maatschappelijke voorzieningen als zwembaden en sportclubs de energiekosten hard stijgen. De coalitie heeft daarom twintig miljoen vrijgespeeld voor een noodfonds voor mkb’ers en maatschappelijke organisaties. Het fonds moet dit jaar nog ingesteld worden, maar is nog niet uitgewerkt. De hoop is dat het fonds de ergste klappen van de energiecrisis kan opvangen. Het verruimen van de minimaregelingen gaat op 1 januari 2023 in. Wethouder Van Buren erkent dat de nood hoog is en dat de bestaanszekerheid van veel Amsterdammers en instellingen nu al onder druk staat. “Het is nooit op tijd. We zien nu al dat veel mensen met een minimuminkomen in de problemen zijn. We hopen ze zo snel mogelijk hulp te bieden.” Van Buren wijst daarnaast op de 3,5 miljoen euro die het stadsbestuur nog dit jaar vrijmaakt. Organisaties die kinderen in minimahuishoudens ondersteunen kunnen nog dit jaar extra geld verwachten. Gezinnen met een stadspas krijgen extra geld voor kleding en schoolspullen en Amsterdammers met een chronische ziekte en een laag inkomen krijgen honderd euro extra. Amsterdammers in de schuldsanering hoeven deze winter geen geld af te lossen. Van Buren zegt dat de begroting in een ‘onzekere periode’ tot stand gekomen is door de wereld die ‘ingrijpend’ verandert. Met de aanvullende maatregelen hoopt de gemeente dat tussen de acht- en tienduizend Amsterdammers bovenop de eerdere tachtigduizend gebruik kunnen maken van de gemeentelijke armoederegelingen. Maar daar houdt het voor Van Buren niet bij op, gezien de ‘onzekere periode’. “De kans bestaat dat de groep groter wordt.” Zorgen zijn er ook om de lange termijn. Tot en met 2026 komt er flink wat geld vanuit Den Haag richting de gemeente, mede omdat het kabinet zelf de portemonnee heeft getrokken. Het gemeentefonds, de uitkering vanuit het kabinet naar gemeente, stijgt mee als er landelijk meer geld wordt uitgegeven. Volgend jaar heeft Amsterdam daarom een meevaller van 229 miljoen euro. Stijgende rente, inflatie en prijzen kunnen hiermee nu nog gecompenseerd worden. Maar vanaf 2027 verandert de systematiek achter dit fonds en is er nog veel onduidelijk. De gemeente voorziet nu al een gat van 90 miljoen euro op de begroting in 2026, terwijl die sluitend moet zijn. Van Buren spreekt over een financieel ravijn en zegt dat de gemeente hierdoor op termijn geen ‘sluitende begroting’ kan opleveren. Daarnaast stijgen de rentelasten de komende jaren veel meer dan eerder werd verwacht. De onzekerheid op de lange termijn plus de oplopende kosten op de korte termijn betekenen dat er nog een forse bezuinigingsoperatie te wachten staat. Voor komend jaar zijn er echter nog weinig bezuinigingen begroot: het college schuift de grote keuzes daarover voor zich uit, naar de Voorjaarsnota in mei. Het is nog onduidelijk welke investeringen de gemeente uitstelt, bijvoorbeeld die rond de Brug over het IJ of investeringen in de bouw van Havenstad. Met de begroting is in totaal een bedrag van zo’n 6,7 miljard euro gemoeid. Tot 2026 wordt er zo’n 4 miljard euro in de stad geïnvesteerd, waarvan volgend jaar 1 miljard euro. Dat bedrag is lang niet genoeg om alle ambities uit het coalitieakkoord waar te maken en ruimte voor extra investeringen is er dit jaar amper. Door de investeringen in onderhoud en groei van de stad die er nu wél gedaan worden, onder meer via leningen, groeit de schuld van de gemeente hard door: van 7 miljard euro in 2022 naar 9,1 miljard euro in 2026.||https://www.parool.nl/amsterdam/geld-voor-grotere-groep-minima-in-amsterdamse-begroting-de-schuld-loopt-verder-op~be6fab30/
2022-09-22||Leeuwen in Artis krijgen verblijf van zo’n 1800 vierkante meter: ‘Ze gaan er zó op vooruit’||De lap grond vlak achter de olifanten en de savanne in Artis is nog een behoorlijke puinhoop. De aarde is omgeploegd en bezaaid met stenen en staalkabels, bulldozers rijden driftig heen en weer, overal staan bouwmaterialen en wandelen mannen in oranje hesjes. Begin volgend jaar al moet hier een waanzinnig leeuwenverblijf verrijzen, compleet met een tunnel, grot, watervallen en vooral heel, héél veel ruimte. In totaal zal het nieuwe verblijf zo’n 1800 vierkante meter beslaan. Daarbij vergeleken is de huidige woning van het leeuwendrietal, het Kerbertterras uit 1928, met iets meer dan 180 vierkante meter met recht een tiny house te noemen. “Ze gaan er zó op vooruit,” vertelt een opgetogen Tjerk ter Meulen, die als manager Dier en Plant hoofdverantwoordelijk is voor alle planten en dieren in Artis. Het verblijf is ontworpen door landschapsarchitect Thijs de Zeeuw, die ook de nieuwe ruimte van de olifanten bedacht, en het heeft daar ook wel iets van weg. “Ze krijgen gras, zand, water waar ze in kunnen klooien, hoge uitkijkplekken, rotspartijen en allerlei bomen waarin we kadavers gaan hangen. Eens kijken of ze daarmee gaan spelen.” Nog voor het hoogseizoen van volgend jaar moeten ze verhuisd zijn. “Dat wordt heel spannend, ik heb geen idee hoe ze gaan reageren. De poezen zijn tien en elf jaar oud, het mannetje een jaar of zes. Ik hoop niet dat ze al te erg schrikken van plotseling zoveel ruimte om zich heen.” Er komen vooralsnog geen soortgenoten bij. “Eerst maar eens kijken hoe zij het hier vinden.” Vorig jaar zag de toekomst van de leeuwen er nog heel wat minder rooskleurig uit, toen er een enkeltje Frankrijk voor ze was geboekt. Artis zat in enorme financiële problemen door de coronacrisis – de dierentuin moest vier keer de deuren sluiten door een lockdown en liep een miljoenentekort op – waardoor er geen geld meer was voor het hoognodige nieuwe verblijf. Er werd besloten dat ze beter af zouden zijn in een Frans dierenpark. Toen die deal op het laatste moment afketste besloten twee anonieme weldoeners, een fonds en een particulier, de complete verbouwing te sponsoren, waardoor de leeuwen tóch voorgoed in Amsterdam mochten blijven. In de stad klonk een zucht van verlichting. Artis zou Artis niet zijn zonder een stel grote katten. De dieren die het veld moesten ruimen voor het nieuwe leeuwenverblijf zijn intussen verwend met een zeer prominente nieuwe plek, direct voor de ingang. Waar bezoekers de afgelopen tachtig jaar bij binnenkomst stuitten op het kamelenveld, staan nu algazellen, een in het wild uitgestorven antilopesoort uit Noord-Afrika. Ze resideren onder twee knoeperds van Chileense honingpalmen (gezekerd met staalkabels, mocht het gaan stormen). “De kamelen waren gestorven, de runderen zijn verplaatst naar de savanne, de ezels en rendieren zijn naar andere dierentuinen gegaan. Dat zijn gedomesticeerde dieren die je ook op bijvoorbeeld kinderboerderijen vindt, dus die vinden we minder belangrijk om te laten zien.” Later komen er stokstaartjes bij, die net als de leeuwen nu wat krap behuisd zijn. Intussen vindt de meest ingrijpende verbouwing van Artis plaats aan de zuidkant van de dierentuin: bij het aquarium, dat begin vorig jaar per direct dicht moest. In 138 jaar heeft optrekkend zout water de constructies en gevels compleet aangetast, waardoor het pand niet meer veilig te betreden was. En het aquarium was ook nog eens lek. “We vonden elke ochtend een plas water op de begane grond,” zegt Eline Danker, Manager Programmering & Development van Artis. “Het was echt in dramatische staat, het aquarium stond nog net niet op instorten.” De vissen zijn naar andere dierentuinen en aquaria gebracht, zodat het gebouw nu volledig gerenoveerd kan worden. Maar waar de leeuwen dankzij hun filantropen uit de brand zijn geholpen (sterker nog: de weldoeners trokken ook de portemonnee voor het algazellenverblijf én de nieuwe invulling van het Kerbertterras), zitten de vissen nog financieel in de knel. “Omdat het een rijksmonument is moeten we alles in eerste plaats in ere herstellen – we vinden bijvoorbeeld voortdurend ornamenten achter systeemplafonds, die allemaal gerestaureerd moeten worden. Dat gaat allemaal niet alleen ontzettend veel tijd, maar ook heel veel geld kosten.” In totaal houdt Artis rekening met een kostenplaatje van 46 miljoen. “En we hebben nu pas de helft binnen. Dus dat bedrag overschrijden, dat mag écht niet.”||https://www.parool.nl/amsterdam/leeuwen-in-artis-krijgen-verblijf-van-zo-n-1800-vierkante-meter-ze-gaan-er-zo-op-vooruit~b6a699e1/
2022-09-22||Moeder gesneuvelde Benjamin (27) in Oekraïne: ‘Hij was daar niet om oorlogje te spelen’||Vorige week zondag sprak ze Benjamin nog via de telefoon, vertelt moeder Mirjam vanuit Kiev, waar ze met haar Italiaanse echtgenoot is om het lichaam van haar overleden zoon op te halen. “Hij mocht nooit te veel zeggen over wat hij precies deed, maar hij vertelde bijvoorbeeld wel over hoe hij mensen geholpen had om weer elektriciteit in hun huizen te krijgen. Om puin te ruimen of een waterleiding aan te leggen. Hij was daar niet alleen om te vechten, maar ook om echt iets te kunnen betekenen voor de Oekraïners.” Een dag na dit gesprek gaat het vreselijk mis in een dorp dicht bij Charkov, waar ze op missie waren. Volgens moeder Mirjam ontplofte daar een bom en werd haar zoon geraakt door meerdere scherven. Galli werd zwaargewond en buiten bewustzijn overgebracht naar een ziekenhuis. Zijn ouders reisden zo snel mogelijk naar Kiev om bij hun zoon te zijn. Toen ze afgelopen zondag in een bus onderweg waren naar de Oekraïense hoofdstad, werden ze gebeld dat de artsen hem niet hadden kunnen redden. Een onwerkelijk bericht. “We gingen weg met het idee dat dat we hem na maanden weer zouden zien. Hoopten dat hij misschien nog zou kunnen genezen, maar jammer genoeg mag dat niet zo zijn.” Galli werkte tot begin dit jaar bij een transportbedrijf in zijn woonplaats Winterswijk. Kort na de Russische invasie afgelopen februari vertelde hij zijn ouders dat hij naar Oekraïne wilde afreizen om zich vrijwillig aan te sluiten bij het vreemdelingenlegioen. Een bericht dat het leven van de familie op zijn kop zette, maar voor moeder Mirjam niet heel onverwacht kwam. Galli was volgens zijn moeder altijd geïnteresseerd in militaire geschiedenis. In wapens. Een van zijn grote hobby’s was het spelen van een potje airsoft met vrienden in Italië. Vier dagen lang voerden zijn ouders gesprekken met Galli over zijn beweegredenen om af te reizen. Moeder Mirjam kreeg er uiteindelijk begrip voor. “Hij ging daar niet naartoe om de held uit te hangen. Ook niet om oorlogje te spelen. Hij ging er naartoe omdat hij het een groot onrecht vond dat Rusland Oekraïne was binnengevallen. Hij wilde de bevolking helpen hun land terug te krijgen.” Galli vertrok met een rugzak vol kleren en wat geld via Polen naar Oekraïne. Daar werd hij op 3 maart ingedeeld bij het 1st International Legion of Defense of Ukraine. Als het kon belde hij zijn moeder, wat niet altijd makkelijke gesprekken waren. Zijn moeder herinnert zich een gesprek waarin hij aangaf dat ze zwaar onder vuur lagen en hij niet wist of hij het zou overleven. “Ik probeerde sterk te blijven aan de telefoon, maar als je dan neerlegt is dat heel moeilijk. We zijn gelukkig gelovig. Het enige dat we dan konden doen, was bidden voor hem.” Maar er waren ook mooie momenten. Begin april stuurde Galli trots een foto naar zijn ouders van een dankbetuiging die zijn commandant Bogdan Molchanov hem had geschreven. Galli had zich ‘uitstekend gered uit een vijandelijk gevecht.’ “We zijn u zeer dankbaar dat u de Oekraïners steunt in het gevecht tegen de Russische agressor,” schrijft de commandant. De brief is voor moeder Mirjam nu een enorme steun; het besluit van haar zoon om af te reizen werd zeer gewaardeerd. “Natuurlijk had ik graag gezien dat hij was getrouwd, kinderen had gekregen en misschien wel kleinkinderen. Maar dit was zijn levensdoel. Ik weet dat het oprecht was en dat hij gelukkig was. Hij heeft ons verteld dat hij er vrede mee zou hebben, als hij zou sterven. Ik moet dat accepteren.” Het overlijden van Galli komt ook in zijn woonplaats Winterswijk hard aan. Burgemeester Joris Bengevoord noemt het verschrikkelijk. “Elk slachtoffer in deze oorlog is er een te veel. Het is heel verdrietig dat dit is gebeurd. We leven mee met de familie.” Galli stond in contact met De Winterswijkse Uitdaging, een stichting die zich inzet voor Oekraïners. Galli stuurde weleens foto’s via Whatsapp, bijvoorbeeld dat hij in Kiev op een tank zat, maar ook een foto van een helm met een kogelgat. Coördinator Harrie Garritsen noemt het bizar en bijzonder wat Galli heeft gedaan, maar ‘ook triest voor de familie’. “Hij ging uit idealisme die kant op. Hij vond dat hij wat moest doen. Zijn ouders waren erg trots op hem dat hij dat deed. Ik vind het heel erg wat daar in Oekraïne gebeurt, maar ik zou van mijn leven niet daar aan het front gaan vechten.” Galli vroeg de stichting weleens om materialen, zoals een nachtkijker, een helm, maar ook wapens. “Dat ging natuurlijk niet, maar wij hebben hem doorgestuurd naar een defensiespecialist in de Tweede Kamer.” De familie probeert Galli nu zo snel mogelijk naar Nederland te krijgen. Uiteindelijk hopen ze dat het lukt om hem bij te zetten in het familiegraf in Italië.||https://www.parool.nl/wereld/moeder-gesneuvelde-benjamin-27-in-oekraine-hij-was-daar-niet-om-oorlogje-te-spelen~b55ed53b/
2022-09-22||Johan Derksen versprak zich en zei dat Baudet ‘geliquideerd’ moest worden||En de televisieavond begon nog zo rustig, met een Leidse professor die zich voor wetenschapsprogramma Atlas boog over de Algemene Beschouwingen en de retorische trucs van de hoge heren in Den Haag. Hoe win je zo’n debat? De prof gaf SP-leider Lilian Marijnissen een pluim. Dat zoveel Nederlanders aan één baan niet genoeg hebben om de rekeningen te betalen waren volgens haar geen Amerikaanse toestanden meer, maar ruttiaanse toestanden. Goed gevonden, zei de professor. Aristoteles wist al dat er, naast redelijke argumenten, onherroepelijk ook emoties om de hoek komen kijken. Nog dezelfde avond bleek hoe waar zijn woorden waren, toen het kabinet de insinuaties van Thierry Baudet niet meer kon aanhoren en met het stoom uit de oren de Tweede Kamer verliet. Met zoveel sensatie in de lucht kan geen tv-programma zich nog bedwingen. Alle talkshows veegden voor de rest van de avond hun draaiboeken van tafel. Jinek en Op1 hadden het nog wel even over de mobilisatieplannen van Poetin en de energierekening die onbetaalbaar wordt, maar niet voordat ze gretig hun tanden hadden gezet in de zoveelste provocatie van Baudet. Alleen Nieuwsuur liet zich niet opjuinen en verdiepte zich liever in de Russische dreiging. Bij Vandaag Inside werd de commotie alleen maar groter toen Johan Derksen zich versprak en zei dat Baudet ‘geliquideerd’ moest worden, waar hij bedoelde dat de FVD-voorman het woord moest worden ontnomen. Volgens René van der Gijp zou Baudet daar niet eens van opkijken. “Die is in korte tijd helemaal gek geworden. Die maakt iedere verjaardag mee dat ze één voor één de deur uitlopen.” Kortom, hoe win je zo’n debat? Lips weet het eigenlijk nog steeds niet en had zijn avond liever anders besteed dan voor de televisie. Reageren? hanlips@parool.nl.||https://www.parool.nl/kunst-media/johan-derksen-versprak-zich-en-zei-dat-baudet-geliquideerd-moest-worden~b459c2f4/
2022-09-22||Bijna 200 walvissen dood na stranding op Australisch strand||“Helaas hebben we te maken met een hoog sterftecijfer,” zegt Brendon Clark, die namens de reddingswerkers het woord voert, donderdag tegen Australische media. “We hebben er alles aan gedaan om de walvissen afgelopen nacht in leven te houden, zodat we ze vanochtend konden redden, maar er zijn er nog slechts 35 in leven. Wij richten ons er nu op deze dieren naar dieper water te brengen.” Op beelden is te zien hoe de ruim tweehonderd dieren zij aan zij op het strand van het Australische eiland liggen. Grienden, een walvissoort, kunnen tot zeven meter lang worden en soms enkele duizenden kilo’s wegen. Dat Ocean Beach, waar de dieren strandden, te maken heeft met een stevige branding en onbeschut ligt, heeft er volgens Clark aan bijgedragen dat zoveel dieren overleden. Exact twee jaar geleden strandde een recordaantal van 470 grienden in Tasmanië, ruim honderd dieren konden toen worden gered. De omstandigheden waren destijds ‘gunstiger’, zegt Clark. De oorzaak van massale strandingen is vaak onbekend, maar experts suggereren dat de walvissen mogelijk naar de kust trekken op zoek naar voeding.||https://www.parool.nl/wereld/bijna-200-walvissen-dood-na-stranding-op-australisch-strand~be68d544/
2022-09-22||Justitie VS mag verder met onderzoek naar Trump-documenten||Het onderzoek naar de meer dan 11.000 overheidsdocumenten die de FBI begin augustus vond in Trumps onderkomen in Florida, Mar-a-Lago, werd stilgelegd nadat advocaten van de oud-president dat hadden verzocht. Een rechter oordeelde eerder nog dat er gewacht moest worden met het onderzoek totdat een onafhankelijk arbiter (special master) de kans had gekregen het bij de huiszoekingen gevonden materiaal te beoordelen. Vorige week werd die arbiter, oud-rechter Raymond Dearie, aangesteld. Hij kreeg de bevoegdheid om gevonden documenten bij de overheid weg te houden vanwege bijvoorbeeld het zogenoemde voorrecht van de uitvoerende macht (executive privilege). De rechtbank oordeelde woensdag in harde bewoordingen juist dat bij het aanstellen van de arbiter ‘waarschijnlijk een fout is gemaakt’. Het was niet nodig geweest om eerst een onafhankelijke partij naar de documentatie te laten kijken, stelt de rechtbank, die zich daarmee aansluit bij het standpunt van het ministerie van Justitie. Het strafrechtelijk onderzoek naar Trump gaat onder meer over de vraag of er vertrouwelijke papieren zijn achtergehouden en of er geprobeerd is een federaal onderzoek te dwarsbomen. Woensdag werden er door de staat New York ook nog civiele rechtszaken aangekondigd tegen Trump en enkele van zijn kinderen. Deze staan los van het strafrechtelijk onderzoek en gaan om belastingontduiking via de Trump Organization.||https://www.parool.nl/wereld/justitie-vs-mag-verder-met-onderzoek-naar-trump-documenten~b6688753/
2022-09-22||Forse schade door plofkraak bij Primera in Kinkerstraat||De explosie vond plaats rond 03.40 uur. Meerdere buurtbewoners meldden de politie dat zij harde knallen hoorden. Eenmaal ter plekke bleek het om een plofkraak te gaan, op een geldautomaat aan de buitenkant van het pand van de Primera, vertelt een politiewoordvoerder. “Er zijn geen gewonden gevallen. Wel is de pui van de winkel fors beschadigd.” Getuigen zagen na de plofkraak een scooter met twee personen wegrijden richting het Bellamyplein. De politie startte hierop een zoektocht in de omgeving, maar heeft niemand aan kunnen houden. Of en hoeveel geld er is buitgemaakt, kon de woordvoerder niet met zekerheid zeggen. De omgeving van het pand is momenteel afgezet. De Explosieven Opruimingsdienst Defensie (EOD) heeft onderzoek gedaan, maar geen verder explosief materiaal aangetroffen. Inmiddels is de situatie volgens de politie veilig. “De woningen boven de winkel zijn niet ontruimd geweest.” Buurtbewoner en maker van de video Allard Pronk schrok wakker van twee harde knallen. “Ik keek naar buiten en ben meteen gaan filmen. Toen hoorde ik nog een derde knal. Dan zie je ze daar naar binnen gaan en met koplampjes op hun hoofd wegrennen met de buit. Ze reden vervolgens op een scooter weg de Ten Katemarkt op.” Zelf woont Pronk schuin tegenover het pand waar de plofkraak plaatsvond. Voor hem zorgde de explosie slechts voor een verstoorde nachtrust. “Het zal vooral echt schrikken zijn voor de mensen die er direct boven of naast wonen.” De ochtend na de explosie bekijkt Maria van der Meulen, die bij de slager naast Primera werkt, de ravage aan het pand. “Wij kunnen niet open vandaag, alles is hier afgezet. Het is niet te geloven.” De stad wordt de afgelopen tijd geteisterd door plofkraken. Onlangs vond er nog een explosie plaats bij juwelier Bektas op het Buikslotermeerplein in Noord. Het was de tweede keer in anderhalf jaar dat de winkel werd getroffen door een plofkraak. Ook bij de Geldmaat aan de Pieter Calandlaan in Nieuw-West en bij een geldautomaat aan de Iepenweg in Oost vond in augustus een explosie plaats. Enkele weken daarvoor werd een geldautomaat bij de Primera aan het Beukenplein in Oost opgeblazen. Ook hier zorgde de ontploffing voor flinke schade. Het was de tweede plofkraak in een week tijd. Eerder brak brand uit na een plofkraak aan Tussen Meer in Osdorp. Burgemeester Femke Halsema uitte recent in Het Gesprek met de Burgemeester op AT5 haar zorgen over de reeks incidenten. “Het was het afgelopen jaar juist weer even stil rond plofkraken op geldautomaten,” constateerde ze. “Maar nu is het plotseling terug. Het is ernstig, ik maak mij daar zorgen over.” Op dit moment kan de gemeente banken niet dwingen geldautomaten te verwijderen, maar de burgemeester gaf aan die bevoegdheid wel graag te willen. “Nu moeten bewoners het zelf gaan aankaarten om ze weg te krijgen. Tot ik de bevoegdheid heb, hou je plekken die risicovol zijn.”||https://www.parool.nl/nederland/forse-schade-door-plofkraak-bij-primera-in-kinkerstraat~bee7e1fa/
2022-09-22||Alle kinderen in het hardloopteam hebben hun problemen, net als Ghost||Voorloper van de Black Lives Matterbeweging en National Ambassador for Young People’s Literature in Amerika. Reynolds publiceerde zijn All American Boys, waarin een zwarte jongen slachtoffer wordt van wit politiegeweld, twee jaar vóór Angie Thomas’ cultroman The Hate U Give. Afgelopen jaar verscheen de mozaïekverhalenbundel Let goed op, waarmee hij een Zilveren Griffel won. Ghost tapt uit een ander vaatje. Bestond Let goed op uit tien gelaagde verhalen die onderling verbonden waren, Ghost vertelt een klassieke Amerikaanse geschiedenis van een tienerjongen uit een kansarm gezin en een sportcoach die hem via hardlopen op het rechte pad probeert te houden. Verhaal en compositie zijn dit keer minder verrassend, maar de afzender blijft Jason Reynolds, een auteur die als geen ander jongeren die in de maatschappij nog te vaak worden overschreeuwd een stem weet te geven. Ghost is de zelfgekozen bijnaam van Castle. Zijn alcoholistische vader zit in de gevangenis sinds hij met een pistool op Ghost en zijn moeder schoot. Ghost omschrijft zichzelf als een jongen die heel veel geschreeuw in zich heeft. Geschreeuw dat hij probeert te overstemmen door te rennen. Als een atletiekcoach hem bij toeval ziet sprinten, wordt hij toegelaten tot het hardloopteam. Gaandeweg blijken alle kinderen in het team hun problemen te hebben. Die doet in ieder geval z’n uiterste best het groepje wiebelige individuen om te smeden tot een weerbare groep. De moraal ligt er soms iets te dik bovenop (‘Het probleem is alleen dat je niet weg kunt rennen voor jezelf.’) De grootste verdienste van Ghost is dat het lezers vertegenwoordigt die doorgaans moeite hebben boeken te vinden waarin ze zichzelf herkennen. Aan dit soort verhalen is in Nederland een schreeuwend gebrek. Reynolds zit boven op de tijdgeest en heeft bovendien een meeslepende stijl. Maria Postema tekende weer voor de sterke vertaling.||https://www.parool.nl/kunst-media/alle-kinderen-in-het-hardloopteam-hebben-hun-problemen-net-als-ghost~b55288e9/
2022-09-22||Grote vraagstukken herleid tot het persoonlijke in bewonderenswaardige biografie van Etty Hillesum||Anne Frank en Etty Hillesum worden vaak in één adem genoemd, omdat beiden een indrukwekkend dagboek nalieten voordat ze in een vernietigingskamp omkwamen. Omdat Hillesum vijftien jaar ouder was , lezen we in haar dagboek uit de Tweede Wereldoorlog het verhaal van een jonge vrouw die al veel levenservaring had voordat de bezetting begon Haar dagboeken werden pas begin jaren tachtig van de vorige eeuw gepubliceerd. Uitgevers wilden er niet aan, Hillesum zou te filosofisch zijn. Dat bleek toch een misvatting, want Het verstoorde leven werd uiteindelijk in achttien talen uitgegeven. Hillesum leerde in 1941 de Joodse handlezer Julius Spier kennen. Deze beroemdheid uit Berlijn, die Albert Einstein tot zijn klantenkring mocht rekenen, was bijna dertig jaar ouder dan de jonge, sensuele Etty, maar ze voelde zich enorm tot hem aangetrokken. Met Spier had ze een merkwaardige verhouding. Het handlezen werd gecombineerd met worstelen waarbij hij ‘de oudste stuiptrekkingen ter wereld maakte’. Ook hun gesprekken waren origineel: ‘Luistert u eens, weet u eigenlijk wat de clitoris is?’ Wat Spier niet wist was dat Etty ook de minnares was van de veel oudere weduwnaar ‘Pa Han’ Wegerif. Ondertussen studeerde ze rechten en daarna Russisch. Hillesum kwam uit een wonderlijke familie. Haar moeder was Russisch (Koelemeijer heeft voor het eerst haar Russische familie kunnen traceren) en ze had twee broers die met ernstige geestelijke problemen worstelden, waardoor ze soms in een psychiatrische inrichting moesten worden opgenomen. Vooral Mischa zat meer in dan buiten een inrichting, maar als hij eruit was beleefde hij successen als pianist. De dreiging van de oorlog en vervolgens de anti-Joodse maatregelen waardoor haar bewegingsvrijheid in het openbare leven ernstig beperkt werden, maakten Etty bewust van haar Joodse identiteit, waar ze juist in de loop der jaren een beetje afstand van genomen had. Koelemeijer beschrijft heel goed dat dit proces er uiteindelijk toe leidde dat Etty Hillesum weigerde om onder te duiken, omdat ze ‘het lot van haar volk’ wilde delen. Als ze haar niet konden deporteren namen ze een andere lotgenoot, zo was haar redenering. Onder zware druk van haar broer Jaap meldde ze zich aan als secretaresse van de Joodse Raad, waardoor deportatie werd uitgesteld. De Joodse Raad had een dependance in kamp Westerbork, waar ze kwam te werken. Ze mocht zo nu en dan een weekje naar Amsterdam. Ze zag dus van zeer dichtbij hoe volle treinen naar Polen vertrokken en hoewel er geruchten waren over vergassing geloofde aanvankelijk niemand dat. Maar dat kinderen en bejaarden daar werden tewerkgesteld geloofde men evenmin. In deze biografie worden grote vraagstukken als het ware herleid tot een persoonlijk leven. Er is veel gepubliceerd over de rol van de Joodse Raad, onlangs nog een prachtig genuanceerd boek van Bart van der Boom. Waren de voormannen van de Raad brave hulpjes van de nazi’s in het afvoeren van de Joden of hebben zij juist mensenlevens gered? Koelemeijer weet met goedgekozen citaten de discussie invoelbaar te maken voor de Joodse Amsterdammers van toen. Abraham Asscher, een van de voorzitters van de Joodse Raad, kwam op het Olympiaplein de hem bekende Werner Levie tegen. “Levie!” riep Asscher. “We doen voor jullie wat we kunnen!” “Ja,” riep Levie terug, “en dat zal niet genoeg zijn!” Levie maakte weliswaar het einde van de oorlog mee, maar nadat hij uit Bergen-Belsen kwam, overleed hij alsnog op 26 mei 1945 aan vlektyfus. Terwijl Etty voor de Joodse Raad in Westerbork werkte, zag ze op 21 juni 1943 haar vader, moeder en Mischa in het kamp aankomen. Dramatischer kan het niet. In haar brieven aan vrienden schreef ze over de treinen die twee keer per week vertrokken. ‘Verschillende zelfmoorden vannacht vóór het transport, met scheermesjes en zo.’ Ondertussen was geregeld dat Mischa in een aparte barak piano mocht spelen. Etty, totaal oververmoeid van haar inspanningen mensen te helpen, bleef schrijven. Ze had de ambitie om schrijfster te worden. Dat was ze al, zegt Koelemeijer. In ‘een stukje journalistiek’ dat als een rondzendbrief aan vrienden fungeerde, beschreef ze haar ervaringen in Westerbork, met compassie, inlevingsvermogen ‘en een fijnzinnig gevoel voor detail en stijl’. De brief was gericht aan Pa Han, maar het was duidelijk dat ze een getuigenis de wereld in wilde sturen. Ook al had ze de mogelijkheid die wereld weer in te komen, – ze had tijdens haar weken in Amsterdam alsnog kunnen onderduiken – weigerde ze. Toen ze niet meer voor de Joodse Raad werkte en dus geen bescherming meer had, wilde een verzetsgroepje haar uit het kamp halen. ‘Ik kan niet gaan vanwege mijn ouders. (...) En niet alleen hen, ook al die andere mensen.’ Op 7 september 1943 werden haar ouders, Mischa en zijzelf op transport gesteld. Ze werden vermoord in Auschwitz. Broer Jaap kwam ook in Westerbork terecht en overleed in 1945 tijdens een gevangentransport in een ‘dodentrein’ van Bergen-Belsen naar het oosten. Judith Koelemeijer heeft een bewonderenswaardige biografie geschreven, die hopelijk ook aanzet tot het lezen van de indrukwekkende dagboeken van Etty Hillesum.||https://www.parool.nl/kunst-media/grote-vraagstukken-herleid-tot-het-persoonlijke-in-bewonderenswaardige-biografie-van-etty-hillesum~bdb02ce7/
2022-09-22||Het frietpatatje stoofvlees van Eiburgh Snacks: een heel grote portie met zúlk mals vlees – om u tegen te zeggen||Even dreigde Eiburgh Snacks op Zeeburgereiland te verdwijnen, maar het mag tóch nog vijf jaar blijven. Dat is heel goed nieuws, want het is een van de meest bijzondere snackbars van Amsterdam. En wel hierom. De laatste keer dat ik er was, hing aan de vitrine een briefje met deze belangrijke informatie: ‘Vanwege drastisch gestegen kosten moeten wij de kosten van onze dienstverlening met ingang van heden als volgt doorbelasten. Antwoorden op domme en onnodige vragen: 30 euro. Heel dom gezicht trekken: 7,50 euro.’ Heerlijk. Sommige vaste klanten zeggen zelfs dat een bezoek aan Eiburgh Snacks niet compleet is zonder dat je afgezeken wordt door het personeel. En bijzonder: ze sluiten al om 18.45 uur, ze moeten immers zelf ook eten. Gelukkig maakt de kwa­liteit van de snacks dit alles meer dan goed. Neem bijvoorbeeld het frietpatatje stoofvlees: een heel grote portie, waar je elders in de stad het dubbele voor betaalt, met zúlk mals vlees – om u tegen te zeggen. En de grote vierkante kaassoufflé is uniek in z’n soort, want geef toe: een gemiddelde kaassoufflé is te klein voor de gemiddelde snackliefhebber. Die van Eiburgh Snacks is zo hemels dat je er geen saus bij nodig hebt. Dat is zo fijn aan deze tent: het personeel is niet supervriendelijk, maar ja, je komt voor de snacks. En dat hebben ze hier goed begrepen.||https://www.parool.nl/ps/het-frietpatatje-stoofvlees-van-eiburgh-snacks-een-heel-grote-portie-met-zulk-mals-vlees-om-u-tegen-te-zeggen~bd70cafc/
2022-09-22||Van Vleuten geeft (nog) niet op, ondanks breukje in elleboog||De paniek staat in haar ogen. Om haar lijf heeft ze een bruin dekentje geslagen. Ze wordt getroost door de verzorgers. Annemiek van Vleuten maakt zich zorgen, grote zorgen. Ze is net, absurd genoeg, een paar meter na het startpodium keihard tegen het Australische asfalt geklapt tijdens de mixed relay, de gemengde ploegenachtervolging. Door een probleem met de ketting verliest ze de controle over haar fiets en smakt ze na een zwieper op de grond. De zorgen om Van Vleuten zijn groot richting de wegwedstrijd van aanstaande zaterdag. Ze heeft fikse pijn, de rechterkant van haar lijf is bont en blauw. Onderzoek in het ziekenhuis wijst uit dat ze een klein breukje in haar rechterelleboog heeft. Maar een streep door de wegwedstrijd ging er nog niet. “Annemiek mag met dit breukje fietsen,” zegt bondscoach Loes Gunnewijk. “Maar de vraag is uiteraard wel met hoeveel pijn dat gaat zijn. We hopen dat Annemiek nog altijd kan starten, maar dat moet wel verantwoord zijn.” De komende dagen hebben Van Vleuten, Gunnewijk en de bondsarts continu contact om een definitieve beslissing te nemen. Hoe dan ook: de wegwedstrijd bij de vrouwen krijgt sowieso een andere dimensie. Qua tactiek, qua kansen. Het aanvankelijke plan van Nederland was om Van Vleuten al vroeg in de wedstrijd de boel te laten ontploffen op Mount Keira. Als Van Vleuten al meedoet, lijkt het onwaarschijnlijk dat ze die inspanning kan leveren. Al blijft het wel Annemiek van Vleuten. Automatisch zal er nu meer worden gekeken naar Marianne Vos, die andere kopvrouw van Nederland. De val van Van Vleuten was met afstand het meest beklijvende moment van de mixed relay, maar er ging meer mis. Nederland gold vooraf als de grote favoriet, maar al na een kleine 2 kilometer ging het fout. Toen de ketting van Bauke Mollema eraf vloog, was de kans op goud al verkeken. “Ik probeerde de ketting er nog met mijn hand op te leggen, maar dat lukte niet,” zei hij na afloop. “Het was net op het stuk waar we 65 per uur reden, dus het had ook geen zin dat de jongens zouden wachten.” ‘De jongens’, dat zijn Mathieu van der Poel en Daan Hoole. Zij moesten samen verder. Ze gingen hard, maar opboksen tegen andere toplanden als winnaar Zwitserland en Italië (die hun sterkste renners hadden opgesteld) was onbegonnen werk. Mollema: “Een ongelofelijke pechdag. Slechter kan het niet. Dit kost zeker een podium en misschien wel een gouden medaille. Hopelijk hebben we onze portie pech nu gehad. We zijn niet voor niets naar Australië gekomen.” Voor Hoole begon zijn eerste WK slecht. Tijdens de individuele tijdrit had hij geen power in zijn benen en nu dit. Nederland werd met vier renners overigens nog wel vijfde. Zowel de mannen als de vrouwen hebben als duo alsnog hard gereden. “Het lag deze keer niet aan de benen, maar aan brute pech,” zei Hoole, die veel in het wiel van Van der Poel reed. “Ik heb wel gevoeld dat Mathieu in orde is. Hij deed lange beurten en op dat klimmetje ging hij ook heel hard.”||https://www.parool.nl/sport/van-vleuten-geeft-nog-niet-op-ondanks-breukje-in-elleboog~b9d7dc77/
2022-09-22||Woonprotest gaat harder actie voeren: ‘Wooncrisis is alleen maar erger geworden’||Wat de acties precies inhouden, wil Woonprotest nog niet bekendmaken, maar het zal steviger zijn dan de massale demonstraties die het afgelopen jaar werden georganiseerd. Een jaar geleden trapten 18.000 mensen in het Westerpark een landelijke golf aan demonstraties en acties tegen de wooncrisis af. Na een jaar van acties en gesprekken kan men pijnlijk genoeg niet anders concluderen dan dat het allemaal niet voldoende is geweest, stelt Woonprotest. “Bij lange na niet. En dat betekent één ding: er is meer en hardere actie nodig.” Ondanks kleine ontwikkelingen zijn concrete resultaten in beleid vooralsnog uitgebleven, concludeert de organisatie. “Sterker nog, de wooncrisis is alleen maar erger geworden. Er is meer druk op de sociale woningvoorraad dan ooit, in de eerste twee kwartalen van 2022 stegen de huizenprijzen weer met zo’n 20 procent en het aantal daklozen is niet veranderd.” Woonprotest zegt daarom niet anders te kunnen concluderen dat het allemaal niet voldoende is geweest. Melissa Koutouzis, een van de organisatoren: “De noodzakelijke radicale ommekeer in woonbeleid is er nooit gekomen. Het enige wat radicaal veranderd is, is het plots activistische woordgebruik van een minister die, naast het publiceren van een rookgordijn aan documenten, onderzoeken en routekaarten, niet daadwerkelijk doet wat nodig is om de wooncrisis het hoofd te bieden.” Volgens Woonprotest kan de samenleving pas worden bediend wanneer ‘huisjesmelkers inleveren’. “Het recht op wonen kan pas in ere worden hersteld wanneer oppermachtige vastgoedbedrijven bloeden. En dat is iets wat dit kabinet, deze politieke orde, nooit uit zichzelf zal doen; ze zullen ertoe gedwongen moeten worden. Het is ook gebleken dat massaal protest daarin niet voldoende effect heeft.”||https://www.parool.nl/amsterdam/woonprotest-gaat-harder-actie-voeren-wooncrisis-is-alleen-maar-erger-geworden~bf99fc76/
2022-09-22||Joe Biden haalt uit naar Poetin: ‘Niemand anders dan Rusland was uit op een conflict’||“Deze oorlog gaat om het vernietigen van het recht van Oekraïne om te bestaan als staat, en als volk,” verklaarde Biden in het VN-gebouw in New York, waar veel wereldleiders deze week samenkomen. “Dat zou je bloed koud moeten maken.” De woorden van Biden komen op een zeer beladen moment, enkele uren nadat Poetin nieuwe dreigementen heeft geuit en onder meer de suggestie heeft gewekt dat hij overweegt kernwapens in te zetten. Poetin wilde zijn toehoorders doen geloven dat hij door westerse agressie gedwongen wordt om Rusland zo te verdedigen. Biden greep als Poetins voornaamste internationale opponent direct de kans dat voor het oog van de hele wereld te weerspreken. “Voor deze oorlog is gekozen door één man,” zei Biden. “Niemand bedreigde Rusland, niemand anders dan Rusland was uit op een conflict.” Volgens stafleden herschreef Joe Biden vanwege de agressieve speech van Poetin een paar zinnen in zijn eigen toespraak. Hij noemde de dreigementen ‘onverantwoordelijk’ en sprak met nadruk: “Een nucleaire oorlog kun je niet winnen en moet nooit uitgevochten worden.” Biden wees erop dat Rusland internationale afspraken over soevereiniteit van alle landen grof schendt. “Als landen hun imperiale ambities kunnen nastreven zonder gevolgen brengt dat alles waar de VN voor staat in gevaar.” Amerika wil dat de oorlog eindigt, zei Biden, maar dat moet wel onder rechtvaardige voorwaarden. De bal ligt in Moskou, vindt de Amerikaanse president, die de oorlog ziet als voorbeeld van een bredere strijd tussen autocraten en democratische landen. “Er is maar één land dat in de weg staat, en dat is Rusland.” Minister van Buitenlandse Zaken Wopke Hoekstra, die in New York is voor de top, waardeert de woorden van bondgenoot Biden over het recht van landen om zelf te bepalen wat er op hun grondgebied gebeurt. Hoekstra is na de nieuwe dreigementen van Poetin vastbesloten militaire en financiële steun aan Oekraïne door te zetten om dat recht te verdedigen. “Wij gaan niet toegeven,” zegt Hoekstra. “We moeten doorgaan met het steunen van Oekraïne. In de eerste plaats met wapens, maar ook met hulp en met geld. Want hier staat veel meer op het spel dan alleen maar de toekomst van Oekraïne, dit gaat ook over de vrede en veiligheid in ons eigen Europa.” Hij is ook onder druk van de verdere escalatie door Poetin niet van zins om aan te sturen op onderhandelingen. “Er is hier maar één agressor,” zegt Hoekstra. “Het is aan Oekraïne om te bepalen onder welke voorwaarden men eventueel tot zulke gesprekken zou willen overgaan. Wij zullen hen daar dan in steunen, maar het kan niet iets zijn waar anderen ten koste van Oekraïne op aandringen.” De oorlog in Oekraïne staat hoog op de agenda tijdens de VN-vergadering, maar de Verenigde Naties op zich kunnen niet veel doen. Rusland heeft vetorecht in de VN-veiligheidsraad en kan daarmee actie blokkeren. Buiten Europa en Noord-Amerika is de strijd om een vrij en soeverein Oekraïne bovendien lang niet altijd prioriteit, merkt minister Hoekstra. “Dit zal een lange adem vergen, omdat je hier merkt dat er ook landen zijn die zich afvragen hoe ze hiermee om moeten gaan, die in hun eigen land andere problemen hebben en minder uitgesproken zijn dan wijzelf.”||https://www.parool.nl/wereld/joe-biden-haalt-uit-naar-poetin-niemand-anders-dan-rusland-was-uit-op-een-conflict~b324ffab/
2022-09-22||Kleine lettertjes van ‘historisch pakket’ roepen nog vragen op||Op de chaos van Prinsjesdag volgde een bijpassend debat: ééntje met veel onbeantwoorde vragen. Regeringspartijen VVD, D66, CDA en ChristenUnie hebben voldoende steun vergaard voor de plannen van hun kabinet. Hoewel de oppositie klaagt (‘te weinig, te laat’) is er onder oppositiepartijen genoeg waardering, zodat ook in de Eerste Kamer een meerderheid gloort. Maar zorgen zijn er ook. Het kabinet besloot in allerijl energienota’s tot een bepaald maximum te compenseren. Dat ‘prijsplafond’ is volgens de oppositie te haastig in elkaar gezet. Zo is het niet duidelijk of de overheid de kosten ervan kan verhalen op energiebedrijven. Die winst moet gebruikt worden om de energienota van gezinnen met honderden euro’s te drukken. Maar welk deel de staat gaat betalen en welk deel uit de winsten van energiebedrijven komt, is nog niet uitgewerkt. Het geld gaat in eerste instantie naar energiebedrijven. “Hoe gaan wij voorkomen dat dit straks in de zakken van aandeelhouders verdwijnt?” wil Lilian Marijnissen (SP) weten. Alleen voor de eerste 1200 kuub gas die een gezin gebruikt, wordt de lage prijs in rekening gebracht. Maar wat als een gezin meer gebruikt? “Denk eens aan mensen die in een onzuinige huurwoning wonen. Die kúnnen niet minder dan 1200 kuub gebruiken,” aldus Pieter Omtzigt. Het kabinet kiest er niet voor om energieverbruik boven die grens te vergoeden, zodat er ook een ‘prikkel’ is om niet nodeloos te stoken of bijvoorbeeld de woning te isoleren. Maar houden mensen met middeninkomens dan wel genoeg geld over om hun huis te isoleren of zonnepanelen aan te brengen? Hoewel het kabinet een miljardenpakket presenteerde, komt het midden- en kleinbedrijf (mkb) er bekaaid van af, vinden veel partijen in de Tweede Kamer. Voor bakkers, tuincentra en sauna’s is er nog geen compensatie geregeld. Terwijl hun energiegebruik (en dus de rekening) ook heel hoog is. Het kabinet zegt voor 1 november alsnog met een pakket maatregelen te komen om mkb’ers te helpen. Maar bij de oppositiepartijen groeit het ongeduld. “Het mkb hangt niet snel in de gordijnen en toch zijn ondernemers ongerust,” hield Joost Eerdmans (JA21) de coalitie nog eens voor. Het zijn de rafelranden van de Prinsjesdagplannen waar het kabinet vandaag op terug moet komen, tijdens het tweede deel van het debat. Want premier Mark Rutte sprak weliswaar van een ‘historisch’ koopkrachtpakket, maar moet de kleine lettertjes nog wel toelichten.||https://www.parool.nl/nederland/kleine-lettertjes-van-historisch-pakket-roepen-nog-vragen-op~bc241811/
2022-09-22||‘Poetin heeft een mobilisatie eerder nooit aangedurfd, en dat was niet voor niets’||Het is een stap die de Russische president Vladimir Poetin de eerste maanden van de oorlog met Oekraïne angstvallig vermeed: mobilisatie. Toch zullen nu echt ook Russische burgers naar het front worden gestuurd. In een speech kondigde Vladimir Poetin woensdagochtend aan over te gaan op een ‘gedeeltelijke mobilisatie.’ Vooralsnog zullen vooral burgers met ervaring op het slagveld worden opgeroepen, zegt Clingendael-onderzoeker Dick Zandee. “Het gaat om ex-dienstplichtigen en voormalige contractmilitairen, dus mensen die in het verleden militaire training hebben gekregen en daarna weer het maatschappelijke leven zijn ingegaan. Zij moeten nu terug naar de kazernes, voor aanvullende training.” Het levert Rusland verse troepen op. Al is het de vraag of dat voldoende zal zijn om het tij voor de Russen – die grote verliezen lijden – te keren. Immers: het Russische leger legt het momenteel ook af in materieel. “De kwaliteit van het Oekraïense materieel is momenteel heel hoog,” zegt Laura Starink, voormalig Ruslandcorrespondent en mede-oprichter van het nieuwsplatform Raam op Rusland. “Bovendien is er heel veel materieel van de Russen verloren gegaan. Al was het maar omdat er veel troepen gevlucht zijn. Die materiële verliezen kunnen ze nauwelijks aanvullen op dit moment, mede door de sancties.” Tel daar een zeer gemotiveerd Oekraïens leger bij op en het is duidelijk dat ook met extra mankracht het Russische leger het zwaar kan krijgen. Veel hangt af van de referenda die later deze week in de bezette gebieden van de Donbas worden gehouden, denkt Zandee. “We kunnen een gemanipuleerd resultaat verwachten, dus er zal officieel voor aansluiting bij Rusland worden gestemd,” zegt hij. “Als dat door het parlement in Moskou is bekrachtigd, hebben wij een nieuwe situatie. Dan maken die gebieden deel uit van de Russische federatie en dan kunnen Oekraïense aanvallen in de Donbas gezien worden als aanval op de Russische federatie.” Poetin zei in zijn toespraak zelfs bereid te zijn kernwapens in te zetten om ‘Russisch grondgebied’ te verdedigen. Toch verwacht Zandee niet dat hij dat ook echt zal doen bij een aanval op de Donbas. “Het is niet geheel uit te sluiten, maar de Chinese president Xi heeft tijdens de ontmoeting met Poetin in Oezbekistan al een waarschuwende vinger opgestoken richting Poetin. Ook India heeft waarschuwingen geuit.” Starink is meer onder de indruk van de dreigementen. “Zo duidelijk heeft hij het nog niet eerder gezegd,” benadrukt zij. “Op de Russische staatstelevisie wordt al vaak gedreigd met kernwapens, maar Poetin heeft dat zelf nog nooit gedaan. Hij zei er ook bij: dit is geen bluf. Dat onderstreepte hij.” Volgens haar is er dus zeker sprake van escalatie. Starink: “We weten natuurlijk niet of hij ook gaat doen waar hij mee dreigt. In het verleden heeft hij dat wel gedaan. Veel mensen dachten ook dat de invasie niet plaats zou vinden, maar die kwam er toch. Dit is een wanhoopsdaad van een kat in het nauw, maar dat wil niet zeggen dat die ongevaarlijk is.” De mobilisatie zal ook de manier beïnvloeden waarop de ‘gewone Russen’ naar de oorlog kijken, vermoedt Starink. “Poetin heeft een mobilisatie eerder nooit aangedurfd. Dat was niet voor niets, hij weet natuurlijk dat het een heel impopulaire maatregel is.” Starink verwacht dat sommige Russen zeker zullen proberen zich aan de oorlog te onttrekken. Daarbij wordt het volgens haar ‘een logistieke nachtmerrie’ om in korte tijd mensen voor te bereiden en naar het front te sturen. “Een volksopstand zie ik in Rusland niet zo snel plaatsvinden, maar het zal zeker de populariteit van de oorlog niet vergroten.” Dat Poetin nu toch de beslissing neemt te mobiliseren laat volgens Starink vooral zien hoe weinig opties hij nog heeft. “Hij schaalt op en dat is behoorlijk griezelig. Want als je dreigt, moet je ook iets doen. We weten niet hoe dit verder gaat.”||https://www.parool.nl/wereld/poetin-heeft-een-mobilisatie-eerder-nooit-aangedurfd-en-dat-was-niet-voor-niets~b303ce74/
2022-09-22||Winterslaap van beren wijst op mogelijke behandeling diabetes||Mensen met diabetes hebben te veel glucose, een vorm van suiker, in hun bloed. Op lange termijn kan dit onder meer tot hart- en vaatziekten leiden. Bij de aandoening is een belangrijke rol weggelegd voor het hormoon insuline. Dit stofje haalt glucose – dat via voedsel in ons lichaam komt – uit het bloed en verplaatst het naar lichaamscellen, waar het als energiebron dient. Diabetes ontstaat wanneer dit te weinig gebeurt, omdat het lichaam onvoldoende insuline aanmaakt (diabetes type 1) of er minder gevoelig, oftewel resistent, voor raakt (type 2). Bij veruit de meeste mensen met diabetes is sprake van de tweede variant. Wereldwijd sterven er inmiddels meer dan een miljoen mensen per jaar aan, terwijl het aantal zieken alleen maar toeneemt. Niet voor niks zijn wetenschappers naarstig op zoek naar nieuwe of verbeterde behandelingen. Een team van onderzoekers van de Washington State University in de Verenigde Staten hoopt daarbij inspiratie op te doen in de natuur. Bij beren, welteverstaan. De reden: beren ontwikkelen tijdens hun winterslaap een vergelijkbare resistentie voor insuline. Dit maakt de dieren niet ziek, maar stelt ze juist in staat om maandenlang zonder voedsel en water te overleven. Wanneer ze na het ontwaken in het voorjaar weer eten en de concentratie glucose in het bloed toeneemt, keert de insulinegevoeligheid terug. Een handig trucje, dat misschien ook bij mensen de gevoeligheid voor insuline kan herstellen, zo redeneren de onderzoekers. Daarvoor is het nodig om te begrijpen hoe de ‘aan-uitknop’ voor insulineresistentie precies functioneert bij beren. Om bij een antwoord te komen, onderwierp het team zes grizzlyberen, die in gevangenschap in een onderzoekscentrum van de universiteit leven, aan een experiment. Zowel tijdens het ‘actieve’ seizoen als gedurende de winterslaap werd van elk dier vetweefsel en bloedmonsters afgenomen. Hetzelfde deden de onderzoekers terwijl ze de winterslaap van de beren verstoorden, door ze twee weken lang regelmatig te voeden met een suikerhoudend drankje. Vervolgens combineerden ze de verschillende monsters met elkaar in het lab. Dat zorgde voor de nodige veranderingen in het weefsel, zo blijkt uit de deze week gepubliceerde onderzoeksresultaten. Met name bloedserum uit de verstoorde winterslaap had een groot effect op opgekweekte cellen uit vetweefsel afgenomen in de ‘normale’ winterslaap. Deze begonnen gedrag te vertonen dat vergelijkbaar is met dat van cellen uit het actieve seizoen. Opvallend genoeg waren slechts enkele eiwitten verantwoordelijk voor alle veranderingen, concluderen de onderzoekers na een analyse. “Er lijken acht eiwitten te zijn die ofwel onafhankelijk van elkaar, ofwel samen de insulineresistentie bij beren in winterslaap reguleren,” zegt evolutionair geneticus Joanna Kelley, die meewerkte aan de studie. Het gaat daarbij om eiwitten waarvan de mens zogeheten homologen bezit, merkt ze op. Oftewel: voor elk eiwit bestaat een menselijke evenknie, die afstamt van een gemeenschappelijke voorouder. “Dat betekent dat er misschien een directe mogelijkheid tot vertaling naar de mens is.” Daarom zet het team in op meer onderzoek naar de precieze rol van de eiwitten bij het aan- en uitzetten van insulineresistentie. Zo hopen ze op het spoor van mogelijke behandelingen voor menselijke diabetes te komen. Of dat laatste ook daadwerkelijk gaat gebeuren, is nog maar de vraag, meent Cees Tack, hoogleraar Interne Geneeskunde aan de Radboud Universiteit en niet betrokken bij de studie. Tack, wiens eigen onderzoek zich op (de behandeling van) diabetes bij mensen richt, betwijfelt of de oorzaak van alle veranderingen tot acht eiwitten terug te brengen is. “De monsters die het team bestudeert, zijn van slechts een klein aantal beren afkomstig. Dat is erg beperkt om tot stevige conclusies te komen.” Bovendien is de weg naar mogelijke toepassingen bij mensen erg lang, stelt Tack. “Het zou kunnen dat deze acht eiwitten een belangrijke rol spelen, maar hoe ze dit doen is nog volstrekt onbekend. Sterker: van de meeste kennen we de precieze functie in het lichaam niet eens. Er is ontzettend veel vervolgonderzoek nodig om dit in kaart te brengen. Waarna het nog altijd maar de vraag is in hoeverre dit ons iets over processen in het menselijk lichaam kan leren.”||https://www.parool.nl/wereld/winterslaap-van-beren-wijst-op-mogelijke-behandeling-diabetes~b180f884/
2022-09-22||De energiecrisis in Zuid-Afrika wordt alsmaar nijpender||Het lijkt hier wel de Gazastrook, schreef nieuwsmedium News24 eind juni. Stakingen bij energiecentrales in Zuid-Afrika zetten die maand het stroomnet dermate onder druk, dat aangesloten huishoudens en bedrijven om beurten twaalf uur per dag van het elektriciteitsnet moesten worden afgesloten om de stroomvoorziening op gang te kunnen houden. Een extreme maatregel die slechts één keer eerder was genomen. Nu is het weer raak. Begin deze maand vielen, in één week tijd, 42 generatoren in verschillende centrales van energieleverancier Eskom uit. De meeste klanten zitten sinds zondag weer halve dagen zonder stroom. Omdat Eskom, een staatsbedrijf, vrijwel de hele markt bedient, ontkomt niemand aan rantsoenering. Niet eerder kregen Zuid-Afrikanen zoveel uitval te verduren als dit jaar. De problemen bij Eskom begonnen in 2008 en zijn grotendeels het gevolg van gebrekkig onderhoud aan de centrales. Die zijn gemiddeld veertig jaar oud en aan vervanging toe, wat bakken met geld kost. Het bedrijf heeft een miljardenschuld en al zou het geld er zijn, de generatoren kunnen niet zomaar voor langere tijd worden uitgeschakeld om nieuwe te plaatsen. De vraag is nu al nauwelijks bij te benen. President Cyril Ramaphosa gaf Eskom in juni toestemming om energie af te nemen van de private sector. Maandag kondigde Eskom aan duizend megawatt structureel te zullen bijkopen. In Nederland kunnen daarmee een miljoen huishoudens van energie worden voorzien, in Zuid-Afrika waarschijnlijk meer. Het kan nog een week duren voordat de ergste energietekorten achter de rug zijn. Volgens een berekening van marktonderzoeker Intellidex heeft Zuid-Afrika omgerekend 28 miljard euro aan private investeringen nodig in elektriciteitscentrales om in 2025 van de economische problemen af te zijn. De regering schrijft de economische krimp in het tweede kwartaal van 0,7 procent hoofdzakelijk toe aan de problemen bij Eskom. De hoop is gericht op een plan dat vorig jaar op de klimaatconferentie in Glasgow het licht zag. Onder meer de Europese Unie, het Verenigd Koninkrijk en de Verenigde Staten beloofden gezamenlijk 8,5 miljard euro beschikbaar te stellen voor Zuid-Afrika. Het fonds, waaruit geleend en gesubsidieerd mag worden, moet de uitstoot van broeikasgassen in de Zuid-Afrikaanse energiesector afbouwen. 80 procent van de elektriciteit wordt nu nog opgewekt vanuit de verbranding van kolen. Of en wanneer die miljarden vrijkomen, is onzeker. Barbara Creecy, minister van Milieuzaken, liet vorige week aan persbureau Bloomberg doorschemeren te zijn overvallen door de voorwaarden die aan het fonds zijn gesteld. Diezelfde week bezocht Rampahosa zijn Amerikaanse ambtsgenoot Joe Biden, die hem toezegde alvast 45 miljoen dollar te zullen vrijmaken voor het energietransitiefonds. Na de uitvaartceremonie van koningin Elizabeth in Londen te hebben bijgewoond, is Ramaphosa maandag teruggevlogen om de naderende energiecrisis thuis het hoofd te bieden. Niet alleen heeft Eskom een tekort aan stroom; het bedrijf wil de prijzen volgend jaar met 32 procent verhogen. Voor miljoenen Zuid-Afrikanen die nu al nauwelijks kunnen rondkomen, zal het leven dan onbetaalbaar worden.||https://www.parool.nl/wereld/de-energiecrisis-in-zuid-afrika-wordt-alsmaar-nijpender~b33271fe/
2022-09-22||Europese Literatuurprijs 2022 naar Nocilla-trilogie||Mallo en zijn vertaler Adri Boon ontvangen op literair festival Crossing Border op 5 november gezamenlijk de Europese Literatuurprijs 2022. De Europese Literatuurprijs bekroont het beste hedendaagse Europese fictiewerk dat in het voorgaande jaar in Nederlandse vertaling is verschenen. De schrijver ontvangt € 10.000 en de vertaler € 5.000. De jury, onder voorzitterschap van Manon Uphoff, hoopt dat ‘dit unieke boek hierdoor een groter publiek zal bereiken’ en erkent dat met de toekenning niet voor de gemakkelijkste weg is gekozen: ‘De trilogie biedt een even intrigerend als fragmentarisch universum, dat stevig is geworteld in ons digitale tijdperk, kwantumfysica en de natuur.’ In zijn Nocilla-trilogie voert Agustín Fernández Mallo in een collage van teksten de meest uiteenlopende verhalen op van mensen en plaatsen die Amerika en de wereld in het digitale tijdperk van de eenentwintigste eeuw weerspiegelen. De trilogie staat vol verwijzingen naar onder meer arthousefilms, conceptuele kunst, praktische architectuur en de geschiedenis van computers – de titel verwijst naar de Spaanse variant van Nutella en is geïnspireerd door het nummer Nocilla ¡Qué Merendilla! waarin een Spaanse punkband aan de haal gaat met de reclameslogan: ‘Nocilla, voor een heerlijk tussendoortje!’ Volgens de jury biedt Mallo de verbrokkeling en versnippering het hoofd doordat alles wat fragmentarisch lijkt, toch een verbintenis aangaat. ‘In de Nocilla-trilogie wemelt het van de mensen die afwijken, die anders kijken, anders waarnemen, die zich storten op onmogelijke projecten, hun hele leven wijden aan wat we onzinnig zouden kunnen noemen, ware het niet dat juist de toewijding aan het onmogelijke en nutteloze, het ogenschijnlijk zinloze te zien is als een sterke reactie op het dictaat van het nut, de vermarkting van al het menselijke.’ Adri Boon heeft volgens de jury als vertaler een ware tour de force geleverd, want met al die losse fragmenten, citaten, verwijzingen en tekstsoorten in verschillende stijlen moet het een hondsmoeilijke klus zijn geweest. ‘Maar wat een souplesse, wat een beweeglijkheid, ook in vertaling. In het Nederlands moeten ook al die registers, al die misschien wel of misschien niet met elkaar verbonden draden zichtbaar gemaakt worden en net zo klinken als in het origineel. Dat vergt belezenheid, een groot inlevingsvermogen en inventiviteit.’ Naast de Nocilla-trilogie waren ook Vang de haas (Lana Bastisic), Een geest in de keel (Doireann Ní Ghríofa), De wereld is niet stuk te krijgen (Maxim Osipov) en Het geknetter in de sterren ( Jón Kalman Stefánsson)genomineerd.||https://www.parool.nl/kunst-media/europese-literatuurprijs-2022-naar-nocilla-trilogie~bead136e/
2022-09-22||Dwight Fagbamila, regisseur van Femi: ‘Ik zoek iets spirituelers en meer filosofisch dan Harry Potter’||Zeggen dat de 21-jarige Dennis zoekende is, is een understatement. Hij heeft zichzelf aardig in de nesten gedraaid; zijn vriendin is zwanger, maar Dennis mag haar niet zien. Ondertussen is hij terugverhuisd naar zijn moeder, waar de ontvangst ook nogal stroef is. Stukje bij beetje ontvouwt Dwight Fagbamila (1993) in zijn speelfilmdebuut Femi hoe Dennis hier terechtkwam. Dennis is de zoon van een Nederlandse moeder en een Nigeriaanse vader – ‘Femi’ is Dennis’ Yoruba (volk)-naam. Zijn vader pleegde zelfmoord toen Dennis zes jaar oud was en nu hij zelf op het punt staat vader te worden, dringt dat verdrongen trauma zich op. Fagbamila’s afstudeerfilm Babatunde uit 2016 draaide thematisch al om de afwezige vader, en ook in sfeer zijn er duidelijke raakvlakken: mystieke elementen worden vermengd met alledaagse realiteit, en beide worden versterkt door hoe Fagbamila zijn thuisstad Eindhoven in beeld brengt. “Ik merkte na het maken van Babatunde dat ik er nog niet klaar mee was, dat ik het verder wilde onderzoeken,” zegt de filmmaker. “Waar die film nog behoorlijk conceptueel was, wilde ik voor Femi meer in de psychologie duiken. En waar Babatunde draaide om de haat naar de afwezige vader, draait Femi om liefde, om verlangen, het willen weten: wie is die persoon en lijk ik op hem?” Die interesse voor het thema van de afwezige vader, en in bredere zin voor wat er van generatie op generatie wordt doorgegeven, komt voort uit Fagbamila’s eigen achtergrond. Zijn moeder is Nederlands, zijn vader komt uit Nigeria. “Rond mijn vijfde zijn mijn ouders gescheiden en verhuisde mijn vader naar Londen. Hij kwam nog wel veel naar Nederland, hij is in mijn leven, maar ik heb niet veel van zijn cultuur meegekregen. Ik spreek zijn taal ook niet. Die leegte, en hoe ik die heb proberen te vullen, speelt een belangrijke rol in mijn leven, en dat geldt ook voor Dennis in de film.” Yannick Jozefzoon, die ook al in Babatunde te zien was, was de perfecte acteur om de gesloten, zoekende Dennis neer te zetten, juist omdat hij werkelijkheid in veel opzichten het tegenovergesteld is, zegt Fagbamila. “Dennis is een bijna antisociaal persoon, maar ik wil wel dat de kijker van hem gaat houden. Dus ik had wel een basis nodig, een acteur die onder die ellende en depressie het gevoel geeft van die potentie. En dat is Yannick – hij is een van de meest sympathieke en charismatische mensen die ik ken.” De combinatie van spirituele, bijna mystieke elementen en alledaagse levens geeft Femi een eigenzinnige sfeer, die met weinig anders in de Nederlandse film te vergelijken is. Fagbamila liet zich inspireren door grootheden als Andrej Tarkovski en vooral de Thaise filmmaker Apichatpong Weerasethakul, vertelt hij. “Toen ik Weerasethakuls Uncle Boonmee Who Can Recall His Past Lives zag, in het eerste jaar van de kunstacademie, is mijn blik op film veranderd. Toen wist ik: film is nog veel meer dan wat ik dacht. En dat heeft me niet meer losgelaten, die mystieke en spirituele kant. Mensen gebruiken dan al snel het label magisch-realistisch, maar dat pakt niet het gevoel. Harry Potter kun je ook magisch-realistisch noemen. Wat ik zoek, is toch iets spirituelers en meer filosofisch dan dat.” Het sluit wonderwel aan bij Fagbamila’s zeer aardse weergave van de stad Eindhoven. Het is een cliché om te zeggen dat een stad een personage in een film is, maar hier is dat eerder een understatement. Het industriële gevoel van de stad is direct verbonden aan hoe hij het hoofdpersonage uitdacht, vertelt Fagbamila. “Toen ik opgroeide, had je rondom de stad een aantal grote bedrijfspanden van Philips die al jaren leeg stonden, waar je naar binnen kon en op het dak kon gaan zitten en naar de sterren kon kijken. Nu is dat allemaal verbouwd en zitten er hippe bedrijfjes in. Maar voor mijn gevoel blijft Eindhoven toch die zoekende stad van toen. Dat zoekende karakter zit ook in Dennis. Die lege hulzen midden in de stad, dat vond ik zo’n sprekend beeld.” Ook in de keuze om de film in Eindhoven te plaatsen, en daar ook te draaien, blijft de film dus dicht bij Fagbamila’s eigen leven. “Als ik het in een andere stad had willen draaien, had ik daar heel veel research voor moeten doen. Dan had ik er een tijdje moeten wonen, om te zien hoe de mensen daar zijn en hoe je daar als jongen van kleur zou kunnen opgroeien en wat dat met je zou doen. In Eindhoven wist ik dat al precies, het is wat ik heb geleefd.” Femi van Dwight Fagbamila is te zien op het Nederlands Film Festival en vanaf 29 september in Het Ketelhuis, Rialto.||https://www.parool.nl/kunst-media/dwight-fagbamila-regisseur-van-femi-ik-zoek-iets-spirituelers-en-meer-filosofisch-dan-harry-potter~b421b9c0/
2022-09-22||Film Entre deux mondes: hoe een Franse journalist undercover ging als schoonmaker||In 2009 ging onderzoeksjournalist Florence Aubenas een halfjaar undercover in allerhande tijdelijke, slechtbetaalde baantjes, voornamelijk schoonmaakwerk. Het resultaat was het nonfictieboek Le Quai de Ouistreham, vol invoelende portretten van gewone mensen die worden vermorzeld door het kapitalistische systeem. Het boek werd een immens succes in Frankrijk, maar toch liet een verfilming meer dan tien jaar op zich wachten. Aubenas was terughoudend om de rechten te verkopen. Ze liet zich uiteindelijk ompraten door actrice Juliette Binoche, die gebrand was op de hoofdrol. Aubenas had wel een voorwaarde: dat Emmanuel Carrère de film zou regisseren. “Ik weet nog steeds niet waar ik dat aan verdiend heb,” glimlacht de regisseur, die zelf ook vooral bekend is als schrijver, in een videogesprek met een klein groepje journalisten. “We kennen elkaar zijdelings, en ik bewonder haar werk. Zij het mijne blijkbaar ook. Wat haar waarschijnlijk aansprak is dat mijn boeken, en ook een van mijn films, iets documentaire-achtigs hebben.” Voor zijn filmversie verbeeldt Carrère de uit het leven gegrepen observaties van Aubenas door Binoche te omringen met niet-professionele acteurs, die het leven op de armoedegrens van binnenuit kennen. In dat sociaalrealisme zit de grootste kracht van Entre deux mondes. Vooral debutant Hélène Lambert imponeert als alleenstaande moeder die van maaltijd naar maaltijd leeft, maar haar levenslust nog niet is verloren. “Als ik nu naar de film kijk, weet ik van veel dingen niet meer of ze uit het boek komen, of uit mijn scenario, of uit de levens van de acteurs,” zegt Carrère. “Voor mij zijn zij het belangrijkste. Maar die balans luistert nauw. Tussen enerzijds de niet-professionele acteurs, wier personages de echte helden van de film zijn. En anderzijds het personage van Juliette, die in feite een getuige is, maar wel één met een zeer actieve en eigenaardige rol. Zoals ik dat zelf ook ben.” Daarmee lijkt hij direct in de voetsporen van Aubenas te treden, maar er is een cruciaal verschil, zegt Carrère: waar Aubenas zich voordeed als een ander om haar portretten te schrijven, werkt hij met open vizier. “De spelregels waren voor iedereen duidelijk: we maken fictie, ik ben de regisseur, in de crew heeft ieder een specifieke rol.” In zijn filmversie benadrukt Carrère meer dan in Aubenas’ boek de spagaat waarin de journalist zich plaatst. Ze raakt intiem betrokken bij de levens van de mensen die ze portretteert, maar doordat ze undercover is bedriegt ze hen ook. Dat bedrog komt uiteindelijk aan het licht, met alle ruzies van dien. “De vorm van journalistiek die Florence Aubenas hier bedreef, is erop gericht om iets dat onzichtbaar is zichtbaar te maken, om bewustzijn te creëren,” zegt Carrère. “Maar het heeft ook een keerzijde: de enige manier om de werkelijkheid zo eerlijk te tonen, is door zelf te liegen. En al doe je het met de beste bedoelingen, het blijft liegen. Met mijn film wil ik, misschien meer dan het boek dat deed, die ambiguïteit onder ogen zien.” Entre deux mondes is te zien in Cinecenter, De Filmhallen, Het Ketelhuis, Cinema De Vlugt en Pathé Tuschinski.||https://www.parool.nl/kunst-media/film-entre-deux-mondes-hoe-een-franse-journalist-undercover-ging-als-schoonmaker~b8910e24/
2022-09-22||Dealer portretteert een ruig Antwerps nachtleven vol drugs, neonlichten en technobeats||De debuutfilm van de Belgische acteur Jeroen Perceval vertelt een grauw verhaal in bonte kleuren. Zo’n contrast tussen vorm en verhaal is passend voor een film waarin de rollen tussen verzorger en kind constant worden omgedraaid. In Dealer zorgt de veertienjarige Johnny (Sverre Rous) er namelijk voor dat zijn manisch-depressieve moeder (Veerle Baetens) te eten heeft door drugs te dealen. Johnny heeft grote ogen en een scherpe tong. Nieuwkomer Rous speelt Johnny met bravoure, maar hij tempert zijn irritante stoerdoenerij ook met een vleugje onschuldigheid. Johnny doet zich dan wel groter voor dan hij is, zijn hoop op een gemakkelijke uitweg uit zijn straatleven wanneer hij een vriendschap sluit met een bekende acteur Anthony (Ben Segers) verraadt zijn jeugdigheid. Dealer portretteert een ruig Antwerps nachtleven vol neonlichten en technobeats. Perceval bouwt in Dealer voort op bekende motieven uit drugsfilms, met name de teleurstelling die telkens na hoop volgt. Met een alsmaar bewegende camera en een snel tempo vormt dit op en neer gaande ritme van hoop en teleurstelling de hartslag van de film, die in elke scène te voelen is. Dealer is een bombastische film, die zijn melancholische verhaal in krachtige penseelstreken neerzet. Verschillende andere verhaallijnen – over Johnny’s manische moeder, zijn nieuwe vriendin, zijn dealervrienden en zijn maniakale baas – worden op elkaar gestapeld, als lagen verf die over elkaar heen zijn geschilderd. Het hart van het verhaal is de onwaarschijnlijke vriendschap tussen Anthony en Johnny, die elkaar tijdens een drugsdeal ontmoeten. Voor beiden zijn drugs een overlevingsmiddel: drugs stillen Anthony’s depressie en geven de praktische ouderloze Johnny wat autonomie. Maar ze lijken elkaar ook nodig te hebben, en misschien, zo hopen ze, is die wens sterker dan hun wederzijdse behoefte aan drugs. Het is duidelijk dat Perceval, die zijn eigen ervaringen gebruikte als inspiratie voor dit verhaal, heeft geprobeerd een film te maken die waarheidsgetrouw is in zijn weergave van de teloorgang van mensen onder de invloed van drugs. Er is altijd een vleugje realisme in het de film te vinden, zelfs in de meest gestileerde en zwaarst aangezette scènes. Dat komt vooral door de acteerprestaties van de hoofdrolspelers. Tegelijkertijd geeft het buitensporig gebruik van dialoog de film een theatraal randje. De personen in de film acteren, dat blijft altijd duidelijk. Maar misschien is dat wel het punt van de film, die kunst en theater immers ziet als een ontsnapping aan de verschrikkingen van het straatleven.||https://www.parool.nl/kunst-media/dealer-portretteert-een-ruig-antwerps-nachtleven-vol-drugs-neonlichten-en-technobeats~bf925509/
2022-09-22||Zou Poetin niet weten dat er op een slagveld niets meer te moraliseren valt?||Een gedeeltelijke mobilisatie. Daartoe heeft de Russische president Vladimir Poetin besloten. Uiteraard onderbouwd met leugens. Hij kan niet anders. Met de waarheid krijg je geen Russische laarzen aan het marcheren. Het is trouwens maar de vraag wat de kwaliteit van die laarzen is. Intussen worden er in Oekraïne massagraven ontdekt (waarin ook kinderen liggen), en kerncentrales beschoten. Opeens doemt het woord ‘demoraliseren’ op. Ik hoorde het gisteren een paar keer gebruiken. “We zullen Oekraïne demoraliseren.” Het is een begrip met de zwaarte van een luchtbel, maar bedoeld als een kanonskogel. De moraal van de ander moet kapotgeschoten worden. Zou Poetin niet weten dat er op een slagveld niets meer te moraliseren valt? Doden interesseert het niet wat goed en wat kwaad is en de erfgenamen zullen hun vijand nog meer haten, nog eerder en fanatieker willen doden. Je kunt dat inderdaad een vorm van demoraliseren noemen; de eigen moraal wordt sterker. Is het demoraliseren van Oekraïne gelukt? Ik dacht het niet. Poetin is in paniek. Hij kan alleen nog maar zijn eigen mensen offeren om zijn gezicht te redden. Wat voor een moraal heb je dan? Volgens mij die van de worstenmaker die mensenvlees gebruikt. Tijdens de koude oorlog leefden we, terwijl wij steeds welvarender werden, in angst dat Rusland ons iets zou doen. Er was een wapenwedloop en het was of uiteindelijk iedereen begreep: als dit zo doorgaat kunnen we niet anders dan die wapens ook gebruiken. Hoe efficiënter we konden doden, hoe machtiger je kon worden. Maar de atoombom had twee schokgolven veroorzaakt. Die van de bom zelf en tevens begrepen we ineens dat we iets in handen hadden dat de gehele mensheid zou kunnen uitroeien. Zeker met een oog-om-oog-tand-om-tandmentaliteit. Jij doet dit, dan doe ik hetzelfde terug. Snel verzonnen we het verhaal dat de nucleaire wapens onze vrijheid konden verzekeren door ze juist niet te gebruiken. Maar al gebruikten we ze niet, de ontwikkeling van de nucleaire wapens ging door. Ze werden ‘beschaafder’. Dat betekende: kleiner, met minder slagkracht, maar met meer zeggingskracht. We kunnen ze nu gebruiken zoals een agent een pistoolschot lost in de lucht: als laatste waarschuwing. Daar dreigt Poetin al een tijd mee. Als zijn worsten zijn gezicht niet kunnen redden, wat rest hem dan nog? En wat doen wij dan? Oog om oog, tand om tand? Moeten wij ons dan beheersen? Waarom dan? Moeten wij ons zomaar laten overheersen of moeten we een moraal hooghouden? De temperatuur daalt overal tot het nulpunt. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/zou-poetin-niet-weten-dat-er-op-een-slagveld-niets-meer-te-moraliseren-valt~bb860850/
2022-09-22||Opinie: ‘Wat is het nut van het doortrekken van de Noord/Zuidlijn?’||Ondanks allerlei artikelen in Het Parool, snap ik nog steeds het nut niet van het doortrekken van de Noord/Zuidlijn naar Schiphol. Als je woning of hotel op loopafstand van een station van metrolijn 52 ligt, is het natuurlijk gemakkelijk om zonder overstap door te kunnen reizen. Gaat het alleen om die beperkte groep? Dat is mijn vraag. Er zijn in Amsterdam genoeg treinstations met een directe verbinding naar Schiphol, bijvoorbeeld Centraal, Sloterdijk, Lelylaan, Duivendrecht en Zuid. Die elk weer goede verbindingen hebben met tram, metro en/of bus. Wie niet op loopafstand van een treinstation woont, hoeft meestal maar één tram, metro of bus te pakken om een van deze treinstations te bereiken en dus maar één keer over te stappen naar Schiphol, en vice versa. Die ene overstap is peanuts vergeleken met de tijd die je op Schiphol bij vertrek kwijt bent voordat je je gate hebt bereikt of je bij aankomst je koffer terugziet op de kofferband. En dan reken ik de huidige wachtrijen even niet mee, die zijn maar tijdelijk.Thijs Everts, Amsterdam Zoals Paul Kuiper (Het Parool, 17 september) zich verbaast over het toenemend aantal jongeren op fatbikes of e-bikes, verbaas ik me over het toenemende aantal mensen dat zich hier zo boos over maakt. Tijden veranderen. Niet elke jongere kan door het ingewikkelde lotingssysteem naar een school in de buurt. Openbaar vervoer biedt uitkomst, maar een e-bike ook. Waarom lezen we geen klachten over jongeren die met het ov naar school gaan? Worden die ook veel te zwaar? Meneer Kuiper vraagt zich ook af hoe deze jongeren die fietsen betalen. De ouders zouden een dubieuze rol spelen, schrijft hij. Dat veel jongeren tegenwoordig zo jong mogelijk een bijbaantje nemen en goed kunnen sparen om hun doelen te bereiken, zien mensen als hij over het hoofd. Jammer. Ik zou mensen willen vragen op te houden met klagen en te kijken naar de positieve eigenschappen van de jonge generatie van nu. En verbaas je daar dan over, ze zijn het waard.Elsbeth Takkenberg, Amstelveen Ook Het Parool (19 september) vermeldt zonder een kritisch punt de conclusie van ABN Amro dat het nog wel losloopt met de hoogte van de energierekening en de mate waarin de klanten van de bank in staat zijn om een naheffing te betalen. Van oudsher is ABN Amro een bank die zich op het hogere klantsegment richt: mensen met een (flink) vermogen. Dat zijn ook precies de mensen die goed in staat zijn om te investeren in energiebesparende maatregelen en die niet meteen in de problemen komen bij een financiële tegenvaller. Het aantal mensen in een tochtige huurwoning met een bankpasje van ABN Amro op zak is vermoedelijk gering. Vraag is daarom wat de analyse van ABN Amro zegt over de gehele Nederlandse populatie, en vooral wat die zegt over de situatie van mensen met een modaal inkomen of minder.Jeroen Bos, Amsterdam||https://www.parool.nl/columns-opinie/opinie-wat-is-het-nut-van-het-doortrekken-van-de-noord-zuidlijn~ba25a3e71/
2022-09-22||Opinie: ‘Voorvechters van mensenrechten, Iran heeft jullie nu nodig’||Mahsa Amini, een 22-jarige Iraanse vrouw, stierf vorig week in Iran nadat de shariapolitie haar had gearresteerd en mishandeld omdat ze haar hoofd niet had bedekt. Daar waar de situatie rond de abortuswet in de Verenigde Staten op grote schaal aandacht genereerde, de voorvechters van een hoofddoek de hashtag #baasovereigenhoofd viraal lieten gaan in Nederland naar aanleiding van opgelegde beperkingen in Frankrijk en de strijders tegen racisme en discriminatie na de dood van George Floyd wereldwijd ongekende demonstraties hielden, blijft het nu oorverdovend stil. Daar lig je dan: 22 jaar jong en begraven, doodgeslagen door de zedenpolitie omdat je geen hoofddoek wilde dragen. Geen wereldwijde protesten. Geen All Lives Matter. Want vrouwendiscriminatie is schijnbaar minder relevant dan racisme en discriminatie. En daar waar Iran de zaak in de doofpot wil stoppen, zwijgt de wereld in alle talen. Ook zij die normaliter hun mond vol hebben van mensenrechten en mensenrechtenschendingen en zich doorgaans druk maken om van alles: van de onderdrukking van Palestijnen, genderneutrale wc’s, discriminatie op de arbeidsmarkt, tot aan het gebruik van het n-woord. Maar dit keer geen verontwaardiging, geen afschuw, geen afkeuring. Ook niet van gemeenschappen waar het besef van broederschap en zusterschap normaal gesproken hoog in het vaandel staat. Niks, noppes, nada. En ineens viel het kwartje: men heeft het blijkbaar alleen over mensenrechtenschendingen wanneer dat politiek of religieus gezien goed uitkomt. Shoppen met mensenrechten wordt zo als een dagje shoppen in Amsterdam. Winkel in, winkel uit. En vervolgens thuiskomen met rechten waarvoor je wilt strijden. Natuurlijk, de ene kwestie is de andere niet. Ook is activisme geen eenvormige beweging met een hoofdkantoor waar je naartoe kunt bellen. Het kent vele gezichten en verzetsvormen. Desondanks ontbreekt massale verontwaardiging. Dat terwijl mensenrechten niet los verkrijgbaar zijn. Mensenrechten hangen nauw samen met elkaar. Het is een totaalpakket. Wees consequent. Knijp geen oogje dicht tegen de patriarchale gebruiken en tradities van de shariawetgeving, die de schending van vrouwenrechten (lees: mensenrechten) in stand houden. Aan alle voorvechters van mensenrechten, voorvechters van vrouwenrechten, voorvechters van de vrije wil, voorvechters van (sociale) gelijkheid, voorvechters van burgerrechten: Iran zoekt jullie, Iran heeft jullie nodig! Zwijgen is verraad. Hicham El Ouahabi, Amsterdam||https://www.parool.nl/columns-opinie/opinie-voorvechters-van-mensenrechten-iran-heeft-jullie-nu-nodig~b8503cf3/
2022-09-22||Wanneer mag een land zich écht de Europese digitale kampioen noemen?||In de Italiaanse supermarkt waar we tijdens de vakantie onze boodschappen doen is dit jaar zelfscannen ingevoerd. En het is geen succes. De trotse rij zelfscankassa’s staat er verlaten bij, terwijl Italianen liever aanschuiven in lange rijen voor de bemenste kassa, waar eindeloze kletspraat en ingewikkeld doen met zegeltjes en bonnetjes voor wachttijden van minstens een half uur zorgen. Digitale vernieuwing is niet favoriet bij Italianen. Veel mensen vinden het ingewikkeld en hebben ook meer vertrouwen in de caissière dan in het onbekende apparaat. Wie zich in de zomer op de Italiaanse snelwegen heeft gewaagd zal zich wellicht ook verbaasd hebben over de lange file voor de bemande kassa’s bij de tolpoortjes, terwijl je bij de passages waar je met creditcard kunt betalen zo kunt doorrijden. Het past in een beeld waarbij Italië tot de absolute bodem van Europese landen met voortgeschreden digitale innovatie behoort. Waar ouderen hun AOW nog gewoon maandelijks in contanten bij het postkantoor komen afhalen en waar je voor elk wissewasje van overheidsinstanties het beste een dagdeel kunt uittrekken. Afgelopen maand publiceerde de Corriera della Sera dat een Italiaan jaarlijks gemiddeld een kleine 250 uur staat te wachten in een fysieke of telefonische rij van een overheidsinstantie, nutsbedrijf of financiële instelling. In de top van Europese landen waar je zaken wel digitaal kunt regelen staat Nederland, slechts voorgegaan door Finland, Denemarken en Zweden. De scheidslijn tussen geringe en meer ontwikkelde digitale maturiteit, loopt echter niet tussen Noord- en Zuid-Europa. In Spanje kun je bijna alles digitaal regelen, terwijl Duitsland de zaken niet veel beter voor elkaar heeft dan Italië. Het fijne van digitaal je zaken regelen is dat je dat op elk door jou gewenst moment kunt doen. Het nadeel is dat als het eens niet werkt, het onmogelijk is hulp van een levend persoon te krijgen. Meestal beland je bij een automatische chatbox op het niveau van een 3-jarige peuter met ontwikkelingsachterstand, die nooit je probleem zal oplossen. Ondanks alle mooie beloftes wordt op e-mails nooit gereageerd en telefoonnummers worden beter verborgen dan dat van Mark Ruttes Nokia. Zo leidt die fijne digitale innovatie soms ook tot razernij. En zoals recent onderzoek van AmsterdamUMC toonde, draagt elektronische vernieuwing ook bij aan toenemende ongelijkheid in onze samenleving. Naar schatting heeft 20 procent van de mensen niet of nauwelijks toegang tot al die mooie digitale innovaties, en raken overheidsdiensten of andere noodzakelijke voorzieningen steeds verder buiten hun bereik. Hoge leeftijd, laaggeletterdheid en armoede, waardoor fancy telefoons, laptops en internetverbindingen niet voorhanden zijn, spelen allemaal een rol. De échte Europese digitale kampioen is niet het land dat vooroploopt met al die glimmende innovaties, maar dat er ook voor zorgt dat ze bereikbaar zijn voor de volle breedte van de bevolking. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/wanneer-mag-een-land-zich-echt-de-europese-digitale-kampioen-noemen~b93f3ac9/
2022-09-22||10 x de beste tips voor dit weekend in Amsterdam||Komend weekend wordt de NDSM-werf omgebouwd tot openbare werkplek. Hier kunnen bezoekers tijdens het Ambacht in Beeld Festival in aanraking komen met verschillende ambachten. Meer dan negentig ambachtslieden uit binnen- en buitenland delen hier hun ervaringen: van workshops in glasblazen, Mexicaans weven en graffitischilderen tot proeverijen met ‘ambachtelijke’ producten. De workshops zijn geschikt voor kinderen en ook te bekijken zonder deel te nemen. Voor het meedoen aan specifieke activiteiten worden kaartjes verkocht, online en op het festival.Zaterdag en zondag, verschillende tijden, NDSM, vanaf €5 Zondag is de feestelijke opening van Klimaat op Straat: een nieuwe kunstroute, geprogrammeerd door het Klimaatmuseum in de Bijlmer. De route bestaat uit verschillende streetartwerken die op een kritische manier aandacht geven aan klimaatverandering. Loop of fiets langs de muurschilderingen van Chris Marmier, zie een aangepast straatbeeld door artistieke ‘interventies’ en zie kunst op straat via een augmented reality op je telefoon.Zondag, 14.00 uur, Lola Buitenpost, gratis Op zondag is er weer een Pure Markt in Park Frankendael in Oost. Op deze markt wordt food en non-food aangeboden, allemaal met een duidelijke herkomst en een verhaal waar de ondernemers graag over vertellen. Naast authentieke jam, vers gemaakte cruesli en handgemaakte theedoeken zijn er oesters, verse broodjes en koffie. Verder is er livemuziek, theater en een zweefmolen voor jonge bezoekers.Zondag, 11.00 uur, Park Frankendael, gratis Nep-urine op suikerwaardes en diabetes onderzoeken, je bloeddruk opmeten, en zelf je speeksel en adem medisch inspecteren: kinderen die later in het ziekenhuis willen werken, kunnen in het medisch laboratorium van het HemLab alvast oefenen in dokter zijn door medische en biologische proefjes te doen. Het experimentencircuit is leuk voor kinderen van zeven jaar en ouder.Zaterdag, 15.00 uur, HemLab, €12 Fan van indiemuziek en zin om nieuwe artiesten te ontdekken? Paradiso organiseert zondag een klein festival ter ere van het tienjarig bestaan van Indiestad; het platform van Paradiso waar muziekliefhebbers op een laagdrempelige manier kennis kunnen maken met indiemuziek. Een brede selectie van beginnende indie-artiesten als Wu-Lu, Tess Parks en Bec Sandridge zal de grote en kleine zaal vullen.Zondag, 16.00 uur, Paradiso, €17 Anouk van Kampen (22) wil niet meer leven. In The Gift, een voorstelling geregisseerd door Alexandra Broeder, deelt ze haar gedachtes over leven en dood. Waarom doet men er alles aan om mensen in leven te houden die dat niet meer willen en kunnen? Als onderdeel van de voorstelling worden de vragen die Anouk opwerpt besproken met een expert op het gebied van psychisch lijden.Vrijdag en zaterdag, 20.00 uur, Frascati, €11 Een intieme en rijdende muzikale ervaring: op zaterdag en zondag kun je instappen bij een jarenvijftig(DAF-)stadsbus die een rondje maakt door Amsterdam, met muzikale en literaire passagiers aan boord. Onder anderen schrijver en dichter Joost Oomen, zangeres Anna van Rij, singer-songwriters Janne Schra en Broeder Tieleman zullen in de bus korte optredens geven. De rit duurt ongeveer anderhalf uur.Zaterdag en zondag, verschillende tijden, QRU, €27,50 Nieuw in de stad en zin om een netwerk op te bouwen? In My Backyard (IMBY) biedt nieuwe Amsterdammers de kans elkaar beter te leren kennen. In de Tolhuistuin worden meerdere interactieve en muzikale optredens georganiseerd. Daarnaast is er een foto-expositie met IMBY-leden en kun je er eten, chillen en dansen. Het evenement is ook leuk voor mensen die al wat langer in Amsterdam wonen en even uit hun dagelijkse ‘bubbel’ willen. Zaterdag, 17.00 uur, Tolhuistuin, €10 Zelf bepalen hoe de wereld werkt? Tijdens het Better Future Now-festival stellen programmamakers de maatschappelijke drang naar groei en consumptie ter discussie. Met behulp van spellen en optredens kunnen bezoekers een alternatieve economische toekomst visualiseren. Zo is er een Spelbrekers Gamecafé, waar spellen als Monopoly en Terra Nova andere regels hebben, een muziekoptreden van Music Makes Change in het thema ‘hoop’ en een workshop over het upcyclen van je kledingkast.Vrijdag, zaterdag, zondag, verschillende tijden, verschillende locaties, gratis Dit weekend zijn de laatste dagen van het West Beach (Film) Festival. Hier worden films vertoond in de buitenlucht met een cultureel randprogramma. Op vrijdag is er bijvoorbeeld een horror night in samenwerking met de Meervaart met spannende films, een muziekoptreden en een filmquiz. Zaterdag staat in het teken van filmmuziek; meerdere korte films worden afgespeeld, waarna de componisten van de films iets vertellen over de rol van hun muziek. Ook zijn er dit weekend dansworkshops en een djembé-optreden. Vrijdag, zaterdag en zondag, verschillende tijden, Sloterstrand, ‘Pay as you like’ - principe||https://www.parool.nl/ps/10-x-de-beste-tips-voor-dit-weekend-in-amsterdam~b55abfde/
2022-09-22||Johan Fretz en Juul op den Kamp laten zien hoe de sociaaldemocratie het spoor bijster raakte||Na twintig minuten komen Johan Fretz en Juul op den Kamp echt op stoom. “Tegenwoordig denkt iedereen maar dat een linkse meerderheid in de politiek een utopie is,” zegt Fretz, “maar linkse partijen stonden zo’n 15 jaar geleden gewoon op een meerderheid in de peilingen, hè!” Hij doelt op 2006, de periode waarin Wouter Bos de lijsttrekker van de PvdA was en aan kop ging in de peilingen. Bos weigerde op dat moment zich uit te spreken voor een linkse coalitie. Juul op den Kamp snapt er nog steeds niets van. “Het was zo’n kans om links groot te maken. En de PvdA liet, niet voor de eerste keer, die kans liggen.” Wat is er toch misgegaan met de idealen van de PvdA? Het is de centrale vraag in de film What’s Left die Paroolcolumnist en schrijver Johan Fretz (37) maakte met documentairemaker en co-regisseur Juul op den Kamp (30). Donderdag is de film op televisie te zien. Als een whodunnit onderzoeken ze in de film de teloorgang van de partij. “Het sociaaldemocratisch verraad van een partij die steeds meer het marktdenken heeft omarmd,” concludeert Fretz. De film is te vergelijken met een Tegenlicht-aflevering, maar dan in de vijfde versnelling. In anderhalf uur betoogt Fretz hoe de PvdA na de sociaaldemocratische glorietijden in de jaren zeventig met minister-president Joop den Uyl langzaam maar zeker van de eigen idealen is afgedreven. Van Wim Kok in de jaren negentig (al won die nog wel verkiezingen) via wonder boy Wouter Bos tot Diederik Samsom die instemt met de megabezuinigingen van kabinet-Rutte II. De partij ging in de Tweede Kamer van dik veertig zetels in de jaren zeventig naar de negen van nu. Dat doet pijn, vinden ook Fretz en Op den Kamp. Fretz komt uit een ‘rood’ gezin waar hij leerde dat Wim Kok een goeie vent is die voor zijn mensen knokt. Bij Op den Kamp hing thuis een portret van Joop den Uyl. Dus nee, het is niet nog een keer PvdA-bashen; ze willen juist dat er lessen worden getrokken uit de ontwikkelingen zodat de sociaaldemocratie überhaupt nog een toekomst heeft. “Want er wordt maar niet geleerd van de fouten,” zegt Op den Kamp. Fretz: “In de partij zitten nog veel te veel Jeroen Dijsselbloems (oud-minister Financiën, nu burgemeester Eindhoven, red). Zij vinden dat het PvdA-beleid niet ‘goed is uitgelegd’. Die mensen moeten allemaal weg. Het is fundamenteel verkeerd gegaan.” Fretz liet zich voor de film inspireren door Fahrenheit 9/11 van Michael Moore. “Een zinderende film over geopolitiek; persoonlijk, grappig en snel.” De film is volgens de makers dan ook niet bedoeld voor de ‘highbrow grachtengordel’ maar juist voor twintigers en dertigers die niet precies weten wat er de afgelopen dertig jaar is gebeurd. Want het marktdenken en het individualisme, lang dus medegestimuleerd door de PvdA, viert nog steeds overal hoogtij. Op den Kamp: “Bij Op1 hadden ze het er serieus over hoe erg het was voor vakantiegangers dat die door stakingen niet konden vliegen. Terwijl die dag ook bekend werd dat de bagagesjouwers verrotte knieën hebben door het werk.” Ze hadden er ook voor kunnen kiezen een film te maken over bijvoorbeeld de VVD. Maar dat vonden ze niet interessant. “Het gaat ons erom hoe een linkse partij zo ver afdwaalt dat ze rechts beleid mogelijk maken.” In de snel gemonteerde en met archiefbeelden gelardeerde film ondervragen ze de ‘drie hoofdverdachten’ die de PvdA van 2002 tot 2016 hebben geleid: Wouter Bos, Job Cohen en Diederik Samsom. Geen van hen heeft de film gezien. Ze vinden het stoer dat de drie meededen zonder eisen. “Neem Diederik Samsom, die heb ik echt vaak aangepakt in mijn columns,” zegt Fretz. “Ik ondervraag ze ook niet op hun mens-zijn, maar op hun rol binnen de politiek. Ik wilde dat ze echt daarop reflecteren.” “Want,” zegt Fretz, “dat gedweep met ‘verantwoordelijkheid nemen’ moet maar eens afgelopen zijn. We zien nu dat het bezuinigingsbeleid dat tien jaar geleden werd ingezet averechts heeft gewerkt. Het was dus niet alleen asociaal, maar ook nog eens oerdom.” Samen met producent Anne van der Ven hebben Op den Kamp en Fretz bijna twee jaar gewerkt aan What’s Left. “En dan zit er nog zo veel niet in,” erkent Op den Kamp. “Maar we moesten kiezen. De enige manier om dertig jaar PvdA te vertellen, is door een film te maken die voelt als een wervelwind.” Fretz: “Zodat we aan het eind een vuistslag kunnen maken.” Op den Kamp: “Zodat de kijker boos wordt.” Fretz: “Nee, woedend!” Op den Kamp: “Woedend dan, want dat is brandstof om vervolgens iets te gaan veranderen.” De film biedt de kijker namelijk ook perspectief. Volgens Op den Kamp heeft de sociaaldemocratie toekomst en ‘de PvdA wellicht ook’. Ze zijn hoopvol over de huidige Tweede Kamerfractie. “Zij snappen dat het gaat om waarden en hoe je die omzet in actie,” aldus Fretz. Op de voorpremière, twee weken geleden, zei de Amsterdamse PvdA-leider Marjolein Moorman zich de film aan te trekken. Tegelijkertijd wordt Moorman in de film aan het einde getoond als één van de lichtpuntjes. Zij wist in Amsterdam wél de verkiezingen te winnen. Wie zich na de film afvraagt hoe het dan wel moet of kan, zou in Moorman een glimp van een oplossing kunnen zien, vindt Fretz. “Het partijverleden raakt haar niet en haar campagne was echt sociaaldemocratisch.” Daarmee bedoelt hij radicaal en consequent kiezen voor een eerlijke verdeling van kennis, macht en inkomen. De komende tijd willen Fretz en Op den Kamp overal het gesprek aangaan hoe linkse bewegingen elkaar kunnen versterken. Fretz: “De arbeider van nu heet niet meer Joop of Henk, maar is een veelkleurig en veelzijdig mens. De klassenstrijd en de emancipatiestrijd moeten hand in hand gaan. Alleen dan kan een linkse beweging een vuist maken.” Het lijkt de opmaat naar weer een vlammend betoog, maar dan valt Fretz even stil. “Trouwens, voor ik het vergeet, er wordt ook gelachen in de film, hè,” gaat hij dan verder. “De film is geen huiswerk. Het is een politieke popcornmovie.” 2Doc: What’s Left – de puinhopen van links, 22/9 om 22.25 uur, NPO 2.||https://www.parool.nl/kunst-media/johan-fretz-en-juul-op-den-kamp-laten-zien-hoe-de-sociaaldemocratie-het-spoor-bijster-raakte~b16de67b/
2022-09-22||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~b65ae707/
2022-09-22||Waarom zijn gesneden shiitakes goedkoper dan hele?||“In wat voor tijd leven we? Het is crisis op crisis.” Ik loop moedeloos de vergadering uit die mijn collega met deze woorden afsloot. Van een coronacrisis naar een energiecrisis die gepaard gaat met een frikandellencrisis. Hart van Nederland vroeg zich al terecht af: hoeveel tegenslagen kan het Nederlandse volk nog aan als ook de berenlullen op zijn? Neerslachtig en zonder boodschappenlijst sta ik in de supermarkt. Een doodzonde. In mijn hoofd is er dan geen ruimte om mijn lege koelkast in te beelden en te bedenken wat ik nodig heb. Ik blijf een uur voor de koeling staan kijken naar elk vers kruid, me afvragend of ik het moet pakken. Mijn oog valt op shiitakes in een plastic bakje. Deze eetbare paddenstoel – oorspronkelijk uit Japan, tegenwoordig doodleuk gekweekt op Twentse bodem – is te koop voor 2,29 euro per 100 gram. Daarnaast staat nog een doorzichtig bakje met plakjes shiitake, 150 gram voor de prijs van 2,79 euro. De eerste truc van de supermarkt: kijk niet naar de prijs die het grootst is afgebeeld, want die zet je op het verkeerde been. Boven beide bakjes staat namelijk in het klein de kiloprijs en dan zie je dat een kilo gesneden shiitake 4 euro en 30 cent goedkoper is dan een kilo hele. Hè? Iets snijden kost toch juist méér? Er blijkt een verklaring te zijn voor mijn obsessieve zucht naar een logisch antwoord. In tijden van crisis bieden rechtvaardigheidsoordelen houvast, stelt hoogleraar sociale psychologie Kees van den Bos. ‘In de zin dat je het gevoel hebt dat er rechtvaardige besluiten worden genomen.’ Nou, dat lijkt dus niet gebeurd te zijn met de Nederlandse shiitake. Ik bel de klantenservice van Albert Heijn en ik krijg een vriendelijke vrouw aan de lijn. “Meneer, ik vind het onbegrijpelijk,” zegt ze. “Mijn collega heeft ook geen idee. Ik ga het uitzoeken en u het ­verschuldigde antwoord mailen.” Na een week heb ik nog niets gehoord. Ook de shiitakekweker die ik bel begrijpt niet dat de gesneden shiitake goedkoper is. “Belt u mij terug als u het weet? Misschien moet ik mijn shiitake dan altijd heel houden.” Of ik ook de populaire bloemkoolrijst ken? Hoogleraar voeding en farmacologie Renger Witkamp kijkt me smalend aan ­terwijl hij het zegt. “Daar wordt de hele bloemkool voor gebruikt, stam en al, terwijl de meeste Nederlanders die niet eten. Geen haan die ernaar kraait als ie verkruimeld is.” Datzelfde is dus aan de hand met de gesneden shiitake. “In dat bakje van 2,79 euro kunnen resten van shiitake zitten, zoals de steel, die mensen minder smakelijk vinden. Ook kunnen andere paddenstoelen toegevoegd zijn.” We hebben het dus over een shiitakerestproduct, en daarom is het goedkoper. Kijk, als dat nou ook eerlijk op de verpakking staat, kom ik ongeschonden uit al die ­crisissen.||https://www.parool.nl/ps/waarom-zijn-gesneden-shiitakes-goedkoper-dan-hele~b61852ba/
2022-09-22||Geen Viking die zijn kabeljauw ooit zo at||Ah, de Vikingen. Plunderende barbaren waren het, nietsontziend op hun roof­tochten, waarbij alles kapot mocht en de rest ook. Maar toch, het was niet alleen een spoor van vernieling dat ze achter­lieten. Overal waar ze waren geweest, brachten ze ook de kunst van het drogen en zouten van vis. Zo komt het dat er een spoor te trekken is van Scandinavië naar Spanje, Portugal, de Kaapverdische eilanden, de Antillen en helemaal tot aan Suriname, waar ze allemaal min of meer hetzelfde plannetje hebben met kabeljauw of soortgelijke vis: drogen en zouten dus. Vervolgens heet het overal anders – stokvis, bacalao, bacalhau, klipvis, labberdaan, bakkeljauw – en doet men er per land of cultuur weer verschillende dingen mee. De bekendste Surinaamse toepassingen: geserveerd met telo (friet van cassave) of op een pistolet met peper en zuur – geen Viking die het ooit zo at. Weinig plekken waar de zondag zo zondags voelt als The Cottage. Wekelijks serveren ze daar de Britse hoogmis sunday roast. Achter de pannen: Betke Winters (34) en Colette Willeboordse (38). Die zijn er gewoon de hele week al mee bezig, want zo’n roast is misschien niet moeilijk, veel is het wel. Voorbereiding is key, zegt Winters. “En altijd de vaste elementen: de yorkie, roastie en gravy, oftewel: de Yorkshire pudding, de roast zelf en de jus. De rest wisselt, maar er zit altijd eer en trots in.” En, als ze er dan toch iets moet uitlichten: de aardappels. De truc is ganzenvet. “Dat kun je heel heet maken,” legt Winters uit, “en daarom worden de aardappels superknapperig. Je proeft overigens geen gans, maar je krijgt wel een heel rijke smaak. Kruimige aardappels moet je hebben, kort voorkoken zodat ze niet uit elkaar vallen, maar het zetmeel wel al een beetje loskomt. En dan heel heet de oven in: perfect. En niet alleen op zondag.” Roast potatoes Waar The Cottage, Linnaeusstraat 88Wanneer elke zondag Prijs voor een sunday roast: 20 euro • L’Entrecôte et les Garçons draaide deze zomer als pop-up bij het Amsterdam Museum. Binnenkort openen ze écht: hoek Spui-Rozeboomsteeg. • De verjaardag van sterrenzaak Wils is 8 oktober. Ze vieren het met babi guling: geroosterd speenvarken op z’n Balinees. • Na dertig jaar gaat Supperclub verder als Supper, met de club, de cruise en het restaurant, maar ook een kledingmerk en hotel. De in Italië opgegroeide Ixta Belfrage heeft Braziliaanse, Mexicaanse en Britse roots. Haar kookstijl is eclectisch. Ze werd bekend als co-auteur van Ottolenghiklassieker Flavour; dit is haar eerste soloboek. Met piri-piri tofu en geroosterde savooiekool met mango en harissa.Ixta Belfrage, Mezcla: recepten die verrassen, €32,99||https://www.parool.nl/ps/geen-viking-die-zijn-kabeljauw-ooit-zo-at~b27c0c62/
2022-09-22||Houvast in de tijd||In mijn herinnering waren alle zomers die ik als kind beleefde zonovergoten. De avonden duurden eindeloos, we zwommen tot de zon onderging en de duisternis viel nooit. De weken kropen voorbij, naar school gaan leek iets uit een ander leven. Ingehaald door de snelheid van het leven en de verplichtingen van alledag is het gevoel van eindeloosheid er nog maar zelden, maar nog altijd probeer ik het terug te vinden. Die lome avonden, slenterend op weg naar niets met enkel de zonsondergang als houvast in de tijd. In de lange schaduwen vind ik bondgenoten. Bracht die verdubbeling van wezens ook maar een verdubbeling van de tijd.||https://www.parool.nl/ps/houvast-in-de-tijd~be019314/
2022-09-22||CBS: schade door vernieling, fraude en diefstal zo’n 2,5 miljard||Volgens het Centraal Bureau voor de Statistiek (CBS), dat zijn tweejaarlijkse Veiligheidsmonitor publiceerde, waren er vorig jaar 3,2 miljoen mensen slachtoffer van een vermogensdelict. Circa een miljoen keer ging het om vernielingen. Slachtoffers kregen ongeveer 800 miljoen euro terug van financieel dienstverleners als banken en verzekeraars. Dat is iets meer dan een derde van de totale schade. Vernielingen aan auto’s en fietsendiefstal zorgden volgens het CBS voor de grootste schadepost. Vernielde auto’s leidden tot 444 miljoen euro schade. Fietsendiefstal was goed voor een kostenpost van 404 miljoen euro. Aankoopfraude betekende een kostenpost van 238 miljoen euro. Onlinefraude was goed voor meer dan een kwart van de totale schade. Een deel van de fraude in het betalingsverkeer gebeurt door spoofing, waarbij criminelen een andere identiteit aannemen met als doel het slachtoffer over te halen geld over te maken, of toegang tot een rekening te krijgen. Vorig jaar waren 97.000 mensen slachtoffer van deze praktijken. De schade hier bedroeg 261 miljoen euro. Driekwart van de slachtoffers maakte zelf geld over naar de oplichter. Bij bankspoofing, waarbij de crimineel zich voordoet als bankmedewerker, ging het om een schadebedrag van 94 miljoen euro. De Veiligheidsmonitor is een enquête van het CBS en het ministerie van Justitie en Veiligheid waarin de veiligheid en slachtofferschap van criminaliteit worden gepeild. In 2021 namen ruim 173.000 mensen van 15 jaar of ouder deel aan de enquête.||https://www.parool.nl/nederland/cbs-schade-door-vernieling-fraude-en-diefstal-zo-n-2-5-miljard~b8a6b432/
