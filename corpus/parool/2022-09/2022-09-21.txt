2022-09-21||Prijsplafond: Brussel bood ruimte, bedrijven konden het, maar het kabinet wachtte tot vorige week ||VVD-fractieleider Sophie Hermans geeft het al snel toe. “Had het sneller gekund en gemoeten? Ik denk dat het antwoord ja moet zijn,” zegt ze op dag één van de Algemene Politieke Beschouwingen. GroenLinks-leider Jesse Klaver komt verhaal halen als hij hoort dat het prijsplafond voor de exploderende energieprijzen niet eerder mogelijk was. Met de PvdA pleit GroenLinks al sinds maart voor het plan waarmee de coalitie nu als extra bijlage op Prinsjesdag kwam. “In onze gesprekken, ook voor de zomer, werd ons duidelijk gemaakt: zo’n prijsplafond kunnen we uitvoeren,” corrigeert Klaver Hermans. Eneco zegt ook dat het bedrijf ‘vroeg, in de zomer’ heeft gemeld dat een generiek plafond ‘uitvoerbaar is, mits wij tijd krijgen’. Bij een andere energiegigant stelt een bron dat er veel eerder is gekeken naar een afgetopt maximum (voor een kleinere groep huishoudens). Maar kabinet en coalitie komen pas afgelopen week serieus in beweging. Afgelopen vrijdag, na speciaal ingelast kabinetsberaad, krijgt de koepel van energiebedrijven Energie Nederland ‘het concrete kabinetsvoorstel voor een prijsplafond,’ meldt een woordvoerder. Tot die vrijdag raden de in Den Haag machtige ambtenaren van het ministerie van Financiën hun minister Sigrid Kaag nog aan om het conceptplan van PvdA en GroenLinks af te schieten. De reden: te duur. Te veel mensen krijgen een tegemoetkoming, staat in de zogenoemde beslisnota die gisteren is vrijgegeven. Maar de politieke druk buiten het ministerie van de schatkistbewaarders blijkt al snel niet meer te weerstaan. Op het ministerie van Economische Zaken en bij fractieleiders in de coalitie gaat het deze maand schuiven na maanden van ‘kan niet, lukt niet, te duur’. Betrokkenen wijzen daarbij op twee cruciale ontwikkelingen de afgelopen weken. Ten eerste: Brussel biedt meer ruimte. De Europese Commissie beschouwt sinds 14 september september het compenseren van energiefacturen namelijk niet langer als ongeoorloofde staatssteun. En minstens zo belangrijk: energiebedrijven zelf geven in een hoorzitting met Tweede Kamerleden diezelfde dag ‘plotseling’ aan dat ze dit jaar al iets kunnen doen via een prijsplafond. “De Europese staatssteunregels stonden eerst niet toe dat je energiebedrijven geld geeft,” zegt minister van Economische Zaken Rob Jetten (D66) over de plotselinge wending. “En bedrijven dachten dat een plafond pas in januari 2024 volledig kon worden ingevoerd.” Premier Mark Rutte verwijst eveneens naar Brussel bij vragen over getreuzel: “Sinds een dag of tien weten we dat Europa ons toestaat mensen veel breder te helpen met een prijsplafond,” zei Rutte op Prinsjesdag. Dus lange tijd zijn technische hordes bij energiebedrijven en onwil in Brussel de boosdoeners volgens de coalitie. Maar in Brussel heerst juist verbazing over die Nederlandse koers. In oktober vorig jaar zette de Europese Commissie de deur open voor overheidssteun en prijsregulatie van de energiemarkt. Dan roept Brussel namelijk de crisissituatie uit waardoor de weg vrij is voor interventie, meldt een bron bij de Europese Commissie. “Sinds oktober 2021 kunnen lidstaten prijsregulering toepassen.” Lidstaat Frankrijk grijpt dat direct aan om energieprijzen te bevriezen. Maar Nederland wacht dus op het seintje van vorige week, als Brussel nog explicieter maakt dat alle consumenten geholpen kunnen worden. Bronnen op het Binnenhof benadrukken dat de Europese regels hiervoor toch echt te strikt waren en dat energiebedrijven zelf ook gemixte signalen uitzenden: op 14 september meldt koepelorganisatie Energie Nederland nog dat het plan voor een prijsplafond ‘sympathiek is’, maar wel veel tijd kost, zeker een jaar. Op diezelfde dag zeggen energiebedrijven in de Tweede Kamer nota bene dat ze best wat kunnen regelen voor dit jaar. Maak daar maar eens chocola van. “En zo'n prijsplafond kan alleen als klanten van alle leveranciers ervan kunnen profiteren,” zegt een woordvoerder van Jetten. Na recente signalen dat er toch wat mogelijk is, gaan de energiebedrijven afgelopen weekend ‘nogmaals om tafel’: “En ze concludeerden dat als de grote bedrijven de kleine helpen, het waarschijnlijk wél mogelijk is voor álle partijen.” Het prijsplafond komt er alsnog.||https://www.parool.nl/nederland/prijsplafond-brussel-bood-ruimte-bedrijven-konden-het-maar-het-kabinet-wachtte-tot-vorige-week~bcaca73a/
2022-09-21||Debat over de miljoenennota: Baudet het woord ontnomen, kabinet verlaat vergaderzaal||Voor het eerst in tijden heeft een Kamer­voorzitter een Kamerlid het woord ontnomen. FvD-leider Thierry Baudet mag zijn bijdrage aan de Algemene Politieke Beschouwingen niet meer afmaken, nadat hij woensdagavond had geïnsinueerd dat minister Sigrid Kaag van Financiën heeft gestudeerd aan een universiteit waar spionnen worden gerekruteerd. Volgens de voorman van Forum voor Democratie heeft Kaag aan een ‘spy college’ gestudeerd. Kaag ­studeerde aan het St. Antony’s College in ­Oxford. Volgens Baudet ‘weet iedereen’ dat de Britse ­geheime diensten daar spionnen rekruteerden. Het voltallige kabinet vertrok daarop uit de zaal en Bergkamp legde het debat stil. Na een kwartier keerde alleen premier Mark Rutte terug. Hij stelde dat Baudet een ‘grens over is gegaan’. Rutte: “Op het moment dat een van de ministers wordt verweten wat haar zojuist werd ­verweten, dan zijn we een grens overgegaan. Ik begrijp ook dat zonder onze aanwezigheid dit debat niet verder kan gaan. Vandaar dat we hebben besloten dat ik hier weer zal gaan zitten.” Bergkamp eiste daarop dat Baudet zijn woorden terugnam. Dat weigerde hij. “Hoe kan iemand hier aanstoot aan nemen? Het is absurd wat hier gebeurt. Ik kan nog wel meer universiteiten noemen waar gerekruteerd werd. Harvard bijvoorbeeld! Ik sta er 1000 procent achter.” Bergkamp ontnam hem toen het woord. “Ik betreur het zeer, maar u mag niet meer meedoen aan de beraadslaging vanavond. Er is een druppel voor alles, en dit is zo’n druppel.” Lange tijd had Bergkamp wel de regie over het debat, nadat ze eerder kritiek had gekregen ­omdat ze niet streng genoeg was en niet of te laat ingreep bij beledigingen aan het adres van Kamerleden. Eerder op de dag trok ze vanaf het begin de teugels aan en raakte haar rug de leuning van haar zetel nauwelijks. Bij vrijwel elke interruptie rustten haar vingers op haar microfoon, klaar om een te breedsprakig Kamerlid ­direct af te kappen. “Lange betogen horen thuis in uw eigen termijn,” drukte ze Kamerleden op het hart. De Algemene Politieke Beschouwingen zijn immers ook een slag om de schijnwerper. Maar wat deze avond gebeurde, is niet eerder voorgekomen. Dat ‘vak K’, zoals het vak met alle bewindslieden van het kabinet wordt genoemd, helemaal leegliep, is een unicum. Het is met afstand de hardste clash op dag één van de politieke beschouwingen. Op de vraag of Baudet denkt dat Kaag dan ook zelf is gerekruteerd als spion zei hij tijdens de schorsing van het debat: “Dat zeg ik toch niet. Het is gewoon leuk om te weten waar ze heeft gestudeerd.”||https://www.parool.nl/nederland/debat-over-de-miljoenennota-baudet-het-woord-ontnomen-kabinet-verlaat-vergaderzaal~bad8db91/
2022-09-21||Dit zei Poetin: ‘Vrienden, het Westen is te ver gegaan in zijn agressieve anti-Ruslandbeleid’||“Vrienden, het onderwerp van deze toespraak is de situatie in de Donbas en het verloop van de speciale militaire operatie om dat gebied te bevrijden van het neonazistische regime dat in 2014 de macht greep in Oekraïne.” Zo begon de Russische president zijn tv-toespraak woensdagmorgen. De Donbas is het gebied in het oosten van Oekraïne waar veel Russischtaligen wonen. Nadat het niet was gelukt om Kiev te veroveren dit voorjaar, is het doel van de operatie bijgesteld naar het bezetten - of bevrijden, in Poetins woorden - van die regio's. Maar al in de tweede alinea werd het onderwerp een stuk breder: “Het gaat om noodzakelijke maatregelen om de soevereiniteit, veiligheid en territoriale integriteit van Rusland te beschermen tegen het agressieve beleid van sommige westerse elites. Het doel van dat deel van het Westen is om ons land te verzwakken, te verdelen en uiteindelijk te vernietigen. Ze zeggen nu openlijk dat ze er in 1991 in geslaagd zijn de Sovjet-Unie op te splitsen en nu is het tijd om hetzelfde te doen met Rusland. Ze hebben deze plannen lang geleden bedacht.” De huidige crisis is dus niet alleen het gevolg van de westerse reactie op het Russische optreden, zei Poetin. Hij sprak van ‘lang voorbereide agressie van het Westen’. Hij noemde deze voorbeelden van die agressie: “Ze moedigden groepen internationale terroristen in de Kaukasus aan en brachten de offensieve infrastructuur van de Navo dicht bij onze grenzen. Ze gebruikten Russofobie als wapen, onder meer door decennialang de haat tegen Rusland te voeden, voornamelijk in Oekraïne, dat een ​​anti-Russisch bruggenhoofd moest worden. Ze maakten het Oekraïense volk tot kanonnenvlees en duwden het in de richting van een oorlog met Rusland, die ze in 2014 ontketenden. Ze gebruikten het leger tegen burgers en organiseerden een genocide tegen degenen die weigerden de regering te erkennen die in Oekraïne door een staatsgreep aan de macht was gekomen.” 2014 is het jaar waarin de pro-Russische president Janoekovitsj na wekenlange demonstraties op het Maidanplein in Kiev tot aftreden werd gedwongen. Daarna volgden democratische verkiezingen en ging Oekraïne steeds meer richting Brussel kijken en minder richting Moskou. Later dat jaar namen Russische troepen het schiereiland de Krim in, dat tot Oekraïne behoort maar tegelijkertijd een lange Russische geschiedenis heeft. “In dit verband was het besluit om een preventieve militaire operatie te starten noodzakelijk en de enige optie,” vervolgde Poetin, in een verwijzing naar de invasie die begon op 24 februari van dit jaar. “Het hoofddoel van deze operatie, namelijk de bevrijding van heel de Donbas, blijft ongewijzigd.” Hij prees de militairen voor hun strijd, somde successen op, een groot deel van het beoogde gebied is inmiddels bevrijd, zei hij. Maar: “Dit wil ik vandaag voor het eerst openbaar maken. Na de besprekingen in Istanboel reageerden vertegenwoordigers van Kiev vrij positief op onze vredesvoorstellen. Deze voorstellen hadden vooral betrekking op het waarborgen van de veiligheid en belangen van Rusland.” “Maar een vreedzame regeling paste duidelijk niet bij het Westen, en daarom kreeg Kiev de opdracht om al deze overeenkomsten te verwerpen. Er werden meer wapens in Oekraïne gepompt. Het regime van Kiev wierp nieuwe groepen buitenlandse huursoldaten en nationalisten in de strijd, militaire eenheden die waren opgeleid volgens de Navo-normen en die orders kregen van westerse adviseurs. (...) Vandaag de dag vechten onze strijdkrachten niet alleen tegen neonazistische eenheden, maar eigenlijk tegen de hele militaire machine van het collectieve Westen.” Poetin hield zijn gehoor ook voor dat ‘intimidatie, terreur en geweld’ van het Oekraïense regime tegen de eigen burgers steeds meer ‘massale, gruwelijke en barbaarse vormen’ aanneemt. En dat de meerderheid van de bewoners in het oosten van Oekraïne, ‘niet onder het juk van het neonaziregime willen leven.’ Daarom worden daar nu referenda georganiseerd, zei hij. “Rusland kan niet anders dan die steunen en de gevolgen aanvaarden.” Dit kan betekenen: die regio’s opnemen in Rusland. Wat als gevolg zou hebben dat de Oekraïense opmars in die gebieden kan worden beschouwd als een aanval op Rusland zelf. In deze situatie, concludeerde Poetin, is het noodzakelijk om over te gaan tot ‘gedeeltelijke mobilisatie in de Russische Federatie om ons moederland en zijn soevereiniteit en territoriale integriteit te verdedigen, en om de veiligheid van onze mensen en mensen in de bevrijde gebieden te beschermen’. Alleen militaire reservisten zullen worden opgeroepen, met name degenen die beschikken over specifieke militaire specialismen en bijbehorende ervaring hebben. Wie dat precies zijn, blijft onduidelijk. Minister van defensie Sergej Sjojgoe heeft het over 300.000 man. Eerder deze week heeft het Russische parlement versneld een wet aangenomen die het mogelijk maakt het negeren van een oproep met tien jaar cel te bestraffen. Ook op het verlaten van ingenomen posities tijdens de strijd en op overgave komen strenge straffen te staan. Tijdens het bliksemoffensief van de Oekraïense strijdkrachten de afgelopen twee weken gebeurde precies dat: Russen sloegen op de vlucht, soms met achterlating van hun materieel. “Vrienden, het Westen is te ver gegaan in zijn agressieve anti-Ruslandbeleid en heeft ons land en volk eindeloos bedreigd,” vervolgde Poetin. “Washington, Londen en Brussel moedigen Kiev openlijk aan om de vijandelijkheden naar ons grondgebied te verplaatsen. Ze zeggen openlijk dat Rusland met alle middelen op het slagveld moet worden verslagen en vervolgens moet worden beroofd van politieke, economische, culturele en andere soevereiniteit en geplunderd.” Toen begon Poetin over kernwapens: “Ze hebben zelfs hun toevlucht genomen tot nucleaire chantage. Ik doel niet alleen op de door het Westen aangemoedigde beschieting van de kerncentrale van Zaporizja, die het risico op een nucleaire ramp met zich meebracht, maar ook naar de verklaringen van enkele hooggeplaatste vertegenwoordigers van de leidende Navo-landen over de mogelijkheid en toelaatbaarheid van het gebruik van massavernietigingswapens – kernwapens – tegen Rusland.” Hij vervolgde: “Ik zou degenen die dergelijke uitspraken over Rusland doen eraan willen herinneren dat ons land ook verschillende soorten wapens heeft, en sommige daarvan zijn moderner dan de wapens die de Navo-landen hebben. Bij een bedreiging van de territoriale integriteit van ons land en om Rusland en ons volk te verdedigen, zullen we zeker gebruik maken van alle wapensystemen die ons ter beschikking staan. Dit is geen bluf.” Daarna rondde hij af: “De burgers van Rusland kunnen er zeker van zijn dat de territoriale integriteit van ons moederland, onze onafhankelijkheid en vrijheid zullen worden verdedigd – ik herhaal het – door alle systemen die ons ter beschikking staan. Degenen die nucleaire chantage tegen ons gebruiken, moeten weten dat de wind kan keren. Het is onze historische traditie en het lot van onze natie om diegenen te stoppen die dol zijn op wereldheerschappij en ons moederland tot slaaf willen maken. Wees gerust, dat gaan we deze keer ook doen. Ik reken op uw steun.” Wie de hele toespraak wil lezen: de staf van de president heeft hem vertaald in het Engels. hij is te vinden op de site van het Kremlin.||https://www.parool.nl/wereld/dit-zei-poetin-vrienden-het-westen-is-te-ver-gegaan-in-zijn-agressieve-anti-ruslandbeleid~b31429f3/
2022-09-21||Een dag in het teken van Johan Cruijff: ‘Er gaat geen week voorbij zonder dat iemand me vertelt hoe belangrijk hij was’||De vrouw met nummer 14 op haar rug wijst naar de hemel, naar de zon die De Toekomst in een gouden gloed zet. “Heeft Johan daarboven persoonlijk geregeld,” zegt ze met eerbied in haar stem. Ze staat naast een bord met ‘de 14 regels van Cruijff’. ‘Wees wie je bent!’ Het trainingscomplex van Ajax is deze woensdag het decor van de jaarlijkse open dag van de Johan Cruyff Foundation. Normaliter wordt die in het Olympisch Stadion gehouden, maar vandaag is alles anders. Op de velden leven 400 kinderen uit het speciaal onderwijs in Amsterdam zich uit in sporten als rolstoeltennis, kickboksen, zitvolleybal, hockey en boccacia – een soort jeu de boules. Ook is er een grote delegatie van Only Friends, de in Noord gevestigde sportclub voor gehandicapten die door Ajax wordt gesponsord. Tussen de spelende kinderen door leggen de ambassadeurs van de stichting uit waarom de ideeën van Cruijff ruim zes jaar na zijn dood nog steeds springlevend zijn. “Bewegen is ontzettend belangrijk in het leven,” zegt Ronald Koeman, de gewezen én de toekomstige bondscoach. “Bewegen en sociaal bezig zijn, zoals Johan ons heeft geleerd,” beaamt Frank Rijkaard, zijn teamgenoot uit het gouden Nederlands elftal van 1988. “Dat ie nog steeds zo populair is, bewijst hoe groot zijn invloed is geweest.” “Ik voel overal ter wereld respect en liefde voor mijn vader, en dat maakt me trots,” zegt Jordi Cruijff, tegenwoordig sportief directeur van Barcelona, Cruijffs tweede liefde. “Er gaat geen week voorbij zonder dat iemand me vertelt hoe belangrijk hij was. Niet alleen als voetballer, maar ook als persoon. Ik mis hem nog elke dag.” Zijn zus Susila vertelt hetzelfde verhaal, en ook Sarina Wiegman, bondscoach van het Engelse vrouwenelftal, en oud-paralympiërs Esther Vergeer en Marlou van Rhijn spreken hun bewondering voor JC Superstar uit. De enige die zich aan het feestgedruis onttrekt, is Danny Cruijff (73). De broos ogende, in stemmig grijs geklede weduwe is altijd al wars geweest van publiciteit en duikt nu ook weer weg voor de fotografen. Maar als Willem-Alexander arriveert, poseert ze toch even voor de camera’s. De koning heeft een dag na Prinsjesdag geen last van een champagnekater en doet vrolijk met de gehandicapte kinderen mee aan de spelletjes, alsof het Koningsdag is. Hier geen omgekeerde vlaggen, maar vrolijke banieren (‘25 years of creating space!) – dat helpt misschien ook. In de Johan Cruijff Arena wordt Willem-Alexander eveneens met applaus ontvangen. Op de tribunes van het stadion prijken de shirts van de elftallen waarin Cruijff furore maakte: Ajax, Barcelona en Oranje. Hij was een revolutionair, klinkt het, een groot denker, een sociaal bewogen mens. Zijn foundation is in meer dan twintig landen actief en heeft 275 Cruyff Courts en 650 schoolpleinen om te sporten aangelegd. Het Johan Cruyff Institute heeft filialen in Nederland, Spanje, Peru en Mexico, de Johan Cruyff Academy (hbo) telt vier vestigingen en het Johan Cruyff College (mbo) drie. Cruijff was een geboren leider, zegt oud-Arsenalcoach Arsène Wenger. “Hij kende geen twijfel en was zijn tijd ver vooruit. De Hollandse school heeft in de hele wereld een enorme invloed op het voetbal gehad. Zijn ideeën blijven voortleven.” Het feestje eindigt met een gesprek tussen Koeman, Rijkaard en Jordi Cruijff, die de heiligverklaring van de voetballegende stuk voor stuk onderstrepen. Rijkaard: “Ga het veld op en heb plezier, dat was de sleutel van zijn filosofie, en die boodschap staat over vijftig jaar nog steeds overeind.”||https://www.parool.nl/amsterdam/een-dag-in-het-teken-van-johan-cruijff-er-gaat-geen-week-voorbij-zonder-dat-iemand-me-vertelt-hoe-belangrijk-hij-was~b17b5fb6/
2022-09-21||Theu Boermans, regisseur van Zee van tijd: ‘Ik ben er nooit op uit tranen te trekken’||Het is niet dat Theu Boermans na 1000 Rosen uit 1994, goed voor drie Gouden Kalveren, geen film meer wilde maken. “Integendeel. Ik ondernam talloze pogingen, maar alles sneuvelde.” Heel diep gaat de 72-jarige acteur, theatermaker en cineast niet in op de redenen waaróm het maar niet lukte. “Het was frustrerend.” Daar houdt hij het bij. Boermans is het levende bewijs dat een prijswinnend filmsucces in Nederland allesbehalve een vrijkaart is naar een volgend project en een flinke zak geld. Publieke Werken (2015) ging naar regisseur Joram Lürsen, Kenau (2014) naar Maarten Treurniet, een beoogde samenwerking met producent Matthijs van Heijningen (Gijsbrecht van Aemstel naar het toneelstuk van Joost van den Vondel) bleek ‘financieel te groot’ en andere ondernemingen werden afgeschoten door het Nederlands Filmfonds. “Aan mij lag het niet,” klinkt het nog berustend. Van stilzitten was geen sprake. Naast talloze artistieke producties voor het theatergezelschap De Trust en het Haagse Nationale Toneel, stond hij ook aan de wieg van de niet meer weg te denken Soldaat van Oranje-musical en een groots opgezette voorstelling over Anne Frank (waarvoor een compleet theater uit de grond werd gestampt om een deel van Het Achterhuis op ware grootte na te bouwen). Of het moeilijk was na bijna drie decennia weer een film te draaien? Nuchter: “Nee hoor, helemaal niet. Het was een heel gewetensvol proces dat op alle fronten goed verliep.” Uitdagender was de thematiek. Zee van tijd, losjes gebaseerd op een waargebeurd verhaal, gaat over het stel Johanna en Lucas (gespeeld door Sallie Harmsen en Reinout Scholten van Aschat) dat in de jaren achtig tijdens een zeiltocht hun vijfjarige zoontje verliest. De relatie houdt vervolgens geen stand. Pas vele jaren later treffen ze elkaar weer (dan gespeeld door Elsie de Brauw en Reinouts vader Gijs Scholten van Aschat) wanneer Lucas zijn verdriet heeft omgezet in een muzikale dansvoorstelling. “Ik werd gevraagd door productiehuis Kaap Holland. En dit scenario stelt wezenlijke vragen die mij boeien. Het verliezen van een kind is het ergste wat er is. Ik ben gefascineerd in de menselijke veerkracht wanneer zoiets ingrijpends gebeurt. Hoe verwerk je dat zowel individueel als samen? In veel gevallen gaat dat dus niet. Je herinnert elkaar constant aan het drama. Hoe weerbarstig is dan de liefde? Deze film gaat niet alleen over de dood. Het is juist een ode aan het leven.” “Ik vind het heel gevaarlijk te generaliseren, maar ik geloof wel dat de fysieke band van de moeder met het kind groter is. Zij verdwijnt sneller in de duisternis, hij is geneigd het meer te verdringen. In dit geval is Lucas ook kapitein van het schip, zowel letterlijk als figuurlijk. Er is dat ontembare verantwoordelijkheidsgevoel. Hij wil niet ook háár verliezen. Maar nogmaals, het is lastig daar in de algemeenheid uitspraken over te doen. Dit durf ik wél te stellen: kinderen zijn soms de zin van een relatie. Dat hoeft het niet te zijn, maar dat gebeurt wel vaak. De liefde tussen volwassenen is iets egocentrisch, de liefde voor je kind is anders. Dat is iets groters dan jezelf. Het gevaar is dat een trauma zelden synchroon loopt met dat van je partner en je dus geneigd bent terug te vallen op jezelf.” “Vooral scenariste Marieke van der Pol had veel contact met ze. Gelukkig begrepen ze dat je keuzes maakt die niet stroken met hun verhaal. Ik zag ze zelf enkele malen en heb toen vooral veel gekeken. Hoe ze nu zijn vergeleken met de oude foto’s en videobeelden waarin je ze nog ziet met hun zoontje. Dat hielp me enorm in het regisseren van mijn acteurs. Het verdriet en toch die veerkracht. Heel inzichtelijk en inspirerend.” “Het is een delicaat onderwerp met veel valkuilen. Je kan makkelijk afglijden naar het theatrale en sentimentele. De nuance behouden, dat was de belangrijkste opdracht voor mezelf.” “Wat ik kon meenemen is de focus op acteursregie, daar deed ik veel ervaring mee op in het theater. Het medium film vraagt alleen om meer geloofwaardigheid. En bij toneel is taal meer op de voorgrond. Je bent er beperkt in je beeld en zoekt daarin meer de abstractie op. Bij film is beeld juist de drager van betekenis.” “Ik houd van verhalen over het noodlot, wat die Griekse tragedies ook bevatten. Ik ben me verder niet zo bewust van het signatuur van de Nederlandse film. Maar met meer eigenzinnigheid zouden we wel geholpen zijn. Hoe minder veilig, hoe beter. Zee van tijd probeert wel een cross-over te zijn tussen een arthouseproductie en een publieksfilm.” “Ik heb geprobeerd het zo draaglijk mogelijk te maken, echt. Met een einde – ik wil niets verklappen natuurlijk – dat wat hoop biedt. Ik ben ook nooit uit op tranen trekken, absoluut niet zelfs. Als het mensen ontroert, komt dat hopelijk doordat ze onderkennen wat voor gevecht deze mensen moesten en nog steeds moeten leveren.” Zee van tijd draait niet alleen op het Nederlands Filmfestival in Utrecht, ook in talloze andere steden. De landelijke première is op 13 oktober.||https://www.parool.nl/kunst-media/theu-boermans-regisseur-van-zee-van-tijd-ik-ben-er-nooit-op-uit-tranen-te-trekken~b9d601ef/
2022-09-21||Opinie: ‘Publiek geeft wél om data en privacy’||Media als The Moscow Times berichten dat het dystopische boek 1984 van George Orwell sinds begin dit jaar in Rusland weer populairder is dan het jaar daarvoor. De verkoop van de klassieker groeide 30 procent in winkels en 70 procent via webshops. Antioorlogsactivisten betichten de Russische president Vladimir Poetin van het gebruik van newspeak: de taal uit 1984, waarin geen ruimte is voor negatieve woorden over het regime. Russen mogen de aanval op Oekraïne geen oorlog noemen, het regime noemt het liever een ‘militaire operatie’. Het boek van Orwell beschrijft niet alleen accuraat hoe regimes propaganda inzetten en de waarheid naar hun hand zetten, het is ook verdomd spannend, wat er volgens mij aan bijdraagt dat het al zo lang zo populair is. Er is een andere reden waarom het werk van Orwell de laatste tijd vaker wordt gelezen: het leert ons hoe een wereld zonder privacy eruitziet. De populaire realityserie Big Brother uit 1999 dankt er zelfs zijn naam aan: Big Brother is watching you is een zin uit het boek die zijn weg naar het grote publiek wist te vinden. Via schermen en camera’s in woonkamers en de publieke ruimte kan geen geheim bewaard blijven, de regering in 1984 luistert altijd mee. Keith Lowell Jensen zei eens dat Orwell niet in staat bleek te voorspellen dat we zelf de camera’s zouden kopen die ons zouden bespieden. Onze grootste angst zou volgens hem zijn dat niemand naar ons zou kijken. Dat overtreft de dystopie die Orwell schetste: we hoeven geen regime te vrezen dat ons bespiedt, we nodigen zelf anderen uit om mee te kijken naar onze geheimen. Gewoon, als we een foto op Instagram of op Facebook plaatsen, data delen met de Chinese overheid via TikTok of als we op Google zoeken of dat pas ontdekte bultje kwaad kan. Het klinkt allemaal zo aannemelijk: het boeit burgers niet wat er met hun data gebeurt, zolang ze maar gemakkelijk kunnen liken, swipen, bestellen en likes kunnen scoren voor een gedeelde wielrenrit of vakantiefoto. Toch moet dat beeld worden bijgesteld. Een samenvatting van onderzoeken uit het Verenigd Koninkrijk, uitgevoerd door het Ada Lovelace Institute, wijst er namelijk op dat het publiek verwacht dat er voorzichtig met zijn data wordt omgesprongen. Het Ada Lovelace Institute streeft naar een wereld waarin de voordelen van data en kunstmatige intelligentie (AI) rechtvaardig worden verdeeld, een streven dat urgenter wordt nu AI steeds slimmer wordt en data steeds waardevoller. Onderzoek laat zien dat er publieke steun is voor meer en betere wetgeving met betrekking tot datagebruik en datagedreven technologieën. Het publiek verwacht dat datagedreven innovaties ethisch zijn en gericht op het algemeen nut. Mensen willen weten wat er met hun data gebeurt en hoe ze die kunnen beschermen. Volgens de onderzoekers mag bezorgdheid van het publiek over het gebruik van zijn data niet worden afgedaan als een gebrek aan bewustzijn of begrip. Het vergroten van het bewustzijn over de voordelen van datagebruik zal het vertrouwen van het publiek niet vergroten, zo luidt de aanbeveling. Laat het een aanwijzing zijn voor de ontwikkelaars van onze technologie en de vormgevers van beleid. De burger wil weten wat er gebeurt met zijn data en laat zich niet langer verleiden met spiegeltjes en kraaltjes als een fijne gebruikservaring of virale filmpjes.||https://www.parool.nl/columns-opinie/opinie-publiek-geeft-wel-om-data-en-privacy~bfcc569e/
2022-09-21||Ik was een trechter en mijn blik een tunnelvisie||Hier lagen de oude slachterijen. Eind negentiende eeuw werd er een nieuw veemarktterrein ingericht. De Cruquiusweg. De plekken waar vee verhandeld werd en waar het bloed over de vloeren van de abattoirs stroomde, is inmiddels ingekapseld door de stad. Een bedrijventerrein en woningen zijn er na 1974 voor in de plaats gekomen. Een verloren hoek, je moet echt het terrein op fietsen. Je rijdt er nog over een weg die Veemarkt heet. Maar de bloed- en slachtgeur hangt natuurlijk allang niet meer in de lucht. (Wachtend op de trein woei er vroeger weleens een weeïge walm uit de nabijgelegen slachterij Sturko over de perrons van D. Zakdoeken voor de mond, nergens zoveel zakdoeken per vierkante meter dan toen op die plek, en kokhalzend de trein naar Arnhem in.) Naast het terrein liep een spoor. Een deel van het perron en rails zijn bewaard gebleven, en er staat ook nog een perronhuisje: Museum Perron Oost. Met een oppervlakte van zes vierkante meter het kleinste museum van Amsterdam. Je kunt er naar binnen kijken, maar je kunt er niet in. (Zijn de omwonenden al gewend aan de personen die maar om dat huisje heen blijven draaien?) Ik liep er een paar keer omheen. Zag een aanplakbiljet op de buitenmuur hangen. Een vermiste kat. Muuntje. ‘Met witte onderkant.’ (Zouden de omwonenden al gewend zijn om de om het huisje heendraaiende mensen?) Het was een dag van wolken en blauw, en de zon sloeg af en toe knalhard toe. Hij weerkaatste in de ramen van het museum. Ik deed wat ik al een tijd niet had gedaan. Ik ging heel dicht met mijn hoofd naar een raam, liet mijn voorhoofd tegen het glas rusten en plaatste mijn handen naast mijn gezicht. Ik was een trechter en mijn blik een tunnelvisie. Dat kwam goed uit, want de tentoonstelling in Perron Oost heet U-Bahn Berlin. Kunstenaar Ruurd Bakker heeft schilderijen gemaakt van metrostations in de Duitse hoofdstad. Vrij abstracte doeken, waarop de betegelde wanden van de stations zijn te zien. Mooie, strakke rasters in even mooie kleuren. Prachtig, ik hou heel erg van dit soort werk. Maar er is natuurlijk meer. Op sommige werken staat ook de naam van het station geschilderd. Hermannplatz. Soms in gotische letters. Babelsberg. Berlin-Wannsee. Die laatste. Toch weer een connectie met de Tweede Wereldoorlog. In de Villa Marlier aan de Wannsee werd in 1942 de Wannseeconferentie gehouden. Nou ja, je hoeft er geen verschrikkelijke dingen bij te bedenken. Maar misschien was dat wel de bedoeling van de schilder, om naast de abstractie toch ook een glimp van de geschiedenis te laten zien, want Berlin-Wannsee is geen U(ntergrund)-Bahn-station, en de naam van de expositie is toch echt U-Bahn Berlin. De expositie krijgt daardoor – al dan niet bedoeld – wel een randje. Hou ik ook van. Een korte regenbui verfriste de lucht om het oude slachtterrein. Toen ik weer wegfietste van dit stukje verborgen stad keek ik nog eens goed om me heen, maar Muuntje zag ik niet. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/ik-was-een-trechter-en-mijn-blik-een-tunnelvisie~b4a5098c/
2022-09-21||New York klaagt Trump aan voor belastingontduiking||De Trump Organization wordt beschuldigd van het plegen van ‘talloze daden van fraude en verkeerde voorstelling van zaken’ bij het opstellen van de jaarverslagen van 2011 tot 2021. Het onderzoek spitste zich toe op de vraag of de Trump Organization de waarde van haar onroerend goed verkeerd heeft vermeld om gunstige leningen en belastingvoordelen te verkrijgen. Volgens James heeft het onderzoek ‘belangrijk bewijs’ aan het licht gebracht dat Trump en zijn bedrijf activa op frauduleuze wijze hebben getaxeerd. Trump ontkent en beschreef James’ onderzoek als een ‘politiek gemotiveerde heksenjacht’. James is een Democraat. De Trump Organization noemt de beschuldigingen van James ‘ongegrond’. De woensdag aangekondigde rechtszaak volgt op een controversieel onderzoek waarin de procureur-generaal Trump, diens bedrijf en enkele familieleden beschuldigde van vertragingstactieken. Zo zouden Trump en zijn kinderen dagvaardingen hebben genegeerd om te voorkomen dat ze moesten getuigen. Trump weigerde onder meer op 10 augustus vragen te beantwoorden in een langdurig verhoor achter gesloten deuren op het kantoor van de procureur-generaal, waarbij hij meer dan 400 keer een beroep deed op zijn grondwettelijk recht tegen zelfbeschuldiging. Donald Trump Jr. en Ivanka Trump stemden er pas mee in verklaringen te overleggen na rechterlijke beslissingen. Een ander kind van Trump, Eric Trump, beriep zich meer dan 500 keer op het recht tegen zelfbeschuldiging tijdens een ondervraging in 2020. De FBI voerde op 8 augustus een door de rechtbank goedgekeurde huiszoeking uit in het landgoed Mar-a-Lago van Trump in Florida. Die was onderdeel van een strafrechtelijk onderzoek naar zijn behandeling van geclassificeerde documenten die hij in zijn tijd in het Witte Huis had verzameld. In de staat Georgia loopt nog een strafrechtelijk onderzoek naar zijn pogingen om de verkiezingsresultaten van 2020 in die staat ongedaan te maken. Het civiele onderzoek van James staat los van een strafrechtelijk onderzoek naar belastingfraude tegen de Trump Organization door de officier van justitie van Manhattan in de stad New York, Alvin Bragg. Die zaak staat op de rol in oktober. De voormalige chief financial officer, Allen Weisselberg, heeft al bekend illegale betalingen aan werknemers te hebben gedaan en zal tegen het bedrijf getuigen.||https://www.parool.nl/wereld/new-york-klaagt-trump-aan-voor-belastingontduiking~b8fb63a2/
2022-09-21||Drie Nederlanders in top 100 Best Chef Awards 2022: ‘Dolgelukkig en trots’||Net als vorig jaar staat de Spaanse sterrenkok David Muñoz van restaurant Diverxo in Madrid op nummer 1 in The Best Chef Top 100 2022. The Best Chef is een prestigieuze titel omdat de lijst grotendeels bepaald wordt door collega-chefs. Elk jaar worden 100 nieuwe chefs geselecteerd. “Het harde werk van mijn teams zie je terug in dit cadeau. Gekozen worden door de top van kokswereld geeft nog meer motivatie,” legt Bijdendijk uit. Hoewel Bijdendijk vorig jaar op plek 46 stond, en nu op 63, is hij absoluut niet teleurgesteld. “Wat een eer om in een lijstje te staan met de beste chefs van de wereld,” vertelt Bijdendijk. “Ik ben alleen maar dolgelukkig en trots.” Bijdendijk noemt de uitreiking in Madrid dinsdagavond ‘fantastisch’. “Je staat tussen de allergrootsten: denk aan de Italiaanse chefkok Massimo Bottura en de Sloveense Ana Roš. Het blijft bijzonder om dit elk jaar mee te maken.” Naast Joris Bijdendijk staan er twee andere Nederlanders op de lijst. Jonnie Boer van driesterrenrestaurant De Librije is geëindigd op plek 37. Nick Bril van The Jane in Antwerpen staat op nummer 52. Het aantal Nederlandse chefkoks op de lijst is aanzienlijk kleiner dan vorig jaar: drie tegenover tien in 2021. “Dat is best gek en ik kan daar ook geen verklaring voor geven. We hebben veel goede restaurants in Nederland. We kunnen echt wel mee doen met de wereldtop.”||https://www.parool.nl/amsterdam/drie-nederlanders-in-top-100-best-chef-awards-2022-dolgelukkig-en-trots~b29a48d2/
2022-09-21||Dit kun je verwachten van de ‘Amsterdamse versie van de miljoenennota’||“Donderdag wordt de gemeentelijke begroting voor volgend jaar gepresenteerd door wethouder Hester van Buren (PvdA, Financiën, red.). Het is de Amsterdamse versie van de miljoenennota. Een belangrijk moment, want dan wordt duidelijk hoe de plannen uit het coalitieakkoord in de begroting vastliggen. De gemeente beslist wat wel en niet betaald kan worden en hoe dat geld wordt opgehaald. Maar veel Amsterdammers zullen ook hopen op meer steun om de aan alle kanten stijgende kosten tegen te gaan.” “Er zijn grote financiële zorgen, ook omdat in het verleden, maar vooral tijdens de coronacrisis, de gemeente flink veel geld uit de eigen spaarpot heeft gehaald. De gemeente heeft zelf ook last van stijgende energieprijzen én ziet hoe lopende projecten duurder uitpakken dan eerder begroot door bijvoorbeeld hogere bouwkosten. Tegelijkertijd heeft Amsterdam veel inkomsten, waardoor er zeker op korte termijn best wel wat geld kan worden uitgegeven. Zo levert de toeristenbelasting dit jaar ouderwets hoge bedragen op, nadat de gemeente in 2020 nog moest bezuinigen, mede vanwege wegblijvende bezoekers door corona.” “Daarnaast komt na Prinsjesdag vanuit Den Haag veel geld naar de gemeente, vanwege de energietoeslag, armoederegelingen en isolatie. Daar kan op korte termijn mee aan de slag worden gegaan. Langjarig geld is lastiger. Vanaf 2027 is het nog onduidelijk hoeveel Amsterdam gaat krijgen vanuit het gemeentefonds van het rijk. Dat bemoeilijkt het vooruitkijken voor wethouder Van Buren.” “Ik verwacht geen écht grote bezuinigingen. Die komen waarschijnlijk pas in de voorjaarsnota in mei. Het college heeft al gezegd dan de grote keuzes te maken over welke investeringen in de groei van de stad wel en niet kunnen. Denk aan de brug over het IJ of de investeringen in Haven-Stad.” “Op de korte termijn is het zoveel mogelijk de brand blussen bij inwoners die lijden onder de hoge energierekeningen en de hoge inflatie. Er zijn al minimaregelingen voor mensen, maar die zijn nu vaak niet voldoende. En kan het college iets doen voor de lage middeninkomens of MKB’ers die de energierekening zien stijgen, zoals bakkers?” “De verwachting is dat Amsterdam met een eigen steunpakket komt, maar de vraag is of dat uit generieke maatregelen bestaat of gericht is op bepaalde groepen. Én of dat al binnen een paar weken in kan gaan.” “In het coalitieakkoord staat dat de onroerendezaakbelasting en de parkeertarieven omhooggaan. Het is interessant om te zien of het daarbij blijft. Daarnaast is het creatief zoeken naar geld. Gaat de gemeente naar de eigen reserves kijken, meer geld lenen voor investeringen en doen ze weer een paar boekhoudkundige trucs zoals vorig jaar? Toen besloten ze onder meer de eigen gemeentelijke gebouwen niet in veertig, maar in tachtig jaar af te schrijven. Daardoor hoef je minder geld jaarlijks op de begroting te reserveren.” “Over twee weken heeft Amsterdam de eigen politieke beschouwingen. Dan zal de oppositie de begroting kritisch bevragen. Ik weet zeker dat de oppositie kritisch zal zijn op elke euro die naar grote prestigeprojecten gaat als nieuwe musea en grote sportevenementen en niet naar zoiets als het onderhoud van kades en bruggen. De schuld van de stad zal waarschijnlijk stijgen, daar is ook niet elke partij gelukkig mee.”||https://www.parool.nl/amsterdam/dit-kun-je-verwachten-van-de-amsterdamse-versie-van-de-miljoenennota~b295f8e7/
2022-09-21|| Dumfries is degene die als eerste op het bord staat||Je leest vaak over voetballers die ‘als eerste op het bord staan’, waarmee wordt bedoeld dat een coach in hem een onbegrensd vertrouwen heeft. Bij het Nederlands elftal staan vermoedelijk Depay en De Jong als eerste op het bord, met daarachter Denzel Dumfries. Berry van Aerle probeerde deze week aardig te zijn door te zeggen dat Dumfries bij PSV zijn aanvallende kwaliteiten ‘verder had ontwikkeld’. Beetje onzin. Bij Heerenveen speelde hij maar 37 wedstrijden, waarin hij 4 keer scoorde en 8 assists gaf. Een back die bij 12 doelpunten direct betrokken was. Bij PSV speelde hij 124 wedstrijden. Hij scoorde 16 keer en gaf 20 assists, percentueel iets minder dan bij Heerenveen. In het Nederlands elftal continueert hij zijn gemiddelde: 34 wedstrijden, 5 goals, 5 assists. Ik herzie bovenvermeld vermoeden: Dumfries is degene die als eerste op het bord staat. Luister onze Ajaxpodcast Branie:||https://www.parool.nl/sport/dumfries-is-degene-die-als-eerste-op-het-bord-staat~bd4e7646/
2022-09-21||Amsterdam op zoek naar geld voor succesvol maar kostbaar programma tegen gezinsgeweld||Vader beschimpt, vernedert en slaat moeder. Het is een patroon dat de drie kinderen in een Amsterdams gezin – een dochter (11) en twee zonen (9 en 7) – al jaren gewoon zijn. Ondanks bemoeienis van de jeugdbescherming, een tijdelijk huisverbod voor vader (niet nageleefd) en een plek in een opvanghuis voor moeder en kinderen blijft de situatie bestaan. Het fictieve gezin schetst de problematiek van ‘transgenerationeel gezinsgeweld’; onveilige thuissituaties die van ouders op kinderen overgaan. Zo is de vader in het gezin als kind ernstig mishandeld. Als reactie daarop is hij zelf agressor geworden. Dat heeft weerslag op zijn eigen kinderen. De zonen van de man zullen later in hun leven vaker gewelddadig zijn tegen hun eigen partner en kinderen. De dochter loopt een groter risico om slachtoffer te worden van partnergeweld. Om zo’n cirkel van gezinsgeweld te doorbreken is een nieuw hulpprogramma opgezet: Switch, Engels voor ‘ommekeer’. Het programma is uniek in Nederland en biedt een breed, structureel hulpaanbod van Altra (specialistische jeugdhulp), Blijf Groep (vrouwenopvang), De Waag (forensische ggz voor volwassen) en Bright (volwassen-ggz). De gemeente Amsterdam is medefinancier. Onderzoek van het Verwey-Jonker Instituut onder zes gezinnen concludeert dat Switch effectief is. Het geweld is in alle gevallen gestopt en geen enkel gezin stopte met Switch. Veertien gezinnen volgden het programma of doen dat nog. Naar schatting van Veilig Thuis telt Amsterdam ongeveer veertig van dit soort gezinnen. Het hulpprogramma voorkomt veel verdriet en ellende, maar is niet goedkoop: het kost zo’n 50.000 euro per gezin per jaar meer dan de reguliere zorgkosten van ongeveer 50.000 euro. In de financiële analyse is niet meegenomen dat de gezinsleden door Switch in de verre toekomst waarschijnlijk minder beroep zullen doen psychologen en psychiaters. Een gewelddadige jeugd is een sterke voorspeller voor psychiatrische klachten in het latere leven. Het Amsterdamse college wil Switch verder ontwikkelen en blijven aanbieden, zo staat vandaag in een raadsbrief van de wethouders Marjolein Moorman (jeugdzorg) en Shula Rijxman (zorg). Het is nu de intentie om Switch aan te bieden aan tien gezinnen per jaar, en op termijn aan meer. De financiering is echter een probleem. Vanwege verlaging van de bijdrage door de landelijke overheid zal de jeugdbegroting de komende jaren substantieel afnemen, zo schrijven de wethouders. De financiering van Switch ‘concurreert’ zodoende met de financiering van de zorg voor Amsterdamse kinderen en jongeren die kampen met andere, ernstige problematiek. Zo is de gemeente bij hen ook verantwoordelijk voor de hulp bij bijvoorbeeld complexe echtscheidingsproblematiek, een eetstoornis of depressie. Keuzes daarover zijn onderdeel van gesprekken over de begroting.||https://www.parool.nl/amsterdam/amsterdam-op-zoek-naar-geld-voor-succesvol-maar-kostbaar-programma-tegen-gezinsgeweld~bf739175/
2022-09-21||Advocaten Youssef Taghi leggen verdediging neer ||Advocaat Youssef Taghi is de neef van Ridouan Taghi die wordt vervolgd omdat hij een half jaar lang criminele plannen van Ridouan Taghi zou hebben doorgespeeld. Youssef Taghi werd eind 2020 als advocaat mediazaken aangesteld voor Ridouan Taghi. In die hoedanigheid bezocht hij Ridouan Taghi vele tientallen keren. Soms meerdere keren op een dag. Op 8 oktober vorig jaar werd Youssef Taghi aangehouden op verdenking van het stelselmatig doorgeven van informatie aan getrouwen van Ridouan Taghi. Volgens het Openbaar Ministerie gingen de berichten over ‘het voortzetten van criminele handelingen’. Ook bestond er een mogelijk acute dreiging dat zwaar geweld toegepast zou worden met levensgevaar voor anderen. Verder wordt Youssef Taghi verdacht van ‘betrokkenheid bij harddrugshandel op grote schaal, witwassen en van deelneming aan een criminele organisatie die gericht is op het plegen van strafbare feiten’. Youssef Taghi werd bijgestaan door advocaten Haroon Raza en Yassine Bouchikhi. Beiden hebben Het Parool laten weten dat ze inderdaad de verdediging van hun cliënt hebben neergelegd. Over de reden waarom doen beiden geen uitspraken. De neven communiceerden in de spreekkamer van de Extra Beveiligde Inrichting in Vught door elkaar notities te laten zien, op een notitieblok en een iPad, en door te spreken, en soms te fluisteren. In dat laatste geval ging het volgens het Openbaar Ministerie kennelijk om misdrijven. André Seebregts is de nieuwe advocaat van Youssef Taghi, laat Seebregts woensdag weten aan persbureau ANP.||https://www.parool.nl/nederland/advocaten-youssef-taghi-leggen-verdediging-neer~bb1b8375/
2022-09-21||Documentaire Amigo secreto ontleedt corruptie in de Braziliaanse politiek||‘Operatie Wasstraat’ is de naam van een grootschalig onderzoek naar corruptie en witwaspraktijken in en rond de Braziliaanse politiek, dat zijn hoogtepunt bereikte met de afzettingsprocedure van president Dilma Rousseff in 2016 en een jaar later de veroordeling van haar voorganger, oud-president Luiz Inácio Lula da Silva. Na The Trial (2018), over die afzettingsprocedure van Rousseff, maakt Maria Augusta Ramos nu een film over de zaak tegen oud-president Lula en de manier waarop die de weg vrijmaakte voor de huidige Braziliaanse president, Jair Bolsonaro. In een observerende stijl volgt Amigo secreto journalisten Carla Jimenez en Regiane Oliveira van El País Brasil en Leandro Demori van The Intercept Brasil, die in 2019 gelekte documenten in handen krijgen die erop wijzen dat Operatie Wasstraat een politiek instrument werd in de handen van toenmalig rechter Sergio Moro. Na zijn verkiezing benoemde Bolsonaro hem tot minister van Justitie. Ramos lijkt huiverig om van haar documentaire een politieke thriller te maken, zoals bijvoorbeeld Laura Poitras’ Citizenfour, over NSA-klokkenluider Edward Snowden. Dat maakt Amigo secreto een soms tikje droge maar belangwekkende reconstructie van de machtsspelletjes rond de veroordeling van Lula en vooral de implicaties van het op deze manier zagen aan de stoelpoten van de rechtstaat. Het is in dat licht zonde en onnodig dat de film Lula op momenten onschuldig lijkt te willen verklaren. Het ondermijnt de centrale these van de documentaire en de journalisten daarin; dat een politiek gemotiveerde veroordeling in alle gevallen een aanval is op de fundamenten van de rechtstaat en de deur openzet voor verdere uitholling van de instituties van de democratie. Dat die stelling niet zomaar een doembeeld is, maar een zich inmiddels voltrokken realiteit, laat Amigo Secreto overtuigend zien.||https://www.parool.nl/kunst-media/documentaire-amigo-secreto-ontleedt-corruptie-in-de-braziliaanse-politiek~beb7b559/
2022-09-21||Wat doen tieners op hun telefoon? Alfie (15): ‘WhatsApp gebruik ik nooit’||“Ik denk gemiddeld vier à vijf uur. In het weekend minder, dan ben ik veel met vrienden. Doordeweeks zit ik veel op mijn telefoon tijdens de pauzes en na school.” “Het Instagramaccount @433, daarop posten ze veel voetbalnieuws en -filmpjes. Ze plaatsen bijvoorbeeld belangrijke spelertransfers of video’s met nieuwe trucjes. Ik houd zelf heel veel van voetbal, zo weet ik een beetje wat er speelt.” “Snapchat. Via die app heb ik met al mijn vrienden contact. Heel af en toe stuur ik een foto, maar ik gebruik de app voornamelijk om te chatten. WhatsApp gebruik ik nooit, niemand om mij heen doet dat. Verder kijk ik soms op TikTok enInstagram, maar die apps zou ik minder missen.” “Soms verwijder ik mensen van Snapchat als ze mijn hoofd moe maken. Als iemand me bijvoorbeeld net heeft toegevoegd, en ik diegene nog niet zo goed ken, vind ik vervelend als ie veel vragen stelt. Dan is het makkelijker om ze gewoon te verwijderen.” “Ik denk dat het dingen worden die mensen te veel gebruiken. Om mij heen zie ik dat telefoons een slechte invloed hebben op het sociale leven van mensen. Iedereen is zoveel bezig met wat er online gebeurt, en dat wordt alleen maar meer, denk ik. Ik zit zelf ook te veel op mijn telefoon hoor, maar soms zie ik kinderen die zelfs in een restaurant hun Airpods nog in hebben. Dat vind ik echt niet kunnen.”||https://www.parool.nl/ps/wat-doen-tieners-op-hun-telefoon-alfie-15-whatsapp-gebruik-ik-nooit~b32f653d/
2022-09-21||In Plan van Gool werden ontmoetingen tussen bewoners door de architectuur georkestreerd||Sinds vorige week is de tentoonstelling Thuis in Plan van Gool te zien in het Museum Amsterdam Noord. Over de wijk waarin ik ben opgegroeid. De door Laura van Roemburg samengestelde expo is een liefdevolle en complete ode aan deze eigenzinnige buurt. We zien in een kort maar krachtig overzicht wat deze wijk zo bijzonder maakt, van de eerste generatie tot de hedendaagse bewoners. Deze tentoonstelling, in het voormalige badhuis van Vogeldorp, herinnert de bezoeker aan een tijd dat de grote architecten bouwden voor het volk, vanuit de idealen van gemeenschappelijkheid, solidariteit en zelfredzaamheid. Net zoals dit museum ooit werd gebruikt en onderhouden door de bewoners van Vogeldorp, werden de brede galerijen en gezamenlijke ruimten in het Plan van Gool gebruikt en gedeeld door de inwoners. Datzelfde geldt voor de openbare ruimte. De pleintjes, de bankjes, de velden. Samen leven, samen delen. De eigenzinnigheid van de architectuur nodigde bewoners blijkbaar uit om hun eigen eigenzinnigheid te uiten. Zoals de antiautoritaire crèche en een sociaal experiment met partnerruil voor volwassenen. Toen ik er opgroeide, manifesteerde de eigenzinnigheid zich vooral in dat wij verschillende plekken nieuwe functies toekenden. Zoals de brede galerijen, die haast straten waren, die door mij werden gebruikt om op regenachtige dagen overheen te dribbelen met mijn basketbal. Via de luchttunnels kon ik wel zes flats oversteken zonder van de galerij af te hoeven, en weer terug. Zo had ik er een hele workout op zitten. Bewoners bleven in een constante dialoog met de architect. Over het tennisveld dat werd gebruikt als twee kleine voetbalvelden. Over het basketbalveld dat werd gebruikt als circuit voor fiets- en scooterstunts. Over de muren die we gebruikten als canvas om onze buurtidentiteit op uit te drukken: P.V.G. Je ziet ze nog. Een van de hoogtepunten in de tentoonstelling is het videofragment waarin architect Frans van Gool op z’n oude dag, zittend in een door hem zelf ontworpen woning, reflecteert op zijn buurt. In de documentaire De Bomen op Het Breed, gemaakt door journalist Jeroen Kleijne, zien we deze inmiddels gerenoveerde wijk in bijna originele staat. Met open galerijen en open trappenhallen. Dit leidde tot ontmoetingen tussen bewoners die door de architectuur georkestreerd werden. Inmiddels is alles dichtgebouwd. En moet ik vrienden die ik al twintig jaar ken vragen om hun huisnummer. Daar waar het voorheen alleen een kwestie was van tweede deur na de lift, het huis net voor de trap en de eerste deur om de hoek van het plein. Toch: Plan van Gool blijft futuristische volkshuisvesting. Oftewel: het gedicht van grijs, glas, groen en gemeenschap. Ga het zien. P.V.G. 4 Life Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/in-plan-van-gool-werden-ontmoetingen-tussen-bewoners-door-de-architectuur-georkestreerd~b10d018e/
2022-09-21||Memphis Depay over zijn roerige zomer bij Barcelona: ‘Vragen stellen heeft geen zin, je moet presteren’||Monter staat Memphis Depay (28) aan de rand van het trainingsveld in Zeist, gehuld in een nieuw trainingspak van Oranje. “Ik heb er echt zin in, man,” zegt de spits, grijnzend, een kleine twee maanden voor het WK in Qatar. Dat hij hier nog altijd staat als speler van FC Barcelona, mag een klein wonder heten. Een zomer lang sluimerde de onzekerheid over zijn toekomst, bij een club die zich op soms onnavolgbare wijze een weg baande op de transfermarkt. Terwijl de financiële janboel met plakband bij elkaar werd gehouden, wandelde de ene na de andere versterking de poort van Camp Nou binnen. “Het was een roerige periode,” zegt Memphis glimlachend, met gevoel voor understatement. “Je probeert te focussen op de voorbereiding, maar probeert óók de juiste keuzes te maken. Ik ben op een belangrijk punt in mijn carrière gekomen, daar was ik me wel van bewust. Het was soms wikken en wegen. Van beide kanten was het soms onduidelijk: wat zij wilden, wat wij wilden. Maar uiteindelijk gebeuren dingen altijd met een reden. Ik ben ervan overtuigd dat ik van waarde kan zijn voor Barcelona – nog steeds.” Mentaal kon het best zwaar zijn, erkent hij: een zomer lang niet weten waar je toekomst ligt. “Het was soms irritant. Op een gegeven moment gaan de mensen in je omgeving steeds vragen stellen,” vertelt de aanvaller van Oranje. “Klopt dit? Klopt dat? Dan denk je soms weleens: jullie weten toch ook wel hoe dat werkt? De helft van de dingen is niet waar, misschien nog wel meer dan de helft.” Tegelijk speelde er van alles rond de toekomst van de spits. De interesse van Juventus was serieus, maar het leidde niet tot een transfer. Ook Chelsea was in de markt voor de aanvaller van Oranje. “De opties die serieus waren, heb ik steeds allemaal naast elkaar gelegd,” aldus Memphis. “Maar wat apart was: bij Barcelona was op zich niet zoveel aan de hand. Ik was er pas een jaar, had heel bewust deze stap gemaakt. Samen met Aubameyang was ik topscorer afgelopen seizoen. Ik had helemaal niet zoveel reden om weg te gaan.” De komst van Robert Lewandowski was ook een glashelder signaal: de Poolse topspits moest de nieuwe blikvanger worden in het elftal van trainer Xavi. Voor 58 miljoen euro werd bovendien Raphinha gekocht van Leeds United, ten teken dat het Catalaanse elftal een grondige renovatie wachtte. Heeft Memphis in die periode veel contact gehouden met bondscoach Louis van Gaal? “Ik heb de bondscoach wel op de hoogte gehouden ja, ook omdat hij dat belangrijk vindt. Ik heb een goede band met hem. Hij zei wel eerlijk dat voor hem maar één ding belangrijk was: dat ik voldoende speelminuten zou maken. Logisch, dat is in zijn belang als bondscoach. Maar hij benadrukte óók dat het aan mij was, dat ik mijn eigen beslissing moest nemen.” De Oranjespits sprak er veel over met zijn teamgenoot Frenkie de Jong, die nóg wat nadrukkelijker richting de uitgang werd geduwd bij Barcelona. Door de clubleiding werd De Jong beschouwd als één van de weinige spelers die veel transfergeld kon opleveren, een must voor het financieel noodlijdende Barcelona. “Natuurlijk hebben we het daarover gehad, Frenkie is in de afgelopen anderhalf jaar echt een vriend geworden. We eten geregeld samen, komen bij elkaar thuis, gaan soms leuke dingen doen. We weten alles van elkaar. Natuurlijk heb je het dan ook over elkaars situatie bij de club.” Soms waren de dingen ongrijpbaar, zegt Memphis. “Als speler weet je ook niet precies wat er allemaal speelt bij een club. Barcelona is een bedrijf, zoals elke club dat is. De cijfers zijn belangrijk, de belangen zijn gewoon groot, als speler ga je daar niet over. Sommige dingen lazen wij ook maar gewoon in de media. Je weet niet altijd precies wat waar is, en wat niet. Wat ik wel weet, is dat ik altijd keurig betaald werd. Ja, Frenkie ook.” Lachend: “Althans, hij heeft een mooi huis en een mooie auto, dus dat zal allemaal wel in orde zijn.” Die rommelige tijd leidde niettemin lang tot een troebel perspectief voor de twee Nederlanders. Memphis speelde wekenlang weinig tot niet; pas in de laatste twee weken kreeg de spits weer twee keer een basisplaats van Xavi. Afgelopen weekend scoorde Memphis nog in de thuiswedstrijd tegen Elche (3-0 winst). “Dat is dan wel even lekker,” aldus de aanvaller. “Zeker zo kort voor een interlandperiode, want daardoor kom je toch wat lekkerder binnen. Het is altijd fijn om bij het Nederlands elftal te zijn, ook omdat ik weet dat ik hier wél ga spelen. Dat is nu extra prettig. Ik ben heel fit doordat ik veel kan trainen, maar als speler heb je óók wedstrijdritme nodig.” Dat hij in Barcelona lange tijd zo bijzonder weinig speelde, tartte Memphis. “Ik was het daar niet mee eens natuurlijk. Afgelopen seizoen was ik vaak eerste keus, dat ging zeker niet slecht. Maar wat heeft het voor zin daar vragen over te gaan stellen? Uiteindelijk moet je je op het veld laten zien. De trainer weet dat ik geen jongen ben die snel genoegen neemt met een plek achter een ander. Ik werk keihard om te spelen. Het is mooi dat dat nu beloond werd met twee basisplaatsen, maar als voetballer wil je altijd méér.” Het WK in Qatar is nog maar een kleine twee maanden weg. “Ook daarom wil ik in een lekker ritme komen,” aldus Memphis. “De komende twee interlands helpen daarbij, dat is erg fijn. Ik ga me laten zien, daar hoeft niemand over in te zitten.” De aanvaller treft donderdag in Polen meteen Barcelonaploeggenoot en concurrent Lewandowski. Tegen Elche speelden de Nederlander en de Pool nog samen in het elftal. Memphis: “En dat kan ook prima, denk ik. Robert is een pure spits, iemand die veel in de zestien komt, geweldig kan koppen ook. Ik ben meer een spelmaker, die ook graag vanaf ‘nummer tien’ of vanaf de linkerkant komt. Wat mij betreft gaan we nog veel vaker samen spelen.”||https://www.parool.nl/sport/memphis-depay-over-zijn-roerige-zomer-bij-barcelona-vragen-stellen-heeft-geen-zin-je-moet-presteren~b4a6bfa9/
2022-09-21||Rel in de schaakwereld, maar valsspelen is zo oud als de sport zelf||Geruchten over vals spel in de schaaksport zijn van alle tijden. In 1026, op eerste kerstdag nota bene, liet de Vikingleider Knoet de Grote zijn zwager Ulf vermoorden nadat de avond daarvoor, tijdens een banket in Roskilde, een potje schaak uit de hand was gelopen. Ulf wilde een gedane zet terugnemen, maar Knoet, die Ulf toch al voor geen meter vertrouwde, was daar niet van gediend. Gezet is gezet. Duizend jaar later leidt marchanderen met de regels niet meer tot een wisse dood, maar valsspelen is nooit uit de schaaksport verdwenen. Momenteel is de schaakwereld in de ban van een rel die draait om de 19-jarige Amerikaanse grootmeester Hans Niemann, die er door wereldkampioen Magnus Carlsen impliciet van wordt beticht vals te hebben gespeeld. Niemann zal niet de eerste schaker zijn die de kluit belazert. Maar minstens zo vaak als spelers worden betrapt, blijven aantijgingen van vals spel zonder bewijs. Berucht was het duel om het wereldkampioenschap in 1978 tussen Viktor Kortsjnoi en Anatoli Karpov. De uit de Sovjet-Unie gevluchte Kortsjnoi beschuldigde zijn Russische tegenstander ervan dat hij een toeschouwer op de eerste rij had gezet die hem probeerde te hypnotiseren. En toen Karpov tijdens een partij een bakje yoghurt kreeg, vermoedde Kortsjnoi dat op deze manier via codetaal de beste zet werd voorgezegd. Met de opkomst van de schaakcomputer namen de mogelijkheden tot frauderen nog verder toe. Ook hier lag een historisch precedent: de allereerste ‘schaakcomputer’ werd in 1770 ontworpen, en zag er uit als een grote houten kist met een bord erbovenop, waar een houten pop met een tulband achter zat. ‘De Turk,’ zoals het technologische wonder heette, werd over de hele wereld op tentoonstellingen vertoond, versloeg zelfs Napoleon Bonaparte en Benjamin Franklin, maar bleek een hoax: onder in het apparaat zat een man verstopt die alle zetten deed. In 2010 werd een Frans team tijdens een toernooi in Rusland betrapt op valsspelen. Terwijl grootmeester Sebastian Feller achter het bord zat, waren zijn teamgenoten in een nabijgelegen kamer met behulp van een schaakcomputer de stelling aan het bestuderen. Vervolgens gaven ze de beste zet via gebarentaal aan hem door. Alle drie werden ze geschorst door de internationale schaakbond Fide. De mobiele telefoon maakte het valsspelen nog eenvoudiger, en de controle ingewikkelder. Toch liepen sjoemelende spelers geregeld tegen de lamp. Toen de de Georgische schaker Gaios Nigalidze tijdens een toernooi in Dubai opvallend vaak naar de wc ging, kreeg zijn tegenstander argwaan. Terecht, zo zou blijken, want bij inspectie van het toilethokje bleek daar een telefoon te liggen met een schaakapp waarop de stelling van dat moment was ingevoerd. Omdat ook Nigalidzes sociale media nog openstonden, had ontkennen geen zin meer. De pijnlijkste ontmaskering was die van de Letse grootmeester Igors Rausis, van wie in 2019 beelden opdoken waarop te zien was hoe hij tijdens een partij in Staatsburg op de wc doodgemoedereerd zijn telefoon raadpleegt. Het werd zijn laatste partij op het hoogste niveau. Schaakarbiter Koos Stolk, die al meer dan 30 jaar op nationale en internationale toernooien toeziet op de regels, heeft er door de jaren heen genoeg fraudeurs uitgepikt. “Bij sommige spelers bestaan er al vermoedens. Dan let je extra op. Als iemand vaak naar de wc gaat en bij terugkeer aan het bord heel snel zet, is dat een indicatie. Ik heb weleens een amateurschaker opgewacht bij de wc om hem met een handscanner te controleren of hij een telefoon bij zich had. Dat had hij, waarna hij voor twee jaar is geschorst.” Ook herinnert Stolk zich een schaker die tijdens een partij steeds naar een boekenstandje liep, om quasinonchalant te bladeren in een boek over een bepaalde opening. Wat bleek: precies dezelfde opening was hij op dat moment aan het spelen. Ook op het Tata Steeltoernooi in Wijk aan Zee wordt streng gecontroleerd op valsspelen, onder meer met scanapparatuur die telefoontjes of zendertjes detecteert. Ook de lichaamstaal van spelers, maar ook van hun ouders of trainers in de zaal, wordt in de gaten gehouden. En toch zal het controlesysteem, zeker bij de amateurs, nooit 100 procent waterdicht zijn, erkent toernooidirecteur Jeroen van den Berg. “Officieel mag er in de zaal niet gesproken worden, ook niet op de wc. Maar in een zaal met 400 spelers wordt er altijd wel een praatje gemaakt, het is onmogelijk om na te gaan of dat valsspelen is.” Nog ingewikkelder is het ontmaskeren van valsspelers tijdens online toernooien, waarbij de spelers veelal vanuit hun eigen huis spelen en niet na te gaan valt of zij op hun computer andere programma’s hebben openstaan, of dat ze buiten het beeld van hun webcam om geadviseerd worden. Wel kunnen met hulp van algoritmen valsspelers worden doorgelicht. Stolk: “Als een speler consequent dezelfde zet doet als de computer aanbeveelt, dan wekt dat argwaan. Zeker als diegene op basis van zijn rating niet zulke goede zetten zou doen. Zo kunnen sites als chess.com, die daarop controleren, spelers als verdacht aanmerken en hun account sluiten.” Maar sluwe valsspelers kunnen ook algoritmen in de luren leggen, door soms niet de allerbeste, maar de op een na beste zet te doen. Dat de schaakwereld al een kleine drie weken in de greep is van de rel tussen Carlsen en Niemann ziet Tata Steel-toernooidirecteur Van den Berg met lede ogen aan. “Ik heb geen idee wat er aan de hand is, maar de zaak kent alleen maar verliezers: het is slecht voor Carlsen, voor Niemann en voor de sport zelf. Het zou dramatisch zijn als het schaken op dezelfde manier besmeurd raakt als het wielrennen door doping.” Niemann speelde nog nooit in Wijk aan Zee, Van den Berg kent hem wel. “Een beetje een bluffer, hij heeft een grote mond. Maar in de schaakwereld heb je wel meer excentrieke figuren.” Dat Niemann als een komeet is gestegen op de wereldranglijst, maar in gesprekken over schaak soms fikse hiaten in zijn kennis over het spel blijkt te hebben, is nog geen hard bewijs voor frauderen. Dat hij op zijn twaalfde en zestiende betrapt werd op vals spel, en geweerd werd van chess.com, spreekt dan weer niet in zijn voordeel. Of Niemann wordt uitgenodigd voor het Tata Steeltoernooi in januari, kan Van den Berg nog niet zeggen. Het deelnemersveld wordt pas in november bekendgemaakt. Maar de organisatie zal de controle op vals spel opschroeven, belooft de toernooidirecteur. “Misschien dat de jassen opgeborgen moeten worden op een plek waar de spelers tijdens hun partij niet bij kunnen. We nemen dit uiterst serieus.”||https://www.parool.nl/sport/rel-in-de-schaakwereld-maar-valsspelen-is-zo-oud-als-de-sport-zelf~bf382674/
2022-09-21||Don’t Worry Darling, met Harry Styles, maakt visueel indruk, maar de plot rammelt||Het Victory Project draait om de ‘ontwikkeling van progressieve materialen’, zo is herhaaldelijk te horen in Don’t Worry Darling. Maar het leven is bepaald niet progressief in de kleine gemeenschap die om het mysterieuze initiatief heen gebouwd is. Elke ochtend stappen de mannen in de zonovergoten suburbs van het stadje Victory in hun pastelkleurige klassieke bolides. Zij gaan aan hun raadselachtige werk en hun vrouwen zwaaien hen uit, doen het huishouden, gaan naar dansles en hangen samen rond het zwembad. Een luizenleventje – als ze maar zorgen dat ’s avonds het eten klaarstaat. Het is bepaald geen spoiler om te zeggen dat niet alles is wat het lijkt in Victory. Dat signaleert regisseur Olivia Wilde namelijk zelf ook van meet af aan in Don’t Worry Darling. De gesloten gemeenschap lijkt qua ideologie en uiterlijk zo uit de jaren vijftig te zijn gelopen, maar de mentaliteit van hoofdpersonen Alice (Florence Pugh) en Jack (Harry Styles) is maar al te modern. Als Alice vragen begint te stellen over het leven in Victory, blijkt al snel dat dat niet op prijs wordt gesteld. Al is het maar omdat het Frank (Chris Pine), de baas van het Victory Project die als een soort sekteleider over de gemeenschap waakt, tegen zijn strakgecoiffeerde haren in strijkt. De bioscooprelease van Don’t Worry Darling werd voorafgegaan door een tamelijk desastreuze perstour en een wervelwind van geruchten. Eerst over het ontslag van Shia LaBeouf, wiens rol werd overgenomen door popster Styles, en die zelf volhoudt uit eigen beweging te zijn opgestapt. Vervolgens over de relatie tussen Styles en regisseur Wilde die op de set ontstond. Bij de première op het filmfestival van Venetië kwam daar nog een storm in een glas spritz overheen. Hoofdrolspeelster Pugh sloeg de persconferentie over wegens andere verplichtingen en liet ook op sociale media promotie van de film grotendeels achterwege, wat geruchten over een breuk tussen haar en Wilde voedde. En dan was er nog het breed uitgemeten incident waarbij Styles bij aankomst in de filmzaal zijn collega Chris Pine lijkt te bespugen. Niets van waar, houden beide sterren vol, maar viral video’s hebben weinig van doen met de realiteit. De ironie wil dat de film, ergens in de verte, ook over dit soort processen gaat. Over hoe we ons online, en in toenemende mate ook in de echte wereld, terugtrekken in onze bubbels, waar alleen nog maar mag bestaan wat past in ons beeld van hoe de wereld zou moeten werken. Een andere ironie is dat als al die online ‘analisten’ met evenveel aandacht naar de film zouden kijken als naar elk detail in de lichaamstaal van de hoofdrolspelers op de rode loper, Don’t Worry Darling zou bezwijken onder het gewicht. Visueel zit de film indrukwekkend in elkaar, en dankzij de ijzersterke centrale rol van Pugh blijft de film tot het eind meeslepend. Maar de plot rammelt aan alle kanten en vliegt in de slotakte gierend uit de bocht. Net als in haar debuut, het veel kleinschaligere coming-of-age-drama Booksmart (2019), bewijst voormalige actrice Wilde dat ze als regisseur uitstekend de weg weet te vinden met haar cast en dat ze in staat is een ijzersterke sfeer neer te zetten. Die wordt extra gevoed met speldenprikjes in de subtekst waarmee het verhaal af lijkt te stevenen op een interessant commentaar op de beperkte ruimte voor vrouwen. Maar met de onthulling over hoe de vork echt in de steel zit, trekt ze daar de angel uit door alles plat te slaan en uit te leggen. En zonder de twist weg te geven – laten we ermee volstaan dat Wilde niet voor niets sciencefictionfilms als Inception, The Matrix en The Truman Show aanhaalde als inspiratiebronnen – kunnen we zeggen: het werkt niet. Bij een goede onthulling vallen allerlei elementen uit eerdere momenten in de film plotseling op hun plek. Je verlaat de zaal met het verlangen om de film direct nog eens te zien, om nog beter te begrijpen hoe de puzzel in elkaar steekt. Bij Don’t Worry Darling gebeurt het tegenovergestelde: de onthulling maakt dingen die logisch leken, in één klap onverklaarbaar.||https://www.parool.nl/kunst-media/don-t-worry-darling-met-harry-styles-maakt-visueel-indruk-maar-de-plot-rammelt~ba90ec5c/
2022-09-21||Wat als de Donbas ‘Russisch’ is? ‘Poetin heeft dan reden voor inzet vernietigingswapens’||“Dit is echt een keerpunt,” zegt Han Bouwmeester, universitair hoofddocent militaire strategie aan de Defensie Academie. “Zeker na de laatste veroveringen van de Oekraïners in het noorden is er in het Russische leger paniek uitgebroken. En die paniek is ook doorgedrongen bij het ministerie van Defensie en president Poetin.” Met de ‘gedeeltelijke mobilisatie’ die Poetin in zijn tv-speech van woensdagmorgen aankondigde, proberen de Russen koste wat kost te behouden wat ze hebben in de Donbas-regio, voordat de winter invalt. Het is een besluit dat volgens Bouwmeester ook niet los kan worden gezien van de referenda die binnenkort worden gehouden in de vier regio’s die samen de Donbas vormen. Daarin mogen inwoners zich uitspreken over de vraag of ze bij Rusland willen horen. “Vermoedelijk wordt dat net zo georkestreerd als destijds bij de inname van de Krim en zal Rusland straks dit gebied claimen, ook al zal dat internationaal niet worden erkend.” Maar voor Poetin is het volgens Bouwmeester wel van groot belang dat dit gebied straks ‘Russisch’ is. Dienstplichtigen mogen nu wettelijk niet ingezet worden voor oorlogshandelingen over de grens. “Straks kan hij zeggen dat hij de nu gemobiliseerde soldaten niet naar het front stuurt, maar ze inzet ter verdediging van het Russische grondgebied.” Er is nog een militair strategisch voordeel. In zijn speech dreigde Poetin opnieuw met de inzet van nucleaire wapens. Niet offensief, maar wel als de ‘territoriale integriteit’ wordt aangetast. “Wanneer de Russen de Donbas straks als hun grondgebied beschouwen, zou dat voor Poetin een legitieme reden kunnen zijn om deze vernietigingswapens te gebruiken. Of hij dat ook daadwerkelijk gaat doen, weet ik niet. In zijn speech heeft hij gezegd: het is geen bluf. Daar moet wel bij worden aangetekend dat we vaker dingen hebben gehoord die niet zijn uitgevoerd. Poetin is goed in afschrikken.” De Oekraïense president Volodimir Zelenski gelooft overigens niet dat zijn Russische ambtgenoot Vladimir Poetin nucleaire wapens zal inzetten. “Ik denk niet dat de wereld hem zal toestaan ​​die wapens te gebruiken,” zei hij in een interview met de Duitse krant Bild. Of de 300.000 nieuwe rekruten het verschil kunnen maken aan het front is nog even de vraag. Volgens Bouwmeester is er vooral behoefte aan slagkracht om gebieden te behouden en te veroveren. Die krijg je niet door militairen een geweer te geven, maar daarvoor heb je zware wapens nodig zoals tanks en artillerie. “De vraag is of deze mensen geschikt zijn om dit soort wapens te gebruiken en of er genoeg artillerie en tanks zijn. We hoorden Poetin in zijn speech ook zeggen dat de defensie-industrie een tandje moet bijzetten.” Poetin had nog veel meer reservisten op kunnen roepen, als hij had gewild. Bij een algehele mobilisatie heeft hij de beschikking over rond de 2 miljoen militairen. Volgens Bouwmeester heeft de Russische leider dat bewust niet gedaan omdat dit veel teweeg zou brengen in de samenleving. De steun voor de oorlog brokkelt af, concludeerde een Amerikaanse denktank onlangs. Vlak na de invasie stond 80 procent nog achter de oorlog, na een halfjaar was dat 70 procent. Nu de oorlog kantelt, stellen de onderzoekers vast dat de meningen sterk verdeeld zijn tussen ouderen en jongeren. Die laatste groep keert zich vaker tegen de gevechten.||https://www.parool.nl/wereld/wat-als-de-donbas-russisch-is-poetin-heeft-dan-reden-voor-inzet-vernietigingswapens~bab5ff3f/
2022-09-21||Horror, sciencefiction, fantasy en misdaad – schrijver Stephen King is nog lang niet klaar||Hij wist best dat er mensen waren die het príma hadden gevonden als hij in 1978 was overleden, grapte Stephen King (1947) toen hem alweer zestien jaar geleden in de legendarische interviewreeks The Art of Fiction in The Paris Review werd gevraagd naar zijn wat geslonken lezerspubliek. “Van die mensen die naar je toekomen en zeggen: ‘O, je hebt nooit meer zo’n goed boek als The Stand geschreven’.” Een deprimerende gedachte natuurlijk, gepiekt hebben op je eenendertigste. Al zei hij zich ermee te troosten dat ‘Dylan waarschijnlijk hetzelfde te horen krijgt over Blonde on Blonde’ uit 1966, dat hij van de helft van zijn verkoopcijfers nog altijd meer dan vorstelijk zou kunnen leven en dat hij daarom de vrijheid had kunnen nemen zich als schrijver te ontwikkelen en zijn eigen pad te kiezen. “Misschien ben ik gaandeweg wat fans kwijtgeraakt, maar misschien heb ik er ook wel een paar bijgekregen.” Zit behoorlijk wat in allemaal. Want zeker de eerste vijf jaar van Kings schrijversloopbaan waren achteraf bezien ronduit verbijsterend. Hij debuteerde in 1974 met Carrie, een roman die groeide uit een afgedankt manuscript voor één van de korte verhalen die hij in zijn huurtrailer in Hampton, Maine schreef voor (pulp)tijdschriften als Startling Mysterie Stories om zijn magere salarisje als leraar Engels aan te vullen – en dat zijn vrouw Tabitha uit de prullenmand viste. Na het aldus geredde verhaal over een gruwelijk gepest schoolmeisje dat dankzij haar telekinetische krachten nog gruwelijker wraak neemt, publiceerde hij achtereenvolgens Salem’s Lot (1975), The Shining (1977), Rage (1977, onder het pseudoniem Richard Bachman) en dus dat meer dan vuistdikke virusepos The Stand, dat in de eerste coronagolf nog door een nieuwe schare lezers werd omarmd als griezelig actuele lockdownfavoriet. Vier onvervalste horrorklassiekers dus (plus die Bachmanjeudgzonde) in nog geen half decennium tijd. Maar was het daarbij gebleven, dan hadden we wel een slordige zeventig boeken moeten missen, waaronder hoogtepunten als It (1985), Misery (1987), The Green Mile (1996) en Lisey’s Story (2006). We zouden nooit hebben meegemaakt hoe de ‘King of Horror’ meer dan succesvol tal van andere genres verkende. Van de fantasy in zijn The Dark Tower-reeks tot een ingetogen psychologische thriller als Dolores Claiborne (1992) en van de detectives in de Bill Hodgestrilogie tot moeilijker te categoriseren historische fictie zoals de korte verhalen Rita Hayworth and the Shawshank Redemption en 1922. (Tussen twee haakjes: waar waren Hollywood en Netflix geweest zonder nieuw werk van King na 1978?) En de toenemende erkenning en waardering die hij vanuit literaire kringen kreeg voor zijn rijke verbeelding en pure vakmanschap als verhalenverteller zouden ongetwijfeld óók zijn uitgebleven. Toen hij in 2003, na talloze genreprijzen, een Medal for Distinguished Contribution to American Letters ontving van de National Book Foundation, stond menig literatuursnob nog op zijn achterste benen. Dat hij binnenkort tijdens het Cheltenham Literature Festival virtueel de Sunday Times Award For Literary Excellence krijgt uitgereikt, eerder toegekend aan onder meer Ted Hughes, Ian McEwan en Margaret Atwood, daarover zal hooguit een verdwaalde Trumpaanhanger mopperen. Een soort omgekeerde street credibility eigenlijk, die hem inderdaad ook fans zal hebben opgeleverd. O, en met meer dan 350 miljoen verkochte exemplaren van zijn werk, een geschat vermogen van 600 miljoen dollar en een jaarinkomen van rond de 50 miljoen hoeft hij het voor het geld niet meer te doen. Het deze maand verschenen Fairy Tale is zijn vijfenzestigste roman en zijn vierde binnen twee jaar. De beste van dat kwartet is zijn nieuwste niet – dat is die uitstekende thriller rond goedhartige huurmoordenaar Billy Summers (2021). Maar hij etaleert er wel weer een paar van zijn zeldzame gaven in. Zijn gave als realistisch chroniqueur van kleinsteeds Amerika om te beginnen, die tot ergens rond een derde van Fairy Tale de boventoon voert. Want zoals meestal bij King worden de uitzonderlijkste avonturen ook hier beleefd door doodgewone mensen, die hij eerst eens uitgebreid en overtuigend portretteert. Sterveling van dienst is de zeventienjarige Charlie Reade, die zijn moeder verloor bij een verkeersongeluk en zijn vader daarna zag verworden tot een schijnbaar hopeloze alcoholist. Na tien bozige ploeterjaren probeert hij een modeljongen te zijn sinds pa met hulp van de AA uit de fles kroop. Dat laatste althans in zijn hoofd, mede dankzij een afspraak die hij met God maakte: ‘Als u iets voor mij doet, doe ik iets voor u.’ Dat ‘iets’ neemt de vorm aan van het redden van de bejaarde kluizenaar meneer Bowditch, die met zijn levensgevaarlijke horrorhond Radar in een gammel Norman Bateshuis buiten hun dorp Sentry’s Rest woont, en op een kille aprilavond in 2013 akelig ongelukkig van zijn ladder is gevallen. Radar, die jankend alarm sloeg, blijkt algauw een schat van een oude herder en Bowditch een doodzieke tover-Methusalem die een groot geheim verbergt: in zijn schuur bevindt zich een doorgang naar een andere wereld. Over dat parallelle universum, waarin uiteraard een epische strijd tussen Goed en Kwaad moeten worden uitgevochten, zullen we hier niet ál te veel details weggeven. Het is een kruising tussen een avonturenroman in de traditie van C.S. Lewis’ De Kronieken van Narnia en de huiveringwekkende nachtmerrieverhalen van H.P. Lovecraft , waarin King met merkbaar plezier knipoogt naar werkelijk elk sprookje dat hij verzinnen kon. Gestoeld op oervertrouwde sjablonen, maar fris en geregeld verrassend niettemin. Maar het boek is welbeschouwd ook weer eens véél en véél te uitgesponnen. (Een bekende makke waarover King zelf ooit grapte: “Ik schrijf zoals een dikzak dieet.”) Charlies gevoelens en beweegredenen worden soms wel erg uitgespeld. En om er plezier aan te beleven, moet het fantasygenre op z’n minst een béétje je kopje thee zijn. Is dat het niet, dan is een volgende, totaal andere King gelukkig nooit ver weg. Zo staat er volgend jaar alweer een grote roman te verschijnen rond een van zijn recente lievelingspersonages, Holly Gibney. En als we hem zelf moeten geloven, zal dat nog járen zo doorgaan. “Wat moet ik anders?” antwoordde hij in 2016 in een uitgebreid interview in Rolling Stone op de vraag of hij van plan was gewoon door te schrijven wanneer hij in de tachtig of negentig was. Je kon immers maar zoveel tijd op een dag besteden aan gitaarspelen, tv kijken of je vrouw voor de voeten lopen. Daarbij: “Er zijn twee dingen die me eraan bevallen: ik word er blij van en andere mensen worden er blij van.” Meer redenen heb je eigenlijk ook niet nodig. Bij uitgeverij Luitingh-Sijthoff verschijnen later deze maand feestedities van De Shining, Dr. Sleep, Misery, De spelbreker, Carrie, Firestarter, Revival en Cujo.||https://www.parool.nl/kunst-media/horror-sciencefiction-fantasy-en-misdaad-schrijver-stephen-king-is-nog-lang-niet-klaar~bd3a956b/
2022-09-21||Zinkgat in kade Lijnbaansgracht, straat afgezet voor onderzoek: ‘Het is een diepe leegte, echt krankzinnig’||Het zinkgat bevindt zich aan de Lijnbaansgracht tussen de Westerstraat en de Anjeliersstraat. Een aantal straatstenen is weggezakt, daaronder is een gat ontstaan. “Ik vind het vooral opvallend dat onder het gat niks is. Het is een diepe leegte. Echt krankzinnig,” zegt buurtbewoner Nannie. Veel voorbijgangers kijken naar het gat, maken een foto en lopen dan weer door. Het zinkgat is afgezet. Amsterdam heeft in het verleden wel vaker te maken gehad met zinkgaten. Vorig jaar maart verzakte de Staalmeestersbrug, ook in het centrum, vanwege een zinkgat. In januari van dat jaar ontstond bij het Muntplein een zinkgat. Ook op de A10, in de Marnixstraat, op het Entrepotdok en op het Bullewijkpad in Zuidoost zijn in het verleden zinkgaten ontstaan. Zinkgaten kunnen bijvoorbeeld ontstaan door een gesprongen waterleiding. Het water spoelt dan het zand onder de weg vandaan, waardoor het gat ontstaat. Door werkzaamheden en het heien komt er extra druk op de grond te staan, waardoor verouderde leidingen kunnen barsten. De staat van de kades en leidingen in de Amsterdamse binnenstad laat al jaren te wensen over. Nog onbekend is of het zinkgat is ontstaan door achterstallig onderhoud.||https://www.parool.nl/amsterdam/zinkgat-in-kade-lijnbaansgracht-straat-afgezet-voor-onderzoek-het-is-een-diepe-leegte-echt-krankzinnig~bada1b2d/
2022-09-21||Paradiso lanceert talentencompetitie de Zonneprijs, hoofdprijs 10.000 euro||Vroeger zou het een talentenjacht hebben geheten, nu prefereert Paradiso de term talentencompetitie. “We hebben nog even overwogen het een bandwedstrijd te noemen, maar in ons streven naar diversiteit hebben we toch maar gekozen voor talentencompetitie,” zegt Jurry Oortwijn, woordvoerder van Paradiso. “Deze competitie staat open voor iedereen, niet alleen bands. Hiphoppers zijn net zo welkom. Maar ik denk niet dat het iets is voor volkszangers.” Waar het om gaat: vanaf 6 oktober strijden in het Zonnehuis in Amsterdam Noord elke eerste donderdag van de maand in acht voorrondes telkens acht popacts tegen elkaar. De winnaars van die voorrondes gaan door naar de finale, die in juni 2023 plaatsvindt in de Grote Zaal in Paradiso. De winnaar van de Zonneprijs wordt beloond met niet alleen een eigen optreden in Paradiso, maar ook met een geldprijs van 10.000 euro. Het is de eerste keer dat Paradiso een dergelijk evenement organiseert. Zit de Zonneprijs niet in het vaarwater van De Grote Prijs, de al sinds de jaren tachtig georganiseerde muziekcompetitie waarvan de finale vaak in Paradiso werd gehouden? “Stichting de Grote Prijs zit zelfs bij ons in huis,” zegt Oortwijn. “Maar de Grote Prijs is al lang niet meer het evenement dat het ooit was. Zij zitten tegenwoordig meer in de hoek van de talentbegeleiding.” De Zonneprijs is nauw verbonden met Indiestad, de noemer waaronder Paradiso bands uit binnen- en buitenland presenteert op verschillende locaties in de stad. Het Zonnehuis in Noord, een rijksmonument uit 1930, is een van die locaties. Oortwijn: “Het is een van de mooiste zalen van de stad. Het ligt prachtig op het Zonneplein in Tuindorp in Oostzaan en heeft een indrukwekkend interieur. Het is een zaal met een perfecte capaciteit voor wat kleinere concerten: zittend kunnen er 350 mensen in, staand 400.” De inschrijving voor de Zonneprijs is inmiddels van start gegaan. “Onze programmeurs selecteren de acts die in de voorrondes komen. In het Zonnehuis worden ze beoordeeld door een wisselend panel van deskundigen uit de muziekwereld: denk aan boekers en mensen van platenmaatschappijen en andere podia.” Deelnemers doen tijdens de competitie niet alleen podiumervaring op, maar maken ook kans op media-aandacht. En er is voor de winnaar dus 10.000 euro. Dat is een flink bedrag, beschikbaar door een samenwerking van Paradiso en het Amsterdamse kledingmerk Scotch & Soda. Ook het eveneens lokale biermerk Oedipus is betrokken bij de Zonneprijs. Geheel des Paradiso’s lijkt sponsoring niet. “We waren zelfs altijd anti,” zegt Oortwijn. “Maar corona heeft veel veranderd. Volgens het nieuwe beleid van de directie van Paradiso mogen er activiteiten op andere locaties in de stad blijven worden georganiseerd, maar moeten die wel kostendekkend zijn. Zo werd het organiseren van een evenement als de Zonneprijs onmogelijk zonder sponsor.” Meer informatie: www.paradiso.nl||https://www.parool.nl/kunst-media/paradiso-lanceert-talentencompetitie-de-zonneprijs-hoofdprijs-10-000-euro~bb561201/
2022-09-21||Deze albums neemt presentator Charisa Chotoe mee naar een onbewoond eiland||“Ik werd fan van Mariah Carey rond de tijd dat ik naar de middelbare school ging. Ik vond haar heel mooi, dat ten eerste, maar zij was ook degene die me de weg wees naar hiphop. Ze zong die r&b-ballads, maar ze werkte ook samen met rappers als Bone Thugs-n-Harmony en Jay-Z.” Toffe muziek, mooie rhymes, maar hij is voor mij vooral de man die sociaal-maatschappelijke issues aansnijdt. Van hem leerde ik over politiegeweld en dat hard werken niet automatisch betekent dat je ver komt.” “Hij heeft van die echte partytunes, maar ook bij hem vind je maatschappijkritiek. Heel goed op dit album vind ik de track Achteruit. Alle meiden in zogeheten achterstandswijken zouden het moeten horen.” Dominicaanse muziek uit New York. Aventura maakt bachata. Dat lijkt een beetje op salsa, maar is rustiger. Het is sensueel en speels. Dit album, dat werd opgenomen in Madison Square Garden, is perfect voor op een onbewoond eiland, want het staat vol zomertunes. “Door Top Notch uitgebracht album met Surinaamse klassiekers. Er staan heel oude dingen op, zoals Bruine bonen met rijst, maar ook van veel later. Een heel goed dansnummer is Boeke van Aptijt. Als iemand van mijn familie deze krant onder ogen krijgt, zou dat best eens tot een stevige discussie kunnen leiden. Boeke is geen nummer met een per se nette tekst, zal ik maar zeggen.” De eerstvolgende aflevering van Electric Avenue is op 30/9 om 20.30 uur te zien op NPO 3.||https://www.parool.nl/kunst-media/deze-albums-neemt-presentator-charisa-chotoe-mee-naar-een-onbewoond-eiland~b546ba06/
2022-09-21||De meest mooie, rozeste zaal van het paleis||Een lezer schreef een tijdje geleden dat hij zich enorm ergert aan verengelste overtreffende trappen. ‘Als iemand op televisie zegt: We staan hier in de meest mooie zaal van het paleis, dan beginnen mijn oren te krullen.’ Een herkenbare klacht, want het is in het Nederlands gebruikelijker om het over ‘de mooiste zaal’ te hebben en niet over ‘de meest mooie zaal’. Meest mooie (most beautiful) of meest leuke (most fun) is een cadeautje van het Engels, zo stellen de taalkenners. Fout is het echter niet, dat ‘meest mooie’. Sterker: sommige woorden in het Nederlands lenen zich van oudsher al voor een overtreffende trap met ‘meest’ erin. Neem het rijtje roze / rozer / meest roze. ‘Rozeste’ zou ook kunnen in plaats van ‘meest roze’, maar dat klinkt gek en laat zich ook niet lekker uitspreken. Hetzelfde geldt voor vers / verser / meest verse. ‘Verste’ in plaats van ‘meest verse’ kan ook, maar klinkt vreemd. Het is wel zaak om het niet te bont te maken. In een ingezonden stuk voor deze krant stond onlangs oorspronkelijk deze zin: ‘Leerlingen ontwikkelen meer democratische vaardigheden, krijgen meer vertrouwen in instituten en worden meer betrokken burgers naarmate hun school een meer democratisch klimaat heeft.’ Dat is niet mooi, vier keer het woord ‘meer’ in één zin. Beter is het hier om de twee vergrotende trappen (‘meer betrokken’ en ‘meer democratisch’) om te bouwen naar dit: ‘Leerlingen ontwikkelen meer democratische vaardigheden, krijgen meer vertrouwen in instituten en worden betrokkener burgers naarmate hun school een democratischer klimaat heeft.’ Dat leest plezieriger. Leuk is overigens dat de Engelse taalgebieden met hetzelfde thema worstelen als wij, maar dan op de omgekeerde manier. Zo voorspelt de Amerikaanse taalpodcast That’s What They Say al tijden dat het in het Engels gebruikelijke rijtje fun / more fun / most fun weleens het veld kan gaan ruimen ten faveure van het ‘foute’ fun / funner / funnest. Funny!||https://www.parool.nl/columns-opinie/de-meest-mooie-rozeste-zaal-van-het-paleis~b2e6de99/
2022-09-21||Prijs voor gas, olie en tarwe schiet de hoogte in na toespraak Poetin||Een langdurige oorlog brengt de dreiging van verdere verstoringen van de Russische gasvoorziening aan Europa met zich mee, vooral via de enige resterende pijplijn die door Oekraïne loopt. Moskou heeft de belangrijke Nord Stream 1-gaspijpleiding naar Duitsland al volledig stilgelegd als reactie op de westerse sancties tegen het land vanwege de inval in Oekraïne. Op de toonaangevende Amsterdamse gasbeurs steeg de gasprijs met ruim 9 procent naar 212 euro per megawattuur. Gisteren steeg de gasprijs al bijna 7 procent. Aan het begin van de week zakte de gasprijs nog tot het laagste niveau in bijna twee maanden door de maatregelen die steeds meer Europese landen nemen om bedrijven en huishoudens te helpen met de hoge energierekening. Ook olie en tarwe werden duurder, omdat de export in het gedrang zou kunnen komen. In het eerste geval gaat het om een stijging van 2 procent. Een vat Amerikaanse olie kost nu meer dan 85 dollar, een vat Brent — doorslaggevend bij ons aan de pomp — meer dan 92 dollar. Die stijging zal de benzineprijzen ook omhoog stuwen, zegt Paul van Selms van United Consumers. “Tot gisteren was er sprake van een daling maar het tij is gekeerd,” zegt hij. “Er dreigen nu opnieuw adviesprijzen van 2,50 per liter aan de pomp zoals in juni en maart.” Tarwe steeg op de termijnmarkt van Chicago naar 9,08 dollar per bushel, het hoogste niveau sinds juli. Ook de voorbije dagen was tarwe al beduidend duurder geworden. Een lichtpuntje voor Europa is dat de gasvoorraden inmiddels voor 86 procent zijn gevuld. Dat biedt wat steun als het Russische aanbod van gas verder daalt. De sterke invoer van vloeibaar gemaakt aardgas (lng) helpt ook om de gasopslagen te vullen, waardoor de gasprijs ten opzichte van het hoogtepunt in augustus is gezakt. Een ongewoon koude winter zou de gasreserves echter snel kunnen uitputten. Ook zou het aanvullen van de voorraden volgend jaar nog moeilijker kunnen worden, omdat Europa dan mogelijk helemaal geen gas meer uit Rusland krijgt. Oekraïens graan vindt nu zijn weg naar de wereldmarkt via een humanitaire corridor door de Zwarte Zee. Dat kan middels een akkoord tussen Rusland, Oekraïne, Turkije en de Verenigde Naties. De woorden van Poetin misten hun effect echter niet. De dollar bereikte het hoogste peil sinds 2002. De Amerikaanse munt geldt als een veilige beleggingshaven in tijden van crisis.||https://www.parool.nl/wereld/prijs-voor-gas-olie-en-tarwe-schiet-de-hoogte-in-na-toespraak-poetin~b85a97c1/
2022-09-21||Andrew Boakye heeft een nieuwe laptop nodig om muziek te maken: ‘Ik kan mijn gevoelens uiten in mijn nummers’||Veel luisteraars hebben hem nog niet weten te vinden. De vijfendertigjarige Andrew Boakye maakt onder de artiestennaam Lil Son J muziek en die deelt hij via YouTube. “Het is lastig om in deze tijd een vaste schare fans op te bouwen,” zegt Boakye in zijn huiskamer in Venserpolder. “Het liefste zou ik een recorddeal met een platenmaatschappij sluiten, maar dat is niet het belangrijkste.” Waardering en een financiële beloning zijn mooi meegenomen, maar hij haalt zijn voldoening vooral uit het máken van zijn muziek. “Ik kan mijn gevoelens uiten in mijn nummers. Zonder die uitlaatklep weet ik niet goed hoe ik de dagen moet doorkomen.” Zijn gevoel voor ritme in beats vangen en het onder woorden brengen van zijn emoties in songteksten doet Boakye al van jongs af aan. Boakye’s passie nam op zijn zeventiende een vlucht toen hij in Ghana woonde en zijn vriendjes voorzag van beats onder hun rapnummers. “Tegenwoordig heb je allerlei toegankelijke software om nummers mee te maken, maar dat was toen heel anders. Ik heb het mezelf van scratch moeten leren, ik heb véél uren achter de computer van mijn oom doorgebracht.” Dat het niet zijn vaders computer was waar de jonge Boakye achter kroop had te maken met het feit dat hij als tiener naar het geboorteland van zijn ouders werd gestuurd. Hij haalde vroeger nogal wat kattenkwaad uit, zegt hij schalks. Zijn moeder had haar handen al vol aan zijn oudere broers en zussen en besloot dat haar jongste zoon beter af was bij haar broer in Accra. En dus verruilde hij Zuidoost – waar hij is geboren – in voor de miljoenenstad aan de Golf van Guinee. Op zijn twintigste kreeg hij een zoon, de inmiddels vijftienjarige Romeo, die nog steeds in Accra woont. “Omdat ik in Ghana geen werkvisum had, besloot ik destijds terug te gaan naar Nederland. Hier hoopte ik op een stabiel inkomen.” Hij werkte als postbezorger en in de cateringkeuken van KLM maar omdat hij geen vast contract kreeg waren deze baantjes nooit van lange duur. Of de onzekerheden en zijn nieuwe verantwoordelijkheden hun tol eisten toen hij zich mentaal steeds slechter begon te voelen, weet Boakye niet. Maar de psychose waar hij in belandde op tweeëntwintigjarige leeftijd liet grove sporen na. “Ik kreeg gelukkig hulp en medicatie. Dat zorgde even voor rust.” Een terugval deed hem zijn huis verliezen en bracht hem – vanwege een winkeldiefstal – in aanraking met de politie. Hij moest een tijdje in de cel doorbrengen en eenmaal buiten kwam hij in de opvang van HVO-Querido terecht. “Via hen ben ik aan mijn huidige woning gekomen.” Sindsdien verkeert hij in rustiger vaarwater. Die stabiliteit zegt hij met name te danken te hebben aan zijn muziek. “Mijn eigen leven dient als inspiratiebron. Zo heb ik bijvoorbeeld een nummer geschreven, ‘Be ready’ en daarin zing ik ‘Get ready for love’. Daarmee doel ik niet alleen op de wendingen in mijn leven, maar probeer ik ook een groter plaatje te schetsen. Het gaat over hoop en verandering, over Black Lives Matter. Ooit moeten ze toch stoppen met het vermoorden van zwarte mensen?” Zonder laptop – zowel de kraamkamer van zijn muziek als de toegang tot een podium – zou Boakye ver van huis zijn. Hij zat eerder eens zes maanden zonder, ‘dat was geen goeie periode’. Zijn huidige exemplaar begint kuren te vertonen en daarom benadrukt ook zijn maatschappelijk werker Mickael Puech het belang van een computer. “Het maken van muziek is voor Andrew als therapie.” Omdat Boakye rondkomt van een uitkering zit vervanging er niet in. Voorlopig gaat Boakye stug door met muziek maken. Dat de grote platenbazen hem nog niet op het spoor zijn, vindt hij niet erg. “Ik ben vooral heel erg trots op die keer dat mijn zoon een nummer van mij gebruikte in een van zijn YouTube-video’s, hij maakt gamefilmpjes. Dat moment vergeet ik nooit.” Stuur uw reactie met vermelding van telefoonnummer naar aha@parool.nl. Meer info: amsterdammerhelptamsterdammer.nl||https://www.parool.nl/ps/andrew-boakye-heeft-een-nieuwe-laptop-nodig-om-muziek-te-maken-ik-kan-mijn-gevoelens-uiten-in-mijn-nummers~b9c62788/
2022-09-21||Taghi’s neef Jaouad F. formeel gelinkt aan moord Derk Wiersum en moordpoging op rivaal ||Jaouad F. is de oudste zoon van de oudste zus van Ridouan Taghi en wordt al jaren gezien als tussenpersoon die voor Taghi geweld liet plegen. Onlangs kreeg hij in Marokko 6 jaar cel voor het lidmaatschap van een drugsorganisatie. Justitie in Nederland wil F. ook vervolgen voor Nederlandse zaken. Zo is hij inmiddels formeel als verdachte aangemerkt van het aansturen van voorbereidingen voor de moord op Derk Wiersum de advocaat van kroongetuige Nabil B., op 18 september 2019. Bovendien zou hij zich nauw hebben bemoeid met de aanslag op een criminele rivaal van de groep-Taghi die op 30 oktober 2019 onder het mom van een drugsdeal naar een plek in Utrecht werd gelokt waar hij met hamers, een honkbalknuppel en een moker op hoofd en lichaam werd geslagen, wat hij slechts met geluk overleefde. De officieren van justitie verwezen woensdag naar nieuwe ontsleutelde berichten tijdens een inleidende zitting in de lang slepende strafzaak tegen negen verdachten uit de vermoede criminele organisatie van Anouar Taghi (29), een andere neef van Ridouan Taghi. Die groepering zou gestolen auto’s hebben geregeld die vervolgens bij (voorbereidingen voor) liquidaties werden gebruikt. Sommige verdachten waren volgens justitie ook bij geweld betrokken. Het beeld dat al langer bestaat, dat Jaouad F. aan Anouar Taghi opdrachten (door)gaf van Ridouan Taghi, wordt bevestigd door een trits berichten die de aanklagers op de zitting citeerden. Zo zou F. de uitvoerders van de poging tot moord op de rivaal hebben gelast: ‘zet chauf klaar’, ‘bus afgetankt hamer erin alles’, ‘vandaag actie’. Hij zou ook de lokker hebben geïnstrueerd: ‘Zorg dat we die hond op goede plek hebben zo’ (..) ‘kk hond wordt tijd’. Dat past bij berichten van Anouar Taghi met een zelfde strekking. Jaouad F. zou zelf de uitvoerders van de zware mishandeling van ‘de hond’ hebben geregeld. Uiteindelijk opperde Jaouad F. volgens justitie tegen Anouar Taghi dat iemand in het ziekenhuis het slachtoffer moest fotograferen: ‘Eigenlijk moet iemand langs gaan foto top hahahaha’. Dezelfde dag lijkt F. een nieuwe geweldsklus uit te zetten. Anouar Taghi bespreekt vervolgens met een medeverdachte dat ze ‘Yassin’ ook ‘gaan doen’. Uiteindelijk dook een boodschappenlijstje op voor nieuwe hamers, mokers, knuppels et cetera. De officieren van justitie noemden het ‘opmerkelijk’ dat de inmiddels beschermde ‘getuige 5089’ óók de opdrachtgever van de poging tot doodslag op de rivaal in Utrecht noemt: ‘oom’. Aangezien deze ‘Marokkaan’ ook verantwoordelijk zou zijn voor de dood van de broer en de advocaat van de kroongetuige, begrijpt justitie dat ‘oom’ Ridouan Taghi moet zijn. Wanneer de zaak inhoudelijk kan worden behandeld, is nog onduidelijk.||https://www.parool.nl/amsterdam/taghi-s-neef-jaouad-f-formeel-gelinkt-aan-moord-derk-wiersum-en-moordpoging-op-rivaal~b536e123/
2022-09-21||Vijf Britten veroordeeld voor vechtpartij in vliegtuig op Schiphol: ‘Alsof ze in een boksring staan’||‘Behave!’, ‘This is an aircraft!’ De schrik zat er blijkens een filmpje op Twitter goed in bij de passagiers van de vlucht op 5 mei van Manchester naar Schiphol. In het gelande vliegtuig was even daarvoor een vechtpartij uitgebroken tussen twee groepen van vier en twee Britten. Tijdens de vlucht kregen de vier mannen het aan de stok met twee andere mannen, nadat een van de twee discriminerende opmerkingen zou hebben gemaakt. Na de landing wilde de gezagvoerder eerst het tweetal laten uitstappen, maar na een opmerking gaf een van de twee een klap aan iemand uit de groep van vier Britten. Daarna liep het compleet uit de hand. Er volgde een vechtpartij waarbij de groep van vier een 33-jarige man vastpakte, sloeg en schopte. Daarbij raakte ook de gezagvoerder en een ander bemanningslid gewond. De vier mannen zijn veroordeeld voor openlijke geweldpleging richting 33-jarige verdachte en twee bemanningsleden. Zij krijgen 1000 euro boete en 90 dagen celstraf waarvan 88 voorwaardelijk. Dat personeel gewond is geraakt en medepassagiers in angst zaten en het vliegtuig niet konden verlaten, weegt de rechtbank mee in de straf. De verklaring dat zij uit zelfverdediging handelden, schuift de rechtbank van tafel: zij zochten vooral zelf de confrontatie op. Het Openbaar Ministerie (OM) had vier maanden onvoorwaardelijke celstraf geëist. Gedragingen van onhandelbare reizigers neemt het OM hoog op. “Er was hier sprake van een zeer heftige geweldsexplosie, een ordinaire knokpartij in het gangpad van een vliegtuig, waarbij volwassen mannen in razernij op iemand staan in te beuken alsof ze in een boksring staan,” zei de officier van justitie op de zitting. “Dat was zeer beangstigend voor de passagiers, waaronder kinderen, én voor de bemanning. Je zit in je stoel en je kunt niet weg. Waar openlijk geweld op straat al angstig kan zijn, is dat aan boord van een vliegtuig nog meer het geval.” De 33-jarige verdachte van de andere groep krijgt voor mishandeling een voorwaardelijke celstraf van twee weken en een boete van 500 euro. De rechtbank hield bij het vonnis rekening met het feit dat de man in de ziektewet zit vanwege mentale problemen en zijn kinderen niet meer ziet door het incident. De zaak van een zesde aangehouden verdachte is geseponeerd vanwege gebrek aan bewijs.||https://www.parool.nl/nederland/vijf-britten-veroordeeld-voor-vechtpartij-in-vliegtuig-op-schiphol-alsof-ze-in-een-boksring-staan~b1dc72f1/
2022-09-21||Soup en Zo opent de vierde vestiging, nu in de Haarlemmerstraat||Wie voorheen moest omfietsen voor een soepje van Soup en Zo, kan deze nu halen in de Haarlemmerstraat, waar twee weken geleden de vierde vestiging is opengegaan. In 2009 namen Margriet Jansen (44) en haar man Jamie van der Meulen (48) Soup en Zo over van twee vrienden, die de zaak in 1999 hadden opgezet. Er waren toentertijd twee vestigingen: op de Jodenbreestraat en op de Nieuwe Spiegelstraat, zeven jaar later kwam er een op de Van Baerlestraat bij. Op Haarlemmerstraat 87 zat vroeger een antiquarische boekhandel en daarna nog het kledingmerk DasWerk Haus. Het pand herken je nu bijna niet meer terug. De muren waren van grove bakstenen, nu is alles wit met houten details. Opvallend zijn de grote hoge ramen, waardoor veel licht binnenkomt. “Alle locaties zijn simpel en zonder poespas, net als ons eten,” zegt Jansen. Ze gebruiken bij Soup en Zo, naar eigen zeggen, alleen natuurlijke ingrediënten en 80 procent komt van biologische leveranciers. De prijzen van soep verschillen per maat. Een kleine Texaanse chilisoep met rundvlees kost 5,15 euro, een grote versie hiervan 8,50 euro. De vegetarische soepen zijn iets goedkoper (voor small betaal je 4,90 euro) en een salade van de saladebar kost per 100 gram 2,80 euro. Soup en Zo wil graag bijdragen aan duurzaamheid. Zo krijg je bijvoorbeeld korting als je zelf een bakje meeneemt en wanneer je je lepel inlevert, krijg je de twee euro statiegeld terug. “We proberen zoveel mogelijk het wegwerpen eruit te halen,” aldus Jansen. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/soup-en-zo-opent-de-vierde-vestiging-nu-in-de-haarlemmerstraat~bab86122/
2022-09-21||Bi Visibility Day vraagt om meer gelijkwaardigheid voor biseksuelen||“In onze samenleving wordt meestal uitgegaan van monoseksualiteit; je bent hetero óf homo. Het emancipatiebeleid richt zich al lang op homoseksualiteit, maar pas sinds kort ook expliciet op bi+ mensen. Er was in Nederland lang geen grote organisatie voor bi+ mensen, dus representatie was er ook niet, daardoor is het bij veel mensen onbekend.” “Bi+ is een parapluterm voor iedereen die op meer dan één gender valt. Biseksuele mensen die aangetrokken zijn tot mannen en vrouwen vallen eronder en ook panseksuele mensen die vallen op mensen ongeacht hun gender.” “Het is vaak niet makkelijk om openlijk voor je bi- of panseksualiteit uit te komen, blijkt uit allerlei onderzoek. Bi+ jongeren en volwassenen voelen de druk om homo of lesbisch te zijn óf juist hetero en kunnen ervaren dat mensen niet willen daten met een bi+ persoon. Er is behoefte aan erkenning en gelijkgestemdheid, en daar draagt deze dag aan bij.” “Nee, waarschijnlijk niet. Wel is er meer aandacht en ­erkenning voor bi+-zijn, wat helpt om er meer open over te zijn en waardoor het ook meer zichtbaar wordt.”||https://www.parool.nl/ps/bi-visibility-day-vraagt-om-meer-gelijkwaardigheid-voor-biseksuelen~b5a90b7c/
2022-09-21||Man gewond bij steekincident op de Wallen, dader voortvluchtig||De man zou volgens onderzoek van de politie ogenschijnlijk uit het niets zijn geslagen door de verdachte in de Prinsenhofsteeg. Vervolgens stak hij het slachtoffer. De verdachte vluchtte na het steekincident, mogelijk in een taxi. De politie heeft onderzoek gedaan en roept getuigen op, specifiek taxichauffeurs die tussen 00.10 en 00.30 uur een man hebben gesproken of vervoerd, zich te melden.||https://www.parool.nl/nederland/man-gewond-bij-steekincident-op-de-wallen-dader-voortvluchtig~ba7ae30a/
2022-09-21||Wethouder sluit buitenbad De Mirandabad deze winter om hoge gasprijzen||De afgelopen twee coronawinters ging het gemeentelijke zwembad voor het eerst sinds de opening in 1967 ’s winters open. Voor het De Mirandabad, dat een populair 50-meterbad heeft, was dat een immens succes: volgens Mbarki bezochten 68.000 extra mensen het zwembad daardoor. Ook deze winter zouden veel Amsterdammers van plan zijn het bad te bezoeken, blijkt een onderzoek. Het Noorderparkbad ging bijvoorbeeld afgelopen winter ook open, maar trok een stuk minder bezoekers dan het De Mirandabad. De bedoeling was dat het De Mirandabad ook deze winter zou openen, maar de energiekosten gooien roet in het eten, schrijft Mbarki afgelopen week in een brief aan de gemeenteraad. ‘Het is gelet op de ongekend hoge gasprijzen en onze duurzaamheidsambities maatschappelijk niet verantwoord deze winter het banenzwemmen in onze buitenbaden te faciliteren.’ Eerder verlaagde de gemeente de temperatuur van de baden al met een graad om energie te besparen. Het buitenbad blijft open tot de watertemperatuur zakt onder de 18 graden, dat is het moment dat de ketel moet bijstoken. Zwemmen in temperaturen onder de 18 graden is onveilig vanwege het risico op onderkoeling. In de toekomst wil de wethouder het De Mirandabad wel weer openstellen. Dan moet het zwembad wel verduurzamen. Het bad wordt vervangen, krijgt een afdekdeken en betere isolatie. De vervanging start in 2023 en het streven is om het in 2024 gereed te hebben.||https://www.parool.nl/nederland/wethouder-sluit-buitenbad-de-mirandabad-deze-winter-om-hoge-gasprijzen~b59814da/
2022-09-21||Wethouder zegt ‘geen middelen’ te hebben om samenwerking met verhuurder Change= nu al te verbreken||Al jaren liggen bewoners van de wooncomplexen van Change= in Nieuw-West en Zuidoost overhoop met de verhuurder. BOOS  zegt interne stukken te hebben ontvangen waaruit zou blijken dat Change= onder andere bewoners ‘keihard voorliegt’ over de oppervlakte van hun woning. Zo zijn woningen in Utrecht van 28 en 38 vierkante meter gecommuniceerd als woningen van 30 en 40 vierkante meter. Ook zou uit notulen van eind 2021 opgemaakt kunnen worden dat de verhuurder in vijf jaar tijd al een miljoen euro heeft uitgegeven aan advocatenkosten door alle procedures die er zijn gevoerd met bewoners. Daarnaast factureert Change= zichzelf elke maand 5700 euro voor de huismeester in Nieuw-West. Bewoners zetten daar al langere tijd hun vraagtekens bij. Volgens Change= ‘verdient de huismeester meer dan alleen het salaris dat hij gestort krijgt’. Maar uit de stukken die BOOS heeft ontvangen, lijkt het er volgens het programma ‘sterk op’ dat Change= verdient op de huismeester en dat is volgens de wet verboden. De gemeente Utrecht besloot onlangs al geen zaken meer te doen met Change=, omdat de verhuurder honderden euro’s aan servicekosten rekent bovenop de kale huur. De Amsterdamse wethouder Zita Pels (GroenLinks) zei woensdag in de commissievergadering voor Woningbouw en Volkshuisvesting op vragen van D66 daar ook naartoe te willen, maar daar ‘nu geen middelen’ voor te hebben. Wel vertelde ze bij Change= langs te zijn geweest voor een gesprek, maar daar geen bevredigend gevoel aan over te hebben gehouden. “Dat was een intensief en zeer kritisch gesprek. Ze hebben de ruimte gekregen kritisch op ons te reageren, maar dat hebben ze ook niet gedaan. Ik wil aan de minister gaan vragen om in de nieuwe Wet goed verhuurderschap ook de kwestie servicekosten op te nemen. Wij willen ook niet samenwerken met Change=, maar we zoeken nog naar de middelen om ze volledig uit te sluiten.” Voor raadslid Suleyman Aslami (D66) was het al eerder klaar. “Ik heb al eerder gevraagd aan de wethouder om andere gemeenten te waarschuwen voor Change=.” Aslami wil dat de wethouder vooral ‘alle zeilen bijzet voor voor de gedupeerden via Stichting !Woon’. De wethouder beloofde dat ook te doen. “We moeten nooit meer zaken doen met deze partij,” zei Nienke van Renssen van GroenLinks. “Wat ons betreft lijkt het er sterk op dat er meer kosten dan de feitelijk gemaakte en noodzakelijke servicekosten in rekening worden gebracht. Servicekosten moeten in verhouding staan tot het type jongerenwoning. Landelijke wetgeving zou meer bescherming moeten bieden aan huurders tegen te hoge servicekosten.” Ook wat betreft de VVD ‘is de het de laatste keer dat de gemeente met Change= heeft samengewerkt’, zei Myron von Gerhardt. “Liever werken we met betrouwbare partijen die wel netjes met hun huurders omgaan. Change= zoekt alle grenzen op om de servicekosten te verhogen en zelfs als de Huurcommissie ze terugfluit, gaan ze door. Dat moeten we niet willen.” De PvdA denkt dat het ‘voorbeeld van Utrecht ook goed bij Amsterdam past’. “Voor verhuurders als Change= is het wat ons betreft klaar in de stad,” aldus fractievoorzitter Lian Heinhuis. “De voorbeelden uit de BOOS-uitzending zijn pijnlijk. Precies het soort verhuurders dat je niet wilt in de stad.” Daarmee is er een meerderheid in de gemeenteraad om geen nieuwe projecten te starten met Change=, al kan de wethouder dat dus nog niet garanderen. Daarvoor zal ze eerst met minister Hugo de Jonge (Volkshuisvesting) om de tafel moeten.||https://www.parool.nl/amsterdam/wethouder-zegt-geen-middelen-te-hebben-om-samenwerking-met-verhuurder-change-nu-al-te-verbreken~b7627598/
2022-09-21||De grappen van Pieter Jouke vragen flink wat geduld||Toen de elektronicaverkoper Pieter Jouke een 360 gradencamera aan wilde smeren, had de cabaretier maar één vraag: krijg ik daar een ovenhandschoen bij? Jouke werd bekend met dit soort omdenkgrappen, die op de flinterdunne rand tussen aartsflauw en oergeestig balanceren. Zijn vorige voorstelling, Gloeiende Plaat, had voor het eerst meer gewicht. Hij sprak over mannelijkheid in de tijd van MeToo, wat het perfecte dienblad bleek voor zijn humor. In Laars Lappen probeert hij iets soortgelijks. Het programma gaat over het overlijden van zijn vader, en daaraan gekoppeld het begrip heldendom. “Het is moeilijk om een held te zijn en makkelijk om er één genoemd te worden,” is het fraaiste zinnetje van de avond. Het fungeert als losse kapstok voor veel maatschappelijke metaforen. Suiker lost alleen op in thee als het water heet is, vertelt hij bijvoorbeeld. Dan kun je niet verwachten dat het wantrouwen van coronasceptici zomaar oplost in rationele argumenten. Ook daar is warmte voor nodig. Fraai. De wat serieuzere Jouke bevalt prima. Het laatste deel van de avond, geheel gewijd aan zijn vader, ontroert en laat zien wat een goede verteller hij is geworden. Toch is Laars Lappen minder geslaagd dan zijn voorganger. Dat ligt vooral aan de grappen, die soms flink wat geduld vragen. Neem het stuk over egels. Die zouden in een perfecte wereld van kaas zijn gemaakt, aldus de cabaretier. De prikkers zitten er immers al in. Een leuk uitgangspunt en ook de punchline is prima, maar Jouke heeft te veel tijd nodig om het verhaaltje rond te breien. Daardoor kom je nooit in het melige ritme dat zijn hersenspinsels echt laat bloeien.||https://www.parool.nl/kunst-media/de-grappen-van-pieter-jouke-vragen-flink-wat-geduld~bd99cec6/
2022-09-21||Deceptie voor Oranje bij gemengde ploegentijdrit: pech voor Mollema en val Van Vleuten||Bij de unieke ploegentijdrit begonnen namens Nederland Mathieu van der Poel, Bauke Mollema en Daan Hoole vol goede moed. Aangezien de tijd van de tweede renner telde, zouden vooral Van der Poel en Mollema het tempo aanvoeren. Maar al na één kilometer voltrok zich het eerste noodlot: de ketting van Mollema was in de knoop geraakt. De renner van Trek-Segafredo kreeg hem al rijdend er niet terug op, en moest een nieuwe fiets vragen. Dat kostte te veel tijd, waardoor Hoole en Van der Poel de overige 13 kilometer met z’n tweeën moesten afleggen. Zij kwamen 40 seconden achter Zwitserland bij het tussenpunt, waarna de vrouwen het overnamen. Op dat moment was er nog hoop, want naast Annemiek van Vleuten en Riejanne Markus stond wereldkampioen Ellen van Dijk aan de start. Maar ook die hoop verdween direct. Enkele meters na de start smakte Van Vleuten hard tegen het asfalt, waarna ook de vrouwen als tweetal de tijdrit moesten afleggen. Volgens Van Vleuten werd haar val veroorzaakt door een ‘ontplofte’ voorband, zoals ze het uitdrukte. Ongehavend bleef ze overigens niet na de klapband. Vanwege een flinke wond op haar rechterarm en -elleboog werd Van Vleuten voor enkele scans naar een ziekenhuis vervoerd. ‘Daar maak ik me wel zorgen over,’ twitterde Van Vleuten. Markus en Van Dijk kwamen niet meer in de buurt van het podium, maar met twee duotijdritten is de vijfde plek (nog voor België, Frankrijk en Denemarken) vrij indrukwekkend. “We hadden vandaag alle pech die we konden hebben,” zei een teleurgestelde Markus direct na de finish. “Ik weet ook niet precies wat er gebeurde bij de val. Ellen (van Dijk, red.) zei dat het erop leek dat ze haar ketting verloor. Het was in ieder geval een harde crash. Wij moesten onze focus weer vinden, en we hebben het beste ervan gemaakt.” De strijd om goud werd door het wegvallen van Nederland erg spannend. Het Zwitserse zestal zette een ijzersterke tijd neer, maar zag Italië na een zwakke start bij elk tussenpunt iets dichterbij kruipen. Toch haalden de Italianen het nét niet. De Zwitsers waren over 28,2 kilometer 2.92 seconden sneller. Het brons was voor thuisland Australië. Nederland nam de mixed relay in tegenstelling tot veel andere landen wél serieus. Net als Italië en Zwitserland werden de sterkste renners opgesteld. België stuurde bijvoorbeeld de mindere sterren de weg op. Drie jaar geleden won Nederland de mixed relay, vorig jaar werden ze tweede achter Duitsland. In 2020 werd het onderdeel niet gereden op een uitgekleed corona-WK.||https://www.parool.nl/sport/deceptie-voor-oranje-bij-gemengde-ploegentijdrit-pech-voor-mollema-en-val-van-vleuten~bad09e1f/
2022-09-21||Concert in Paradiso of Melkweg? 6 x hier eet je van tevoren in de buurt||4 minuten lopen De Lange Leidsedwarsstraat is niet bepaald het epicentrum van culinair Amsterdam, zou je denken. Maar wie weet waar je moet zijn, wil nooit meer anders. Zoals bij Xi’an Delicous Foods, waar je handpulled noodles eet die hun oorsprong vinden in Xi’an, een stad in het noordwesten van China. Bestel vooral de populaire vegetarische noedels in hete olie en een portie dumplings en blus het geheel af met een Tsing Tao biertje. Razendsnel bereid, succes gegarandeerd. Lange Leidsedwarsstraat 21H 13 minuten lopen Heb je iets meer tijd, loop dan de Marnixstraat in. Ter hoogte van de Elandsgracht zit aan je linkerhand de kiosk van Mr. Blou, waar sinds de opening in 2017 steevast klanten in de rij staan voor zijn falafelwrap met avocado, munt, daikon, limoensap, granaatappel en tahinisaus. Faycal Souid, zoals Mr. Blou in het dagelijks leven heet, chefte hiervoor in Bridges en Okura, maar miste het contact met klanten. Daar bracht zijn vrolijk versierde veganistische kiosk verandering in: met aanstekelijk enthousiasme begroet Souid vanuit zijn open keuken om de haverklap voorbij fietsende vrienden, klanten en alles daartussenin. Elandsgracht 150 3 minuten lopen Eerst dimsummen, dan uitbuiken in een concertzaal. Klinkt als een goed plan? Dat is het zeker. Full Moon Garden is een verborgen oase van rust boven de McDonald’s aan de Leidsestraat. Terwijl het winkelende publiek zich beneden een weg baant door de drukke winkelstraat, geniet je van goede gestoomde dumplings en kunnen eters met lef zich vergapen aan vissenkop en kippentenen met zwarte bonensaus. Niet voor niets werd Full Moon Garden in Het Parool beoordeeld met een dikke 7,5. Leidsestraat 95 5 minuten lopen De Biertuin is een typisch gevalletje what you see is what you get: meer dan honderd verschillende soorten bieren op tap en fles en een bourgondisch menu dat het bier complementeert: een half boerderijkippetje, ribs, burgers en vooruit, een salade. Of zoals restaurantrecensent Hiske Verprille een aantal jaar geleden in Het Parool schreef: voor een doordeweekse schranspartij is De Biertuin heel erg prima: vrolijk, voordelig en onpretentieus. Handig om te weten voor toevallige passanten of late beslissers: de Centrum-vestiging is groter dan de vestigingen in Oost en West, met een overkapte binnentuin en lange biertafels. Prinsengracht 494 3 minuten lopen Het was lang een goedbewaard geheim: bij Taste of Culture kun je tot diep in de nacht bier uit pitchers drinken en eet je er volgens chef Joris Bijdendijk de beste pekingeend van de stad. Het was een van de tien favoriete restaurants van wijlen Johannes van Dam. Met een duizelingwekkend menu met meer dan honderd gerechten (waaronder ook veel vega opties) is er voor ieder wat wils. Korte Leidsedwarsstraat 139-141 7 minuten lopen Buffet van Odette mag met recht een klassieker genoemd worden. Overdag kun je jezelf tegoed doen aan de bekende truffelkaasomeletten, na de lunch aan een aperitivo met charcuterie en ‘s avonds aan een wisselend menu maar mét vaste klassiekers als oeufs mayonaise en ravioli. En als je geluk hebt, scoor je een plekje op het zonnige terras. Prinsengracht 598||https://www.parool.nl/ps/concert-in-paradiso-of-melkweg-6-x-hier-eet-je-van-tevoren-in-de-buurt~babe2794/
2022-09-21||Amstelpark beter beschermd door monumentenstatus||Het park, een van de best gewaardeerde van de stad, werd aangelegd voor de Floriade van 1972, de tienjaarlijkse en grootste tuinbouwtentoonstelling ter wereld. De oorspronkelijke inrichting is grotendeels bewaard gebleven. Bestuurder Rocco Piers van Stadsdeel Zuid, dat het besluit tot aanwijzing heeft genomen, noemt het ‘mooi dat we dit bijzondere park in deze vorm beter kunnen beschermen voor toekomstige generaties. Als je door het Amstelpark wandelt, zie je nog veel terug van de oorsprong van dit park, als Floriadeterrein. Er is in het park veel aandacht besteed aan ecologie, diversiteit en duurzaamheid. Bewoners hebben ook gepleit voor behoud van dit unieke park in de oorspronkelijke vorm.’ Het park beslaat 45 hectare en bevat een smalspoortreintje, een doolhof, rosarium, kassen, een midgetgolfbaan, een speeltuin en verschillende tuinen zoals de Rododendronvallei. ‘Cultuurhistorisch is het park een waardevol onderdeel van de Amsterdamse parkencollectie,’ aldus de gemeente.||https://www.parool.nl/nederland/amstelpark-beter-beschermd-door-monumentenstatus~bea06bfa/
2022-09-21||Poetin kondigt gedeeltelijke militaire mobilisatie af en roept honderdduizenden reservisten op||“Het Westen wil ons land vernietigen,” zei Poetin. Volgens hem heeft het Westen geprobeerd om Oekraïners tot kanonnenvoer te maken en wilde het geen vrede tussen Oekraïne en Rusland. Om Rusland te beschermen wordt woensdag al overgegaan op gedeeltelijke mobilisatie. De regering moet volgens Poetin extra geld beschikbaar stellen voor de wapenproductie. De president herhaalde dat hij de Donbas, bestaande uit de Oost-Oekraïense regio’s Donetsk en Loehansk, wil ‘bevrijden’. Russische troepen vielen Oekraïne eind februari binnen om naar eigen zeggen inwoners van die gebieden te beschermen en Oekraïne te ‘denazificeren’. Volgens Poetin mogen deze mensen niet in de steek worden gelaten en willen ze zelf niet onder ‘neonazi’s’ vallen. Even later meldde minister van Defensie Sergej Sjojgoe dat Rusland 300.000 reservisten oproept. In een interview op de Russische staatstelevisie zei hij dat alleen mensen worden opgeroepen die al eerder militaire training hebben gehad. Het presidentiële besluit van Poetin slaat dus niet op studenten en dienstplichtigen, een gevoelig punt in Rusland. Volgens schattingen had Rusland tot wel twee miljoen mensen op kunnen roepen bij een volledige mobilisatie. Sjojgoe zei ook dat de het Russische leger tot nu toe bijna 6000 soldaten heeft verloren in de strijd in Oekraïne. Onder meer de Verenigde Staten gingen eerder al uit van een veelvoud daarvan, en hadden het zelfs over 80.000 slachtoffers aan Russische zijde. De Russische defensieminister benadrukt dat Rusland een groot land is en dat de gedeeltelijke mobilisatie het land nog lang niet uitput. De eerste mensen worden woensdag al direct opgeroepen om te vechten. Dinsdag verscherpte het parlement de straffen voor desertie tijdens een mobilisatie. Poetin leek daarnaast zijn steun uit te spreken voor de referenda die komende week worden gehouden in vier bezette gebieden in Oekraïne, waarbij inwoners antwoord moeten geven op de vraag of hun regio bij Rusland moet gaan horen. Naast de zelfverklaarde volksrepublieken Donetsk en Loehansk van pro-Russische separatisten gaat het om bezette delen van de regio’s Cherson en Zaporizja. Grote westerse landen hebben al laten weten de uitkomst van de ‘schijnreferenda’ niet te erkennen. Als Rusland de gebieden annexeert, zou dat betekenen dat er gevochten wordt op Russisch grondgebied; reden voor Poetin om een mobilisatie af te kondigen. Deskundigen denken zelfs dat hij een Oekraïense aanval op de nieuwe Russische gebieden zou kunnen aangrijpen om te dreigen met het gebruik van nucleaire wapens. De afgelopen weken is de roep op de Russische staatstelevisie om een mobilisatie steeds luider geworden. Oekraïne is bezig met een tegenoffensief en heeft met name in de regio Charkov veel terrein gewonnen. Het Russische leger kampt met een groot personeelstekort in Oekraïne, maar omdat Poetin steevast sprak van een ‘speciale militaire operatie’ in plaats van een oorlog kon hij geen beroep doen op dienstplichtigen en reservisten. Het is voor het eerst sinds de Tweede Wereldoorlog dat Rusland overgaat op een mobilisatie. De toespraak van Poetin zou aanvankelijk dinsdagavond op televisie worden uitgezonden, maar dat ging om onbekende reden niet door.||https://www.parool.nl/wereld/poetin-kondigt-gedeeltelijke-militaire-mobilisatie-af-en-roept-honderdduizenden-reservisten-op~b7973d0d/
2022-09-21||Voor de elite-eenheid die zware criminelen naar de rechtszaal brengt was Holleeder gewoon ‘een pakketje’||Ewout Genemans maakt nogal wat mee. De ene keer dompelt hij zich onder in de Amerikaanse porno-industrie, de volgende week stort hij zich in het bendegeweld van Acapulco met de Mexicaanse politie. En dat allemaal onder het motto van zijn in reality gespecialiseerde zender: Echt. RTL5. Dit keer mocht Ewout meerijden met de zwaar bewapende elite-eenheid die gevaarlijke criminelen van de gevangenis naar de rechtbank vervoert. De aflevering was daarom iets te melig ‘Mee met de zware jongens’ gedoopt. Een beveiliger liet zich verleiden om zijn favoriete passagier te noemen: “Holleeder was een grappige vent in de auto.” Niet dat het hem veel uitmaakt wie er op de achterbank zit. “Het is gewoon een pakketje voor me.” Met de voorpubliciteit zat het wel goed. Dat de beveiligers rond het proces van onder meer Ridouan Taghi het gevoel bekroop dat handlangers zonnen op een bevrijdingsactie, werd tot nieuws gebombardeerd. Het leek Lips nogal wiedes gezien het spoor van geweld dat door de stad trekt. Prompt drong advocaat Inez Weski erop aan dat de te vervoeren verdachte niet bij naam werd genoemd. Genemans kon gelukkig terugvallen op het ritje dat hij zelf mocht meemaken, gemaskerd en wel. Een spannend muziekje deed de rest. Verder was een als ‘poldercrimineel’ voorgestelde verdachte bereid gevonden om zijn transport te laten filmen, al werd er niet veel gezegd: “We zijn er bijna. Gaat het nog?” Poldercrimineel: “Ja, tuurlijk.” Het is typisch Ewout. In de promo’s vliegen de vonken ervan af, maar dan ga je kijken en dan blijkt dat het eigenlijk best gezellig was. Volgende week stort hij zich op de Thaise snelweg voor een avontuur met ambulancebroeders die al heel wat verkeersslachtoffers hebben opgepikt. Benieuwd wat er na de montage overblijft van Ewout: de bodysnatchers van Bangkok. Reageren? hanlips@parool.nl.||https://www.parool.nl/nieuws/voor-de-elite-eenheid-die-zware-criminelen-naar-de-rechtszaal-brengt-was-holleeder-gewoon-een-pakketje~b0cb40d38/
2022-09-21||Consumentenvertrouwen naar nieuw dieptepunt gezakt||De nieuwe meting duikt diep onder het gemiddelde van de afgelopen twintig jaar. Dat staat op min 9. Bijna de helft van de respondenten in het onderzoek van het CBS verwacht de komende twaalf maanden geen geld opzij te kunnen leggen. Daarnaast was de bereidheid om aankopen te doen nog nooit zo laag als deze maand. Consumenten waren ook pessimistisch over de economie, waarbij ze zowel over de afgelopen twaalf maanden als de komende twaalf maanden negatief oordelen. Sinds het begin van de metingen in 1986 waren Nederlanders niet zo somber over de economie. Nederland heeft net als veel andere landen te maken met erg hoge inflatie. Vooral de energieprijzen zijn gestegen, waardoor er veel zorgen zijn over de betaalbaarheid van de elektriciteits- en gasrekening. Dit was dan ook een groot thema op Prinsjesdag. Het kabinet kondigde maatregelen ter waarde van miljarden euro’s aan om de koopkracht te stutten, waaronder een prijsplafond voor elektriciteit en gas.||https://www.parool.nl/nederland/consumentenvertrouwen-naar-nieuw-dieptepunt-gezakt~b6351587/
2022-09-21||Eritrea mobiliseert het leger om af te rekenen met Tigray||President Isaias Afwerki van Eritrea lijkt voor eens en voor altijd te willen afrekenen met aartsvijand Tigray. Hij heeft de afgelopen dagen een algehele mobilisatie afgekondigd voor dienstplichtige mannen om hen naar het front in de Ethiopische provincie Tigray te sturen, die grenst aan Eritrea. Hoewel de dienstplicht loopt van achttien tot veertig jaar, zouden inmiddels zelfs mannen tot 55 jaar zijn opgeroepen zich te melden. In Eritrea zijn zowel mannen als vrouwen tussen de achttien en veertig jaar automatisch dienstplichtig voor een termijn van anderhalf jaar, maar in de praktijk betekent dat meestal levenslang. Het land wordt gezien als het Noord-Korea van Afrika en wordt al bijna dertig jaar geleid door dictator Afwerki. Ook aan het begin van de burgeroorlog in Ethiopië in november 2020 stuurde Afwerki Eritrese troepen naar Tigray om het Ethiopische leger te helpen bij het verslaan van Tigray. Hij ontkende echter de betrokkenheid van het Eritrese leger bij de oorlog, ondanks overweldigende bewijzen. Eritrese militairen worden bovendien beschuldigd van een veelheid aan misdaden tegen de menselijkheid en oorlogsmisdrijven, variërend van executies van burgers tot groepsverkrachtingen, martelingen, plundering en ontvoeringen. Zo hebben de Eritrese troepen volgens een uitgebreid onderzoek van Amnesty International huisgehouden in Aksum, in het noorden van Tigray, waar volgens overlevering de Ark van het Verbond zou liggen. De mensenrechtenorganisatie maakte melding van een bloedbad met honderden doden, waarbij ongewapende burgers op 28 en 29 november 2020 op straat willekeurig standrechtelijk geëxecuteerd werden. Soortgelijke berichten kwamen ook uit andere delen van Tigray waar Eritrese militairen opdoken. De bittere vete tussen Eritrea en Tigray heeft haar wortels in de grensoorlog van 1998 tot 2000. Ethiopië werd toen geleid door de Tigrayers. Aan beide kanten vielen tienduizenden, mogelijk honderdduizenden doden. Na de millenniumwisseling volgde een koude oorlog tussen beide landen. De Tigrayers waren de machthebbers in Addis Abeba tot hun partij, de TPLF, in 2018 na bijna dertig jaar uit de regeringsmacht werd gezet. Abiy Ahmed werd door het Ethiopische parlement verkozen tot de nieuwe premier. De TPLF trok zich terug op zijn thuisbasis Tigray en ondermijnde van meet af aan de positie van Abiy. Abiy sloot na bijna twintig jaar vrede met Eritrea en kreeg daar de Nobelprijs voor de Vrede voor. Ethiopië had er nu een bondgenoot bij: Eritrea. Toen de militaire tak van de TPLF de aanval opende op een basis van het Ethiopische leger in het noorden van Tigray in 2020 stuurde Abiy zijn troepen naar de opstandige deelstaat om de TPLF een kopje kleiner te maken. Een gruwelijke burgeroorlog was geboren. De Eritreeërs zagen hun kans schoon en stuurden ook een grote troepenmacht. Het Ethiopische leger viel in het zuiden Tigray binnen en het Eritrese in het noorden. De strijd liep niet zoals was gehoopt. De Tigrayese milities bleken te sterk en vorig jaar juni trok het Ethiopische leger zich terug uit de opstandige deelstaat. De Tigrayers rukten op richting de hoofdstad Addis Abeba. Pas in het najaar van vorig jaar kon de opmars tot staan worden gebracht. In maart dit jaar riep Abiy een eenzijdige wapenstilstand uit, waar de TPLF zich ook aan hield. Onder auspiciën van de Afrikaanse Unie werd in achterkamertjes onderhandeld om vredesonderhandelingen op te starten. Het leek de goede kant uit te gaan, totdat eind augustus het regenseizoen was afgelopen, de grond droog en hard werd en de tanks en troepen van alle kanten weer in beweging kwamen. Vredesonderhandelingen bleken tot nu toe een wassen neus. De nieuwe ronde gevechten lijkt feller. Eritrea heeft de steden Shiraro en Ademiti in het noorden van Tigray al veroverd, zo bevestigde ook de TPLF. De verwachting is dat er een nieuwe grote golf Eritrese troepen de grens over wordt gestuurd. Aan het zuidelijke front lijken de Tigrayese milities stand te houden.||https://www.parool.nl/wereld/eritrea-mobiliseert-het-leger-om-af-te-rekenen-met-tigray~b97ad7d1/
2022-09-21||Dit zijn de best en slechtst beoordeelde buurten van Amsterdam||“Contact, elkaar iets vaker zien, vertrouwdheid met je buurtgenoten.” VU-socioloog Peer Smets is een van de deskundigen die op verzoek van Nextdoor onderzoek deed naar de buurttevredenheid in Nederlandse buurten. “Veel buurten in Amsterdam worden gekenmerkt door bubbels. Mensen zitten op een eilandje en vinden het ingewikkeld daarvan af te komen.” Het blijkt dat het Java- en het KNSM-eiland de buurten zijn die veruit het best wordt beoordeeld. Twee andere buurten die eruit springen zijn de Schelde- en de Wielingenbuurt in de Rivierenbuurt en de Gerard Dou- en de Frans Halsbuurt in De Pijp. In de top tien van best scorende buurten zijn alle stadsdelen vertegenwoordigd, behalve Nieuw-West en Zuidoost. Bij de tien laagst scorende buurten is Nieuw-West oververtegenwoordigd: zeven buurten uit dat lijstje liggen in dat stadsdeel. De laagste score heeft Osdorp-Oost. Ook Geuzenveld en Slotermeer-Noordoost komen slecht uit het onderzoek. Volgens Smets speelt vervreemding van bewoners een bepalende rol in de score die ze hun eigen buurt geven. “Veel bewoners willen wel meer samenhang in hun buurt. Er is eigenlijk te weinig beleid om die samenhang vorm te geven. Overheden gaan ervan uit dat als er mogelijkheden tot ontmoeting zijn, de rest dan wel vanzelf gaat. Maar zo werkt het in de praktijk niet.” Dat is bijvoorbeeld te zien in de buurten waar mensen zich niet positief uitlaten over hun buurtgevoel. “Ze komen elkaar wel tegen in het trappenhuis of op straat, maar verder dan kort groeten of even zwaaien gaat het contact niet. Mensen hebben kennelijk iets meer duwtjes nodig.” Buurthuizen bijvoorbeeld hebben niet zelden een behoorlijke drempel, stelt Smets. “Niet iedereen heeft het gevoel dat het buurthuis er voor hem is, of ze zijn te ver weg. Ik denk dat je meer gebruik kunt maken van de openbare ruimte: doe iets met mobiele ontmoetingspunten. Ga bij wijze van spreken met een megafoon op een buurtplein staan. Dan melden mensen zich wel, raken ze nieuwsgierig. Dan maak je het persoonlijk.” Volgens mede-onderzoeker Jasper Muis leidt een goed contact met buurtgenoten tot sociaal vertrouwen. Hem valt op dat er veel verschil is in buurtbeleving tussen de buurten in de stad. “De verschillen binnen de stad zijn groter dan de verschillen tussen de Randstad en de rest van het land. In die zin loopt er echt wel een scheiding door de stad: buurten waar men tevreden is aan de ene kant en buurten waar men aanmerkelijk negatiever is over de directe omgeving aan de andere kant.”||https://www.parool.nl/amsterdam/dit-zijn-de-best-en-slechtst-beoordeelde-buurten-van-amsterdam~b0934727/
2022-09-21||Voorbij de feiten en cijfers, voel je in deze monoloog de echte pijn van de toeslagenaffaire||Zafirah el Ahmadi is juridisch medewerker. Ze heeft een dochter, later krijgt ze een zoon. Zafirah is een zelfbewuste, alleenstaande moeder. Dan komt de eerste envelop binnen. Ze schrijft terug: er is hier een misverstand, maar ze wordt niet gehoord. Steeds vaker gaat de bel, steeds meer raakt ze geïsoleerd. Totdat haar kinderen worden weggehaald. Het is inmiddels een bekend verhaal, maar de toeslagenaffaire gaat meestal over de cijfers, de politieke consequenties, het abstracte leed van de gedupeerden. Toneelschrijver Maxine Palit de Jongh kreeg de vraag of ze een toneelstuk wilde schrijven over institutioneel racisme, voor de serie De Affaires van stichting Likeminds. Het gezelschap vroeg drie jonge schrijvers zich te buigen over het thema: Vera Morina schreef De Grijze Campagne over Saadia Ait-Taleb en de gemeente Amsterdam, Shabnam Baqhiri maakte Kapotte vleugels over de Afghaanse evacuatie. Vecht van De Jongh is het eerste stuk dat nu ook een voorstelling is geworden. Actrice Nadia Amin speelt Zafirah in een decor (van Loes Schakenbos) dat langzaam instort. Zo soepel als ze aan het begin beweegt, zo moeizaam wordt het later. De pijn, de angst, de wanhoop gaan in haar lijf zitten. Een opgezwollen buik, pijnlijke benen en armen. Het is een verstikkend en wanhopig verhaal. Eenzaam, maar ook krachtig en confronterend. Maxine Palit de Jongh wilde het publiek meenemen in een ervaring die ver van ze af staat. “Ik heb taal als instrument, maar hoe iemand pijn ervaart gaat via het lichaam, trauma wordt ook opgeslagen in het lijf. We hebben allemaal een lichaam, we kunnen tot op zekere hoogte allemaal die pijn invoelen.” Ze baseerde het verhaal op journalistieke documentatie, maar de letterlijke cijfers en feiten liet ze weg. “Die kunnen we allemaal lezen en terugkijken.” Het was een bewuste keuze om de vrouw die de monoloog houdt – ze is niet op één maar op meerdere voorbeelden van gedupeerden gebaseerd – sterk te presenteren. “Ik wilde het racistische beeld ontkrachten dat blijkbaar bestaat bij instituties. Ze moest een goede baan hebben, heel precies zijn, om te laten zien dat zelfs als je zo goed voorbereid bent, je niet kunt ontkomen aan een systeem dat uitsluit op basis van een achternaam en culturele achtergrond.” Ook voordat ze werd gevraagd, volgde ze de afwikkeling van de toeslagenaffaire met afschuw en interesse. Dat er nu ruimte is om kunst te maken over zo’n nieuwsonderwerp, vindt Palit de Jongh belangrijk, maar het vraagt ook om zorgvuldigheid. “Je moet een bepaalde zachtheid en voorzichtigheid meebrengen. Dit gaat over mensen en hun verwoeste levens, niet alleen over gedupeerden.” Maar als het landt, zit het publiek te huilen in de zaal. De Affaires – theatervoorstelling Vecht (regie Zephyr Brüggen), theatrale lezing van De Grijze Campagne en Kapotte vleugels, 20 t/m 25 september, likeminds.nl, Gedempt Hamerkanaal 203.||https://www.parool.nl/kunst-media/voorbij-de-feiten-en-cijfers-voel-je-in-deze-monoloog-de-echte-pijn-van-de-toeslagenaffaire~b7d61d4b/
2022-09-21||Kunstenaar Marcel van Eeden liet zich inspireren door Van Goghs ‘Gasfabriek’||Kunstenaar Marcel van Eeden (56) tekent alleen foto’s, schilderijen en illustraties na die al bestonden voordat hij geboren werd. Nieuw is dat hij nu ook foto’s presenteert, foto’s die betrekking hebben op dingen die vroeger gebeurd zijn. In het archief van Den Haag kwamen foto’s tevoorschijn van de Haagse gasfabriek, die werden gemaakt voordat het complex in 1924 gesloopt werd. De foto’s zijn gomdrukken, een techniek die uit de negentiende eeuw stamt en waarvan het tonale bereik nogal beperkt is. Vrij vertaald: de foto’s zien er nogal groezelig uit. “Het is een serie van 27 foto’s. Het gaat niet alleen over die plek, maar vooral over die dag waarop Van Gogh de Gasfabriek heeft gemaakt. Om daar te kunnen komen.” “Theo het is bijna miraculeus!!!” Op 11 maart 1882 was Vincent van Gogh ongelooflijk blij met zijn eerste betaalde opdracht. Hij was een paar maanden daarvoor naar Den Haag verhuisd, vastbesloten om zich hier op het kunstenaarschap te richten. Zijn oom Cor, die kunsthandelaar in Den Haag was, had twaalf stadsgezichten ‘kleine pentekeningen, gezichten van s’Hage’ bij zijn neef besteld, voor 2 gulden 50 per stuk. In de daaropvolgende dagen gaat Van Gogh aan de slag. De jonge tekenaar experimenteerde met ongebruikelijke standpunten. Terwijl de Haagse schilders zich destijds tevreden stelden met Oudhollandse ophaalbruggetjes en stemmingsvolle grijze wolkenpartijen, richtte Van Gogh zijn blik op de desolate rafelranden van de stad, waar de nieuwe tijd oprukte in de vorm van een groot station, een fabriek of een stadsparkje. Een van de tekeningen toont de toenmalige gasfabriek in Den Haag. Drie gashouders op een rij, achter een veld met een blubberig slootje. Van Eeden kende deze tekening al langer, maar ontdekte dat de plek die Vincent in beeld heeft gebracht vlakbij zijn appartement is. Van Eeden ging samen met de staf van het Van Gogh Museum op zoek naar de achtergronden van de tekening. Van Eeden: “De gashouders bestaan niet meer, die zijn in 1924 afgebroken. Toen hebben ze er een vuilverbranding gebouwd en die is inmiddels ook weg. De grond is geloof ik zo vervuild dat het terrein voorlopig niet gebruikt kan worden. Nu is er een parkje, het heet de Verademing.” Er liggen ook archiefstukken over de Haagse gasfabriek op de tentoonstelling, samen met krantenknipsels uit maart 1882 en documentatie over de productie van gas in de negentiende eeuw. Het project van Van Eeden is een zoektocht naar iets dat er niet meer is. “Het is ook onmogelijk om het te vinden. Dat is een beetje de tragiek van de tentoonstelling, dat je dat voortdurend probeert. Er is iets, maar je komt er niet bij. Je ziet foto’s en tekeningen van een moment waarop ik niet bestond. En ik kan niet bij dat moment komen zolang ik besta.” De Gasfabriek: Van Eeden & Van Gogh.T/m 11 december in het Van Gogh Museum||https://www.parool.nl/kunst-media/kunstenaar-marcel-van-eeden-liet-zich-inspireren-door-van-goghs-gasfabriek~bfe8e4c4/
2022-09-21||Jakarta zet zombies in om jongeren enthousiast te maken voor de metro||Knipperende lampen in een donkere coupé terwijl bebloede zombies met weggetrokken ogen al krijsend over de grond kruipen. Voor de meeste mensen klinkt dit waarschijnlijk niet als een superaantrekkelijke plek. Maar in Jakarta wordt met deze show een poging ondernomen om meer mensen, in het bijzonder de jongere generatie, het openbaar vervoer in te krijgen. De nieuwe lightraillijn, Jakarta’s LRT (light rapid transit), is sinds december 2019 in gebruik; vlak voor de start van de pandemie. De lightrail is een transportsysteem dat zich tussen een metro en een tram in bevindt en maakt deel uit van een groter plan om de beruchte verkeersproblemen in de Indonesische hoofdstad aan te pakken. Door de vele verkeersopstoppingen in Jakarta, een stad met zo’n 30 miljoen inwoners, loopt de natie naar schatting jaarlijks 7 miljard dollar mis. Je zonder auto of scooter verplaatsen in Jakarta is ingewikkeld en tijdrovend vanwege een groot gebrek aan trottoirs. Nu de pandemie voorbij lijkt te zijn, besloot de exploitant van de lightraillijn om een evenementenbedrijf in de hand te nemen om zo het tegenvallende aantal passagiers op te krikken. De zombie-attractie, die zich bevindt op een van de haltes van het treinnetwerk, is gebaseerd op een Zuid-Koreaanse horrorfilm uit 2016: Train To Busan. Tegen betaling van omgerekend 4 euro kunnen passagiers hier live in contact komen met zombies – acteurs – die de uitbraak van een virus verkondigen dat zich als een razende door de stad verspreidt. Door het virus komen de doden weer tot leven als zombies. Onderwijl proberen soldaten met nepgeweren de passagiers naar de uitgang te begeleiden. “De zombies zaten ons niet achterna, maar toch raakten we in paniek,” aldus de 17-jarige Genesis Christi tegen persbureau AFP. Het evenementenbureau probeert met de attractie te laten zien dat je verplaatsen met het openbaar vervoer ‘cool’ kan zijn. Het metrobedrijf van Jakarta kwam tijdens de pandemie financieel in de problemen en loste dit deels op met de uitgifte van obligaties. De metro-exploitant is van plan zijn netwerk tegen 2030 uit te breiden tot 230 kilometer. Dan zou het qua lengte kunnen wedijveren met de metrosystemen van Hongkong en Singapore. Gemiddeld reisden voor de corona-uitbraak dagelijks zo’n honderdduizend mensen met de metro in Jakarta. Dat waren er op het hoogtepunt van de pandemie nog zo’n negentienduizend per dag.||https://www.parool.nl/wereld/jakarta-zet-zombies-in-om-jongeren-enthousiast-te-maken-voor-de-metro~bcbbca5b/
2022-09-21||Waarom in godsnaam zou een agent religieuze uitingen mogen dragen?||In het actieplan van de Nationaal Coördinator tegen Discriminatie en Racisme (NCDR) voor 2022 staat dat ‘het dragen van religieuze uitingen moet worden toegestaan bij politiemensen’. Nee, nee, nee! Een agent is iemand die in de samenleving een bijzondere rol speelt. Hij of zij vertegenwoordigt het bevoegd gezag en moet de wet handhaven. Anders dan burgers zijn alle agenten gelijk. Dat moet ook. Als de ene agent dieven zou oppakken en de andere niet, is de maffia daadwerkelijk aan de macht. Omdat alle agenten gelijk zijn, dragen ze ook allemaal hetzelfde pak, het uniform. De naam zegt het al. Met een religieuze uiting zondert een mens zichzelf uit. Hij of zij onderscheidt zich waarneembaar door zijn geloof, dat je door die uiting aan hem of haar kunt aflezen.(“A, u bent jood, christen, islamiet...”) Sommigen schijnen trots te zijn op hun geloof. Men vindt het eigen geloof het beste wat er is, anders zou men wel een andere overtuiging hebben gekozen. Zoals we weten, kan het ene geloof diametraal tegenover het andere staan. Sterker: sommige gelovigen bestrijden elkaar op leven en dood. Gelukkig zijn kerk en staat in de westerse wereld van elkaar gescheiden. De kerk mag wat betreft uiterlijk verordonneren wat zij wil: in jurken lopen, rare hoofddeksels dragen, je tooien met tientallen kettingen, je gezicht met geheime tekens opschilderen of een ring door je neus laten zwengelen, alles waar je god behagen in schept, maar de staat – wij allemaal – heeft een uniform nodig om te tonen dat zij één in verscheidenheid is. En nu wil de NCDR dat agenten zich in hun uiterlijk religieus mogen uiten. Waarom in godsnaam? Welk voordeel biedt dat? Mag een dienstpet niet van hun god? Waar staat dat? In hun Heilig Boek? Dan zouden ze hun Heilig Boek dus van groter belang vinden dan het wetboek en heeft het daarom weinig zin om politieagent te worden. Hoe kan ik, burger Holman, iemand vertrouwen die al meteen duidelijk maakt – door zijn of haar religieuze uiting – dat hij een ander boek in het openbare leven belangrijker vindt dan het wetboek? (Dat een agent bijvoorbeeld islamitisch is, is iets anders dan een islamitische agent. Eerst komt de functie waaraan hij of zij dienstbaar moet zijn en dan pas zijn of haar geloof.) Mijn stelling is dat een agent met religieuze uitingen eerder voor meer tweedracht in de samenleving zorgt dan voor minder. Immers: hij of zij kan meteen uitgescholden worden vanwege die religieuze overtuiging. En andersom zou iemand die met de politie te maken krijgt, kunnen eisen dat ze iemand sturen van dezelfde geloofsovertuiging, of juist niet natuurlijk. (“Als u het niet erg vindt, zou ik graag gearresteerd willen worden door een joodse/christelijke/islamitische agent.”) Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/waarom-in-godsnaam-zou-een-agent-religieuze-uitingen-mogen-dragen~b0cec85f/
2022-09-21||Opinie: ‘Waar blijven de protesten en burgerlijke ongehoorzaamheid in Amsterdam?’||Schiphol weigert beveiligers 5,25 euro per uur extra te betalen (Het Parool, 15 september). Even wat gezond ondernemersverstand: een beveiliger controleert minimaal vijf personen per uur. Dat is dus 1,05 euro per passagier per uur aan extra kosten voor de beveiliger. Ik denk dat geen passagier dit weigert te betalen als ze snel door de beveiliging kunnen. Sterker nog. Geef ze 10 euro extra per uur! 2 euro per passagier. Een biertje op Schiphol kost het dubbele.Jeroen van Bergen, Amsterdam Jeroen Robbertsen schrijft dat de toespraak bij de oplevering van groenprojecten aan de Weesperstraat onverstaanbaar was wegens het voorbijrazende verkeer (Het Parool, 16 september). Hij heeft gelijk dat je ‘een straat niet kunt vergroenen als je niet het lef hebt om iets aan de verkeersdrukte te doen’. Maar je kunt niet alleen onze ‘progressieve’ gemeenteraadsleden beschuldigen van een gebrek aan lef. Wij zijn de enige historische stad in Europa waar snelwegen de binnenstad doorkruisen. Waar blijven de protesten en burgerlijke ongehoorzaamheid?Frank Scimone, Amsterdam Nu blijkt dat het goud op de Gouden Koets uit Suriname komt, rijst onvermijdelijk de vraag hoeveel meer aan waarde uit de voormalige koloniën naar Nederland is gevloeid. Wij weten al dat het eerste spoorwegnet in Nederland in hoofdzaak is betaald met de opbrengst van de suikermaatschappij die in het huidige Indonesië is opgebracht. Maar hoeveel is er nog meer uit de Nederlandse ‘overzeese gebiedsdelen’ naar Nederland gehaald? Dat moet via de betrokken banken en maatschappijen toch bij benadering kunnen worden achterhaald, gegeven de voortreffelijke administratie van die instellingen? Is daarvoor wetenschappelijk onderzoek nodig? Laat dat dan gebeuren via een daartoe in te stellen staatscommissie. Dan ook kunnen wij in het reine komen met onze verplichtingen aan de uitgebuite landen die onder Nederlands ‘beheer’ stonden.Henk. J. Licher, Amsterdam Mara Grimm heeft bourgondisch gedineerd in het Gijsbrecht van Aemstelpark in Buitenveldert. Althans, dat was de bedoeling. Ze deed verslag (PS van de Week, 17 september) van haar belevenissen in een recentelijk geopend bomvol tapasrestaurant. Na lezing van de humoristische weergave van deze ‘verwennerij’ is er maar een conclusie mogelijk: als ze zó doorgaan, dan komt er vanzelf een eind aan de ellende. Toch viel mij op dat Grimm terloops vermeldt dat er inmiddels meer dan dertig vestigingen in ons land zijn en dat de overige gasten in deze Amsterdamse vestiging vrolijk bleven bestellen. Je zou toch verwachten dat tenminste één gast, na de zoveelste misser, de nodige stampij maakt. Misschien heeft de vrolijke bediening hier mee te maken.Aart Stijntjes, Diemen Beter dan een kiesdrempel (Het Parool, 17 september): zetels naar gelang de opkomst. Komt slechts 50 procent stemmen? Dan blijft de helft van de zetels leeg. Dagelijkse feedback voor de wanprestaties. Of, nog beter: directe democratie. Er is geen enkele reden om te denken dat ‘beroepspolitici’ betere besluiten nemen dan ‘gewone mensen’. De kersverse winnaars van de Ig Nobelprijs (Pluchino en Rapisarda) hebben eerder al eens aangetoond dat willekeurig mensen aanwijzen voor posities beter werkt dan ‘de beste’ te kiezen. Waarom modderen we nog door met dit systeem?Jaques Pluim, Amsterdam||https://www.parool.nl/columns-opinie/opinie-waar-blijven-de-protesten-en-burgerlijke-ongehoorzaamheid-in-amsterdam~bd4a023a/
2022-09-21||Opinie: ‘Hoe heilzaam is die markt nu echt gebleken?’||‘Zijn er eigenlijk voorbeelden van privatisering van voorheen uitstekend functionerende diensten in het belang van ons allemaal, die hebben geleid tot een beter product of een lagere prijs?’ Deze vraag stelde Marcel Levi in zijn column (Het Parool, 17 september). Op Twitter citeerde ik die pijnlijke vraag met de opmerking dat ik me er nu al uren de kop over brak. Ik weet niet wat het kwantitatieve criterium is voor ‘going viral’, maar als ik voor elk antwoord, elke like en elke retweet een euro zou ontvangen, hoef ik me over stijgende gas- en energieprijzen voorlopig geenszins zorgen te maken. Veel vragen zijn niet eenduidig te beantwoorden en roepen juist meer vragen op. Zo vraag ik me als toenemend bezorgde burger, die zoals zovelen de woekerende onrust en sluimerende overspannenheid in de maatschappij voelt, me steeds meer af in hoeverre gezondheidszorg, onderwijs, openbaar vervoer, huisvesting en energie aan ‘het geloof in de markt’ moeten worden overgelaten. Hoe heilzaam is die markt nu echt gebleken? Vormt een zo gelijkwaardig mogelijke drempelwaarde voor toegang tot en afname van ‘die producten’ niet het fundament van een beschaafde maatschappij? Als dat fundament teveel wankelt, is het dan niet onvermijdelijk dat polarisatie, apathie en onverschilligheid welig gaan tieren? Net zolang tot een maatschappelijke ontwrichting niet langer houdbaar is en onbeheersbaar wordt? Is er een ideale mix denkbaar én implementeerbaar van privaat en publiek, van zelfregulering en gemeenschapszin, van links en rechts, van kapitalisme en socialisme? Een staatsvorm die het belonen van gezonde financiële prikkels en het voorkomen van perverse uitwassen even hoog acht als het consolideren van een duurzaam maatschappelijk evenwicht? Met een landsbestuur dat van regeren weer visionair vooruitzien maakt en het sowieso niet laat gebeuren dat marktpartijen exorbitante winsten kunnen maken, terwijl burgers plots hun gas en licht niet meer kunnen betalen? Met een politieke marktmeester die regels vaststelt en het (grijze) grensgebied tussen gezond en ongezond bewaakt, voor een eerlijke verdeling zorgt, toezicht én overzicht houdt en ingrijpt als er teveel disbalans is? Of is zo’n maatschappij een utopische illusie? Vittorio Busato, psycholoog, auteur en journalist||https://www.parool.nl/columns-opinie/opinie-hoe-heilzaam-is-die-markt-nu-echt-gebleken~be5bda38/
2022-09-21||Willy (84) van vertel-oma naar verstel-oma: ‘Ik ben een milieumeisje’||Het liefst herstelt ze voeringen, of repareert ze knuffels. Maar met net zo veel liefde zet Oma Willy (84) uit de Jordaan knopen aan, stopt ze sokken en dicht ze gaten. Alles met de hand en helemaal gratis. Voor haar buurtgenoten én een betere wereld. Oma Willy van Hoeve: “Alle kleine beetjes helpen. Recycling is zó belangrijk, de textielindustrie is een van de meest vervuilende industrieën, samen met sierbloemen en veeteelt. Ik ben een milieumeisje.” Midden in haar woning aan de Egelantiersgracht staat een tafeltje, helemaal op maat gemaakt door haar man Frans, met wie ze alweer 56 jaar getrouwd is. Daarop ligt haar werkgerei. Een kussentje met naalden en een doos met garen. Haar trots: ze heeft garen in zowat elke kleur en dozen vol knoopjes. Ze doet het puur en alleen om andere mensen te helpen – en te ontmoeten. “Binnenkort is het weer De week van de eenzaamheid. Elf jaar geleden heb ik twee keer mijn onderrug gebroken. Dan zit je thuis. Op deze manier komt de wereld naar mij toe! Mensen komen en vertellen meteen hun verhaal. Ik heb echt de leukste hobby. Je moet wel verstellen leuk vinden.” Haar man hing destijds posters in de buurt op dat iedereen met kapotte kleren welkom was bij Oma Willy. Dat gaf al veel aanloop, maar enkele maanden geleden hing hij nieuwe posters op, ditmaal met een foto van Oma Willy. “Dat was een schot in de roos. Vorige maand was er zelfs even een wachtlijst.” Geld wil ze per se niet. “Soms zeggen mensen: het is oneerlijk, wij mogen jou niks geven. Dan zeg ik: doe maar een zakje drop, een plantje of een gedichtje. Mijn spreekwoord is: geven is krijgen. Moet je eens nadenken hoe waar dat is. De mens is een doorgeefluik van liefde. Al ben ik ook wel eens kwaad, hoor.” Van Hoeve werd geboren op het Zeeuwse platteland, werkte als lerares op basisscholen in Brabant, Rotterdam en vanaf haar 27ste in Amsterdam. Op latere leeftijd studeerde ze theologie. Ook was ze veertig jaar vrijwilliger bij Amnesty International en ze zette zich ruim twintig jaar in voor incestslachtoffers. Ze schreef daar een boek over en gaf lezingen. “Op een dag zei mijn man: ga eens wat leuks doen.” Dus ging ze verhalen vertellen op een basisschool in de Jordaan. Toen ze ook nog kleding ging verstellen voor haar zeven kleinkinderen was een nieuwe hobby geboren. “Eerst werd ik een verteloma, en daarna een versteloma.” Ze vindt het gewoon fijn om iemand een plezier te doen. “En al helemaal mensen die het nu door al die hoge prijzen financieel zo zwaar hebben. Maar ik verstel voor iedereen die komt, hoor. Iemand zei eens: je moet het niet voor rijke mensen doen. Onzin. Iemand die rijk is, kan ook verdriet hebben.” Ze twijfelde of ze wel met dit verhaal in de krant wilde. “Ik vind het eng. Maar er staat zoveel negatiefs in de krant, ik wil graag een positief verhaal vertellen. En ik wil laten zien dat je, ook als je oud bent, nog best iets kunt betekenen, in het klein, in de buurt.” Ze hoopt andere ouderen te inspireren hetzelfde te doen. “In De Beemster gaat ook al een oma aan de slag in de buurtwinkel Bij Moeders. Dat vind ik geweldig, ik hoop op een olievlekje. Ik weet niet hoe lang ik nog leef, maar ik wil heel graag dat ik navolging krijg. In elk stadje zo’n schatje, in elk stadje zo’n omaatje.”||https://www.parool.nl/amsterdam/willy-84-van-vertel-oma-naar-verstel-oma-ik-ben-een-milieumeisje~b0af7e2f/
2022-09-21||Volleybalster Robin de Kruijf stopte bij Oranje: ‘Opeens realiseer je je dat je eigenlijk geen vrienden hebt’||Het zwarte gat kwam vorig jaar. Officieel had Robin de Kruijf (31) toen een pauze van het Nederlands team genomen. Daardoor was haar zomer na het clubseizoen leeg. Heerlijk, dacht ze. Terug van Italië naar Utrecht. Even dicht bij familie. Vrije tijd. Maar toen: “Opeens realiseer je je dat je zonder je teamgenoten eigenlijk geen vrienden hebt, buiten het volleybal. Dat ik eigenlijk geen hobby’s heb, buiten dat. Geen ritme, in wat dan ook.” Dus daar zat ze, in haar eigen huis dat ze zeven jaar geleden had gekocht. “Maar na een weekje thuis op de bank zitten, is het ook van: ja, nu moeten we toch iets gaan doen. Ik wist gewoon niet wat.” “Toen nam ik een hond.” De Kruijf is een van de succesvolste Nederlandse volleybalsters van het moment. Eind mei stond de middenaanvalster met haar club Conegliano voor de derde keer op rij in de Champions Leaguefinale. Dat ze die verloren, van de Turkse club Vakifbank, doet nog steeds pijn. “De Turken hebben een filmpje, waar ik echt sta te briesen langs de kant. En ik heb natuurlijk zulke gezichtsexpressies. Alles wat ik denk komt er ook meteen uit. Ja, soms denk ik wel: waarom moet het weer zo extreem?” Bij het Nederlands team hoorde de 1,93 meter lange De Kruijf soms bij terugkeer van een blessure dat ze was gemist. Niet alleen om haar onbetwiste waarde in het veld, maar ook omdat zij nagenoeg altijd zegt wat ze denkt en het niet kan uitstaan als er onnodig fouten worden gemaakt en daarmee zorgde voor scherpte bij het nationaal team. Na de pauze van vorig jaar, liet ze dit jaar weten dat ze definitief niet in. Oranje terugkeert. Ondanks het WK, dat deze maand in Nederland en Polen wordt georganiseerd. “Vanuit de bond zeiden ze vorig jaar: we praten volgende zomer weer. Maar eigenlijk was het voor mij toen al duidelijk. Ik heb ook altijd gezegd: ik neem een hond als ik met het nationaal team stop. Vorig jaar heb ik de hond genomen.” “Avital (Selinger, de bondscoach, red.) is wel heel erg goed in praten. Ik ben natuurlijk met hem begonnen. Om dan de cirkel rond te maken door met hem te eindigen. In eigen land.” “Maar ik dacht ook: word ik er daadwerkelijk gelukkiger van omdat het WK in Nederland is? Het probleem blijft hetzelfde: ik heb gewoon die pauze van volleybal nodig in de zomer. Lichamelijk, maar ook mentaal. We hebben het volleybal opgebouwd in Nederland, we hebben succes gecreëerd, je wilt dat die lijn wordt doorgezet. Misschien had ik nu nog wat kunnen toevoegen aan de volgende generatie, maar uiteindelijk was geen argument groot genoeg om niet voor mezelf te kiezen.” Bijkomen, dat wilde ze vorige zomer. Maar juist toen alle volleybalverplichtingen wegvielen, sliep ze nauwelijks. Door pup Billy, die ook moest wennen aan een ander leven, niet alleen overdag. “Hij was een doorzetter, zeg maar. Ik stond twintig keer per dag buiten en liep als een soort zombie rond. Maar ik leerde doordat ik zo veel buiten was wel opeens mijn buren en mijn buurt kennen. Hiervoor kwam ik thuis, ging ik op de bank liggen en was ik knock-out. Gewoon geen energie om nog andere dingen te doen.” “Je realiseert je wel dat je nauwelijks iets hebt opgebouwd, buiten volleybal. Maar daarom is dit juist fijn, ik volleybal nog, maar heb de zomers om uit te vinden wat ik wil. Wat ga ik doen na volleybal? Ik weet het nog steeds niet. Ik ben het volleybalwereldje al jong ingerold. Sinds mijn zestiende maakt iemand anders mijn schema. Over andere banen weet ik gewoon heel weinig.” “Ik ben werelds, heb in allerlei landen gespeeld, maar voel me ook weer heel knullig. Als mensen het over een baan hebben, zeg ik altijd: ‘vertel het alsof ik heel dom ben, want ik weet heel weinig over het normale leven’. Nu ben ik voor mezelf een beetje bezig, met wat ik leuk vind. Niet eens per se op werk gericht, eerder om te ontdekken hoe ik praat met mensen.” “Ik merk dat ik in Italië anders ben dan in Nederland. Ik kan er hier echt van genieten om uit het niets met iemand te praten. Dat wordt ook gewaardeerd. En als het niet zo is, lopen ze weg en is het ook prima. In Italië gaat het meteen weer over volleybal als ik de hond uitlaat en iemand tegenkom.” “Ja. Volleybal is er veel populairder dan in Nederland. En Conegliano is een klein gat. Ik ben de langste vrouw die er rondloopt. Zelfs de mensen die geen fan zijn, beginnen over volleybal in de supermarkt. Maar het is ook mijn tweede huis daar. Zo comfortabel, ik ken er elke straat. En de club heeft alles goed georganiseerd.” Bij Conegliano gaat De Kruijf haar zevende seizoen in. Inmiddels is ze terug in Italië, voor de voorbereidingen op het nieuwe clubseizoen. Het WK zal ze op afstand volgen. In 2008 debuteerde de toen zeventienjarige middenaanvalster in het Nederlands team. Ze speelde uiteindelijk 347 interlands, won drie keer EK-zilver en werd vierde bij de Zomerspelen in Rio. “Hoe meer tijd ertussen zit, hoe meer ik denk van: ach, hadden we maar... we zaten zo dichtbij. China, de uiteindelijke olympisch kampioen, hadden we in de poulefase al verslagen. We hadden olympisch kampioen kunnen worden. Maar ik ben ook realistisch: er is niks meer te veranderen. Ik ben ook trots op wat we wel hebben bereikt.” “Ik denk wel dat dat een soort druppel is geweest. We wilden het allemaal zo graag, maar het lukte gewoon niet. Altijd dachten we: we kunnen beter, hoger eindigen. Ik denk dat een van mijn krachten is dat ik een enorme trut kan zijn. Af en toe gewoon even schreeuwen op het veld en daarmee misschien juist mensen wakker schudden, of zo.” “Maar we stonden op een gegeven moment zo lang met dezelfde groep, dan keek ik mensen in de ogen en dacht ik: iedereen kent mijn kunstje al. Ik raakte zelf ook steeds meer gefrustreerd toen dingen niet meer gingen zoals ik wilde. Toen het op het laatst niet meer lukte, was dat voor mij een realisatiemoment. Ik ben hier mijn lichaam aan het verpesten voor iets wat er misschien niet eens inzit. We kwamen van helemaal niks, en hebben iedereen, de hele wereld, verbaasd. Maar ik denk dat ik mijn uiterste houdbaarheidsdatum heb bereikt.” “Het was niet dat ik iedereen aan het uitschelden was. En buiten het veld was het ook prima en leuk. Ik denk wél dat ik nu leuker ben. Als ik pijntjes heb, een beetje gefrustreerd raak en volleybalmoe ben, ben ik echt niet gezellig. Dan kun je ook een negatieve lading meegeven. Ik ben heel eerlijk, maar ik ben geen negative Nancy.” “Nee, en ik vínd volleybal echt heel leuk, maar ik merkte dat ik vaak aan het bitchen was. En het stomme is: je gaat erin geloven dat je echt zo bent. Sinds deze zomer voel ik me veel rustiger en meer mezelf. Ik vind een stukje van mezelf terug. Ik ben in tijden niet zo rustig en gelukkig geweest, eigenlijk.” “Nog steeds geen. Ja, mijn hond uitlaten. O, en wandelen, dat vind ik erg leuk. Maar wat doe ik normaal gesproken? Ik ben niet van plan tot mijn veertigste door te spelen, al weet ik niet hoelang wel. Maar we gaan nu de laatste fase in. En wat daarna komt, komt ook wel weer goed. Ik heb er vroeger al over gefantaseerd: in normale kleren naar mijn werk toe, in plaats van elke dag in je sportkloffie rondlopen. Dat lijkt me al heel erg leuk.”||https://www.parool.nl/sport/volleybalster-robin-de-kruijf-stopte-bij-oranje-opeens-realiseer-je-je-dat-je-eigenlijk-geen-vrienden-hebt~b24f0bfa/
2022-09-21||Dit is de 22ste Filmbonzen top 20, met bobo’s & ritselaars, diva’s & uitbaters||Ze mag dan geen minister zijn, maar ‘slechts’ staatssecretaris, het is een verademing om ein-de-lijk iemand op Cultuur en Media te hebben die écht om kunst geeft. In mei presenteerde Uslu een omvangrijk herstelplan waarmee ze de sector weer wil laten bloeien en groeien; in juli lanceerde ze een wetsvoorstel om streamingdiensten te laten investeren in Nederlandse films, documentaires en series. Daags nadat ze het traditionele Voorjaarsoverleg in Het Ketelhuis had bezocht, twitterde ze (de staatssecretaris is zeer actief op sociale media): ‘Na twee moeilijke jaren kijkt de Nederlandse filmsector weer bevlogen vooruit. Ik kijk ernaar uit me in te zetten voor Nederlandse creativiteit en durf op het witte doek.’ Bero Beyer is sinds 2019 directeur van het Filmfonds, met een budget van inmiddels 79,1 miljoen euro verreweg de belangrijkste financier voor Nederlandse filmproducties en -activiteiten. Hij initieerde tal van nieuwe regelingen en fondsen, waaronder New Dawn, een internationaal fonds (gepresenteerd op het filmfestival van Cannes) gericht op een divers, gelijkwaardig en inclusief filmlandschap. Om nóg verder bij te dragen aan een inclusieve en diverse filmsector creëerde het Filmfonds Cypher Cinema, een nieuwe regeling voor autodidacten en makers uit de regio’s en de overzeese gebieden. Oud-Filmfonds-directeur Boonekamp, nu onafhankelijk consultant in de audiovisuele en creatieve sector, deed afgelopen jaar onderzoek naar de bouwstenen van een nieuw Sectorplan, waarover tijdens het NFF verder zal worden gesproken. Het zijn er vier: het vergroten van capaciteit, het optimaliseren van het productieproces, het verbeteren van de samenwerking van alle partijen die daarbij betrokken zijn en het beter zichtbaar maken van Nederlandse av-producties in binnen- en buitenland. Ook diversiteit en duurzaam filmmaken staan hoog op de agenda. Maar wel in de breedste zin: van gender en leeftijd tot sociale, culturele en regionale achtergrond. “De bioscoop is een ontmoetingsplek,” aldus de hoogste baas van de Nederlandse tak van bioscoopketen Pathé. Na de pandemische rampjaren 2020 en 2021 lanceerde hij samenwerkingen met streamingdiensten en het exclusieve Pathé Privé om mensen terug de bioscoop in te krijgen. Tegelijkertijd verenigden de kleinere filmhuizen zich in de nieuwe Vereniging Van Filmhuizen (VVF) om zichtbaarder te worden binnen de Nederlandse Vereniging voor Bioscopen en Filmtheaters, die nu vooral de belangen van de grote bioscopen en filmtheaters behartigt. ‘Being the fastest in changing all the time,’ luidt de bedrijfsfilosofie van Dutch FilmWorks. Het heeft de distributeur geen windeieren gelegd: DFW grossiert in Nederlandse hitfilms – van Marokkaanse bruiloft, Zwanger & Co, Costa!!, De Bellinga’s: Huis op stelten (met het Zwolse gezin dat een begrip is op YouTube) en De piraten van hiernaast: De ninja’s van de overkant tot Soof 3, Anne+ en Louis, de documentaire over Louis van Gaal. Ook Zee van tijd, de openingsfilm van het NFF, wordt uitgebracht door DFW. Later dit jaar volgen onder meer Kwestie van geduld, De Club van Sinterklaas en de race tegen de klok (met Britt Dekker) en Faithfully Yours (met Bracha van Doesburgh en Elise Schaap). Onlangs nam het Franse StudioCanal een meerderheidsbelang in DFW. Twee jaar na de lancering van de aanjager KLEUR worden de eerste resultaten zichtbaar van de roep om een meer diverse en inclusieve sector. Het Filmfonds lanceerde Cypher Cinema, talentontwikkelingshub FilmForward organiseert voor de leden van de Dutch Academy For Film ‘positionality-trainingen’, die handvatten geven voor een mentaliteitsverandering die ruimte moet maken voor andere, ondergerepresenteerde verhalen. Met Filmfonds en DAFF neemt KLEUR deel aan een onderzoek van het ministerie van OCW dat de stand van zaken in de sector zichtbaar moet maken (een zogenoemde nulmeting). Meer diversiteit: ook de lancering van Stichting Vrouwen in Beeld droeg bij aan bewustwording van de nog steeds zwakkere positie van vrouwen in de audiovisuele sector. Johan Nijenhuis is ‘de koning van de romkom’, die als geen ander weet hoe hij zijn publiek kan behagen. Afgelopen zomer had hij weer twee films klaar: Zwanger & Co (‘een heel moeizame bevalling’, aldus AD) en Marokkaanse bruiloft (de Volkskrant: ‘schuwt geen cliché’). “Ik werk graag voor een breed publiek,” zei Nijenhuis in een verhelderend interview in Trouw. “Ik vind het leuk als vijftigplussers én veertienjarigen van mijn films kunnen genieten. Er zit voor iedereen iets in, mijn films zijn als spekkoek: zoet met heel veel laagjes.” Nijenhuis zou het leuk vinden als het begrip ‘filmcultuur’ een wat bredere betekenis zou krijgen. “Voor het Filmfonds telt vooral of een film het goed doet in Cannes, Venetië en Berlijn. Pas in tweede instantie of een film ook een publiek bereikt. Terwijl: met z’n allen lachen om Ma Flodder, zo’n Hollands archetype, dat is toch ook filmcultuur?” Antoinette Beumer verruilde Videoland voor Netflix Benelux, waar ze verantwoordelijk werd voor het scouten en produceren van scripted series. Wat betekent dat ze voorlopig stopt met regisseren (Mijn vader is een vliegtuig opende in 2021 nog het NFF). De streamingdienst investeerde in een nieuw seizoen van het Belgische Undercover en had succes met sekslijnserie Dirty Lines en de eerste Nederlandse Netflixfilm Forever Rich van regisseur Shady El-Hamus. Op stapel staat onder meer een nieuwe serie van het Belgische duo Adil & Bilall, die ondertussen hun bijna voltooide Batgirl-film bij HBO in de ijskast zagen verdwijnen. Halina Reijn, die in 2019 als filmregisseur debuteerde met de psychologische thriller Instinct, wil de vrouwelijke Paul Verhoeven worden. Ze is goed op weg, nu ze voor de toonaangevende Amerikaanse indieproducent A24 (Everything Everywhere All at Once, Midsommar, HBO’s Euphoria) de satirische Gen Z–horrorslasher Bodies Bodies Bodies mocht regisseren, met o.a. Amandla Stenberg, Maria Bakalova en Pete Davidson. “Euphoria with knives,” aldus een enthousiaste New York Times-recensent. Inmiddels is Reijn bezig met een ‘erotische thriller. Iets met toxische liefde, macht en seks’. Ondertussen staat de samenwerking met Carice van Houten, met wie ze het productiehuis Man Up leidt, op een lager pitje. Pim Hermeling is directeur van September Film, dat ‘maatschappelijk geëngageerde’ films uitbrengt, een belang heeft in het productiebedrijf KeyFilm en in het agentschap Henneman Agency, het Parool Film Fest (Paff) medeorganiseert en zijn eigen streamingdienst heeft, Cinemember. Vorig jaar won September Film op het NFF met De veroordeling de belangrijkste Gouden Kalveren: beste film, beste scenario en beste (genderneutrale) hoofdrol en bijrol. Deze editie gaan Bo van Joost van Ginkel (slotfilm, met Gaite Jansen) en Narcosis van Martijn de Jong (met Thekla Reuten en Fedja van Huêt) in Utrecht in première. Narcosis is tevens de Nederlandse inzending voor de Oscar voor beste internationale film. Hermeling staat op het standpunt dat er te veel films worden uitgebracht. “In andere sectoren zie je nog wel dat producties waarin al geïnvesteerd is, toch terzijde worden geschoven. Dat gebeurt heel weinig in de filmindustrie. Alles wordt afgemaakt en iedereen verwacht dat het in de bioscoop wordt vertoond. Dat is niet houdbaar.” Frans van Gestel is producent en founding partner van Topkapi Films. Dit Amsterdamse productiehuis was op het afgelopen festival van Cannes present als coproducent van Close van het Vlaamse filmwonder Lukas Dhont. Vier jaar geleden was Topkapi ook al coproducent van Dhonts speelfilmdebuut Girl. “Lukas is een ware kunstenaar die dicht bij zichzelf blijft en doet waar hij in gelooft,” aldus Van Gestel. Topkapi is tevens producent van Happy Ending, een nieuwe Nederlandse Netflixproductie geschreven en geregisseerd door Joosje Duk, met hoofdrollen voor Gaite Jansen, Martijn Lakemeier en Joy Delima (in 2023 wereldwijd in pre­mière). Vanja Kaludjercicvolgde in 2019 Bero Beyer op als directeur van het belangrijkste filmfestival van Nederland. Haar eerste twee edities, waaronder de vijftigste verjaardag van IFFR, werden vol getroffen door de pandemie. In de reorganisatie die volgde, werd stevig bezuinigd op personeelskosten: alle vaste senior programmeurs zijn uit hun functie ontheven of kregen een andere rol in de organisatie, net als veel freelance programmeurs en andere mede­werkers. In een brandbrief spraken perso­neels­leden van een angstcultuur. De meeste kritiek richtte zich op artistiek directeur Kaludjercic, terwijl de verantwoordelijkheid van managing director Marjan van der Haar, de Raad van Toezicht en de ondernemings­raad buiten schot bleven. Het volgende evenement van de nieuwe organisatie is Return of the Tiger van 14 t/m 16 oktober. Streamingplatform Picl – onderdeel van mediabedrijf Herrie Film & TV van Anke van Diejen en Noortje van de Sande – werkt sinds 2017 succesvol samen met veertig onafhankelijke filmtheaters. ‘Het filmtheater. Maar dan thuis’, voor €8,50 per premièrefilm. Dit jaar sloeg Picl zijn vleugels uit naar België. Nog meer succes: Vedette Film, hun distributiebedrijf, verwierf de rechten van Close van Lukas Dhont, op het afgelopen festival van Cannes bekroond met de Grand Prix. De Dutch Academy For Film werd ooit opgericht voor de organisatie van de stem­ming voor de belangrijkste Nederlandse filmprijzen de Gouden Kalveren, maar breidt zijn activiteiten steeds verder uit naar allerlei vormen van sectoroverleg. Nadat de achter­ban van ruim vijfhonderd Nederlandse makers (die doorgaans met diezelfde prijzen zijn bekroond) had gemord over het gender­neutraal maken van de acteerkalveren, neemt de DAFF nu deel aan de nulmeting op het gebied van diversiteit van de sector (zie nummer 6, aanjager KLEUR). Ondertussen gaan er ook stemmen op dat de DAFF zelf niet inclusief genoeg is: de ballotage is te streng (voor­dracht door drie leden), beroepsgroepen zijn niet evenredig vertegenwoordigd en het lidmaatschapsgeld is te hoog. Vanaf 2023 zijn overigens alleen leden nog stemgerechtigd. Begin dit jaar werd het contract van de in Syrië geboren filmmaker en producent Orwa Nyrabia als Idfa-directeur met vier jaar verlengd. Hij maakte zijn team diverser en internationaler, organiseerde twee half door lockdowns geplaagde edities van het festival, was een belangrijke drijvende kracht achter de samen met IFFR en European Film Academy opgezette International Coalition for Filmmakers at Risk (ICFR). Die bleek extra urgent na de inval van Rusland in Oekraïne en het (financieel) helpen van gevluchte filmmakers. Maar ook na het weer gevangen zetten van de Iraanse filmmakers Jafar Panahi en Mohammad Rasoulof ondernam de coalitie diplomatieke en publieke actie middels open brieven en het mobiliseren van de internationale filmgemeenschap. De 35ste editie van het documentairefestival vindt plaats van 9 t/m 20 november. In 2009 richtte Rachel van Bommel Millstreet Films op en haar eerste drie producties – Loft, Gooische vrouwen en Soof – werden kaskrakers. Ook daarna bleef ze commer­ciële successen boeken, ook met televisieseries als Nieuwe buren en Anne+. Een week voor aanvang van het NFF kwam het door Millstreet Films geproduceerde Soof 3 in de bioscopen, die op de eerst dag al goed was voor 100.000 bezoekers. Het geheim? “Ik heb een gemiddelde smaak,” zei Van Bommel in EW. Welgeteld één Gouden Kalf won ze met die gemiddelde smaak en daar vindt Van Bommel wat van. “Voor mezelf maakt het niet uit. Ik vind een groot publiek belangrijker dan een prijs. Het lijkt mij niet leuk om vijf jaar aan een film te werken waar vijfduizend mensen naartoe gaan.” Vanessa Henneman is manager en ceo bij en naamgever van Henneman Agency, dat onder anderen acteurs, regisseurs en scenarioschrijvers vertegenwoordigt. Van Carice van Houten en Halina Reijn, Kim van Kooten en Jacob Derwig tot Ramsey Nasr, Barry Atsma en Georgina Verbaan, Joram Lürsen, David Verbeek en Ben Sombogaart; de halve Nederlandse filmwereld laat z’n belangen behartigen door Henneman en haar medewerkers. “Er zijn ook acteurs die het zonder doen, maar dat worden er steeds minder,” zei ze daarover in Het Parool. “Vroeger waren agenten de uitzondering. Nu is dat omgedraaid. Het is gewoon prettig, zo’n intermediair die voorkomt dat geld de inhoudelijke conversatie vertroebelt. Laat mij dat gesprek over geld en randvoorwaarden maar voeren, dan kunnen zij zich concentreren op de inhoud.” NFF-directeur Silvia van der Heiden kwam rond de vorige editie in een mediastormpje terecht omdat ze de Gouden Kalveren genderneutraal had gemaakt – en alle prijzen vervolgens naar mannen gingen. Dit jaar zijn de Kalveren opnieuw genderneutraal: nieuwe ronde, nieuwe kansen. Als openingsfilm van de 42ste editie koos Van der Heiden voor Zee van tijd van de 72-jarige Theu Boermans. Ook deze keuze zorgde voor kritiek, onder andere van producent Joram Willink, die een openingsfilm van een witte veteraan in strijd vond met de ambities van het festival. “Als je een – ongetwijfeld sterke – film kiest die spierwit is en niet inclusief en past in de lijn van decennia films, is er geen enkele verandering ingezet. Dan zit je nog volledig in de oude werkelijkheid.” Will Koopman wordt door het festival geëerd met het Gouden Kalf voor de Filmcultuur. Ook wit en niet piepjong, maar daar valt – terecht – geen mens over. Nr. 10, de tiende speelfilm van Alex van Warmerdam, is een soort ‘best of van Van Warmerdams complete oeuvre’; een totaalkunstwerk, waarin het multitalent de grenzen slecht tussen film, theater, literatuur en beeldende kunst. Toch kwamen er na de première op de vorige editie van het NFF – Nr. 10 stond als slotfilm geprogrammeerd – slechts 36.405 mensen kijken. Alsnog goed voor de 17de plek in de Top 30 van Nederlandse films in 2021, dat sowieso een historisch slecht jaar was voor bioscopen en filmtheaters. Nr. 10 bezorgde Alex (‘een uitzonderlijke filmmaker met een unieke stijl’) en zijn ‘al even getalenteerde broer Marc’ wel de Lifetime Achievement Award van het festival van Oostende, dat een retrospectief wijdde aan hun oeuvre. Ido Abram noemt zichzelf ‘het kaasmeisje van de Nederlandse film’; als directeur van See NL promoot hij de Nederlandse film in het buitenland. See NL krijgt een paar keer per jaar van filmfestivals het verzoek om mee te werken aan een Nederlands filmprogramma. Een stuk ingewikkelder is het om nieuwe Nederlandse films onder te brengen op de grootste filmfestivals; ze vallen altijd op het aller-allerlaatste moment af. “Het moet beter,” weet hij zelf ook. Abram is ook adjunct-directeur van Eye en krijgt in die hoedanigheid te maken met een nieuwe baas; na vijftien zeer succesvolle jaren neemt Sandra den Hamer later dit jaar afscheid als directeur en bestuurder. 42ste Nederlands Film Festival: 21 t/m 30 september in Utrecht.||https://www.parool.nl/kunst-media/dit-is-de-22ste-filmbonzen-top-20-met-bobo-s-ritselaars-diva-s-uitbaters~bd9d3b61/
2022-09-21||Regisseur Olivier Diepenhorst: ‘Ik zou graag een groot gezelschap willen leiden’||Kun je het verhaal van een minderheid vertellen als je zelf niet tot die groep behoort? In de Verenigde Staten, altijd voorloper op het gebied van beladen relletjes rond politieke correctheid, vindt men tegenwoordig van niet. Homoseksuele personages moeten door gays worden gespeeld, wie gehandicapt is mag de rollen van fysiek beperkten spelen, zwarte verhalen mogen alleen door zwarte regisseurs worden verteld. Een nogal rigide opvatting van kunst, maar ook een reactie op decennialange toe-eigening van verhalen. Olivier Diepenhorst (38), theaterregisseur, is zich van die discussie meer dan bewust. Toevallig regisseerde hij de afgelopen jaren meerdere voorstellingen over Nederlands-Indië, terwijl hij zelf geen Indisch verleden heeft. Dat begon met De tolk van Java, de toneelbewerking van het boek van Alfred Birney, en mondde uit in Lichter dan ik, dat als een van de indrukwekkendste voorstellingen van het afgelopen seizoen werd gezien, en waarvoor actrice Denise Aznam werd genomineerd voor een Colombina, de toneelprijs voor beste actrice in een ondersteunende rol. Toch wordt Diepenhorst sinds zijn bewerking van De Tolk van Java vaker gevraagd voor regies over de onderbelichte kant van de Nederlandse koloniale bezetting van Indonesië. Ook voor Theater na de Dam, met voorstellingen aansluitend op de Nationale Herdenking op de Dam, regisseerde hij De Oost bevrijd? in Carré. En begin volgend jaar regisseert hij Gelukzoekers op Sumatra, naar twee romans van Madelon Szekely-Lulofs. “Zo lang ik mezelf met de juiste mensen omring, vind ik dat het kan,” zegt Diepenhorst. Voor De Tolk van Java sprak hij veel met Alfred Birney, voor Lichter dan ik werkte hij intensief met Esther Scheldwacht, die ook Indische wortels heeft. “Ik had altijd al een fascinatie voor de geschiedenis in Indonesië. Iets wat ooit begonnen is met De Scheepsjongens van Bontekoe, een boek dat ik nu niet meer zo snel zou voorlezen aan mijn kinderen,” zegt hij enigszins besmuikt. Inmiddels weet hij ook dat er een paar Diepenhorsten op Sumatra rondliepen, maar er is geen directe link. “Maar we dragen die geschiedenis allemaal met ons mee. Dit zou ons allemaal moeten aangaan, wat daar toen is gebeurd, maar ook wat er nu aan de hand is.” Diepenhorst maakte het afgelopen jaar opvallend veel indruk met de manier waarop hij regisseert. Acteurs roemen zijn rustige manier van werken, zijn scherpte, de vrijheid die ze krijgen. Hij kan werken voor de kleine, maar ook voor de grote zaal. Hij is secuur en muzikaal met taal. Zelf blijft hij bescheiden. “Ik inspireer, maar ik laat ze zelf de melodie ontdekken.” Van grote producties schakelt hij net zo makkelijk weer naar een kleine lunchvoorstelling in Theater Bellevue, waar komende week De Wanen in première gaat, geschreven door Ingmar Heytze, Diepenhorsts favoriete dichter. Zijn stuk gaat over de fantasie en de onaangepaste geest. Heytze raakte geïnspireerd door zijn moeders werk in de ‘krankzinnigenzorg’, en verbleef een tijd in een voormalige psychiatrische kliniek. “Het is een heel poëtische voorstelling, maar raakt aan hoe we allemaal de wereld op een andere manier waarnemen.” Hij regisseert zelf, maar doet net zo goed regieassistenties. Met Ivo van Hove werkte hij aan meerdere voorstellingen, waaronder als regieassistent bij The Damned, de eerste Bostheatervoorstelling van Internationaal Theater Amsterdam. Van Hove staat niet bekend om zijn makkelijke manier van samenwerken. Diepenhorst lacht: “Hij is veeleisend, maar zo kun je ook boven jezelf uitstijgen.” Diepenhorst kan zich best voorstellen dat hij ooit een gezelschap als ITA leidt. De nieuwe Van Hove, zo u wilt. Hij zal het zelf niet te luid zeggen, maar wil dat best graag. “Ik zou willen dat mijn verantwoordelijkheid groter is dan een voorstelling.” Zijn missie is in elk geval in lijn met die ambitie: “We moeten blijven geloven in de kracht van theater. Voor mij is theater noodzaak. Het is zuurstof voor de geest.” De Wanen, 22/09 t/m 16/10, 12.30 uur, Theater Bellevue.||https://www.parool.nl/kunst-media/regisseur-olivier-diepenhorst-ik-zou-graag-een-groot-gezelschap-willen-leiden~b9cacb8d/
2022-09-21||De waarde van fictie en het leesplezier erin rammen – Ilfu is een literair festival met een missie||Het Internationaal Literatuurfestival Utrecht (Ilfu) is er het hele jaar. Met de Book Talks, waarvoor grote internationale schrijvers naar Utrecht komen. Maar ook met doordeweekse schrijf- en leescursussen, boekenclubs en presentaties in het dit jaar betrokken pand op Achter de Dom dat eind negentiende eeuw postkantoor was en daarna een lange geschiedenis van musea en instellingen kende. “We vieren het hele jaar door elke dag literatuur,” zegt directeur Michaël Stoker (43). Maar het tweeweekse festival dat na twee corona-edities vrijdag weer volop losbarst, is het vlaggenschip van het Ilfu. Het thema dit jaar is ‘fictie bij de feiten’, wat aansluit bij het in april dit jaar gestarte online platform van Ilfu, waarop fictie minstens zo belangrijk is om de wereld te begrijpen als de feiten die we horen in het nieuws. Ja, bevestigt Stoker, zoals in de hele cultuursector komt de kaartverkoop aarzelend op gang. “Op veel fronten zijn de stuiptrekkingen van de pandemie te voelen. De 50plus-veellezer is deels nog voorzichtig, mensen wachten ook even af wanneer dan die aangekondigde opleving van het virus inzet. Ook de inflatie zal een rol spelen, mensen moeten bewuste keuzes maken in hun uitgaven.” Toch is er vooral de euforie: al die schrijvers die weer live te zien en horen zullen zijn op het festival dat in 2018 zijn eerste editie beleefde als fusie van de Nacht van de Poëzie, het NK Poetry Slam en het festival Literaire Meesters. “We hadden toen Julian Barnes, Salman Rushdie en John Irving. Maar het leukste vind ik dat we publiek mobiliseren voor schrijvers van over de hele wereld die nog niet die naam en faam hebben,” aldus Stoker. Ilfu is een festival met eigen accenten, benadrukt hij. “De aandacht richt zich snel op welke grootheid er komt. Jonathan Franzen wordt geïnterviewd op onze openingsavond, en die zou ook op bijvoorbeeld Crossing Border in Den Haag kunnen staan. We zijn met andere festivals altijd in een vrolijke concurrentieslag gewikkeld. Maar die grote namen zijn maar een klein deel van het festival. Young adult en poetry slam hebben wij als enige, en we hebben een duidelijk idealistisch doel.” Dat idealisme, zegt Stoker – als ironische verwijzing naar de directeur van boekenorganisatie CPNB die had gezegd dat het lezen van Het bittere kruid van Marga Minco bij jongeren ieder leesplezier eruit ramde (waarvoor later excuses) – is het erin rammen van het belang van literatuur, de waarde van fictie en het leesplezier. “En dan bij voorkeur mét een optreden van Marga Minco. We hebben een absolute missie te laten zien dat literatuur een wezenlijk onderdeel is van het alledaagse leven. Met de alarmerende cijfers over boekverkoop en ontlezing is het hoopvol dat juist het festivalbezoek toeneemt. Zie ook de spokenwordscene, er is animo voor literaire evenementen die niet van de traditionele boekenwereld afhankelijk zijn.” Literatuur is zoveel meer dan het papieren boek, onderstreept Stoker. “We vertellen op het Ilfu verhalen in alle mogelijke verschillende vormen, waarvan het boek er één is. Het boek is er nog maar 500 jaar, een fantastisch medium waardoor de verspreiding gigantisch werd en er hele industrieën zijn ontstaan. Maar daarvoor waren er verhalen die mondeling werden doorgegeven. Het boek is onderdeel van de evolutie.” “En nu zijn er vormen bijgekomen die niet de tekst centraal stellen maar het beeld: in boekverfilmingen bijvoorbeeld, maar ook series. Dat is de afgelopen twintig jaar kolossaal geworden, door de groei van de streamingplatforms. Netflix en HBO hebben hele afdelingen schrijvers en filmmakers die samen verhalen ontwikkelen. De behoefte die te produceren en consumeren is gigantisch. En we gaan ook terug naar oraal, met audioboeken en podcasts, met spoken word. Dat is ontzettend sneu en jammer voor het boekenvak. Maar in de lange geschiedenis van de literatuur is het slechts een rimpeling aan de oppervlakte en op geen enkele manier een einde.” Ilfu, 23 september - 8 oktober, TivoliVredenburg en andere locaties in Utrecht, zie www.ilfu.com.||https://www.parool.nl/kunst-media/de-waarde-van-fictie-en-het-leesplezier-erin-rammen-ilfu-is-een-literair-festival-met-een-missie~b0518e66/
2022-09-21||Lieven in de Delflandpleinbuurt is een breuk met de eenvormigheid van de vroegere bouw||Bestaat er zoiets als vooruitgang in de architectuur? Er zijn mensen die stellen dat vroeger alles beter was: de Amsterdamse school, de grachtengordel, de art nouveau. Daar staan andere meningen tegenover – er wordt duurzamer, energiezuiniger en vooral veel gevarieerder gebouwd dan vijftig jaar geleden. Een voorbeeld van het laatste is goed te zien in Slotervaart. Nergens in Amsterdam, Zuidoost misschien uitgezonderd, is de transitie van oud naar nieuw zo zichtbaar als daar. Straten zijn omgewoeld, blokken worden neergehaald. Als ergens een slag plaatsvindt tussen de oude en nieuwe samenleving is het wel in Nieuw-West, en wel heel specifiek in het vierkant tussen de Maassluisstraat, Rijswijkstraat, Voorburgstraat- en de Overschiestraat. Dit was ooit het paradijs van het Nieuwe Wonen: strokenbouw met plantsoenen ertussen, een droom voor veelal arbeidersgezinnen en mensen die de bedompte negentiende-eeuwse panden ontvluchtten. Lucht en licht, ruimte, zon en groen. Kom daar eens om in De Pijp. De bevolkingssamenstelling is veranderd. De sociale klasse van weleer is verhuisd naar Purmerend en de bestaande woningen voldoen niet meer aan de duurzaamheidseisen: goed geventileerd, geïsoleerd, circulair en wat niet al. In de huidige energiecrisis is het voor de bewoners bijna onmogelijk rond te komen in een tochtige woning met enkel glas. Het is een ambitieuze opdracht die woningbouwvereniging Lieven de Key zich heeft gesteld in deze buurt. Maar liefst 1200 woningen en studio’s worden hier vanaf 2017 gebouwd, totdat het complex Lieven in 2023 klaar zal zijn. Daarvoor zijn stroken portieketagewoningen gesloopt. Alleen in de Maassluisstraat staat nog zo’n blok, als een relikwie uit een voorbije tijd, een stukje archeologie. Lieven bestaat uit zeven segmenten, die uiteindelijk voor elk wat wils moeten bieden. Alleen dat al is een breuk met de wederopbouwperiode, die werd gekenmerkt door monocultuur en monotonie. In het eerste deel van Lieven meten de studio’s maximaal 25 vierkante meter. De vleugel aan de Maassluisstraat is vooral bestemd voor (internationale) studenten, die met een inschrijving aan de Universiteit van Amsterdam een woning kunnen huren. Architectenbureau Arons & Gelauff heeft niet alleen de blokken ontworpen, maar ook het stedenbouwkundig plan voor zijn rekening genomen. Twee opengewerkte blokken die ten opzichte van elkaar gespiegeld zijn is het concept. In het hart ligt een aantrekkelijke tuin met hoogteverschillen en wilde planten. Er loopt zelfs een wadi door het terrein, die door de helse zomer volledig is uitgedroogd: de bedoeling is dat hier het regenwater zal worden opgevangen. Het oostelijke deel staat er al een paar jaar. Recentelijk is het westelijke deel (Lieven 6-8) tussen de Rodenrijsstraat en Overschiestraat opgeleverd, volledig ontworpen door Kenk Architecten. Dat beide architectenbureaus een voorliefde hebben voor gespikkelde en gevlekte baksteen, blijkt uit elke voeg, maar Kenk heeft er een monumentale touch aan toegevoegd. De dubbelhoge plint wordt een ‘margezone’ genoemd, een kruising tussen privé en openbaar gebied, waar ruimte is voor een grand café en een multifunctionele zaal met een overdekt terras. Het slimme aan het stedenbouwkundig plan is dat Lieven door de hoogteverschillen en het gebruik van diverse kleuren baksteen niet massaal oogt, hoewel het toch een omvangrijk complex is. Het is vermoedelijk een van de grootste woongebouwen in Amsterdam. De afwerking en detaillering is zorgvuldig: houten plafonds in de entrees en galeries, een sierlijk hek dat de doorgang afsluit, gesloten balkons naast glazen balustrades. Dat die laatste niet werken blijkt uit de rietmatten ter afscheiding. Vooral in het oudste deel, Lieven 2 en 3, wordt de privacy op de proef gesteld. Typerend voor de architectuur van nu is dat de nadruk ligt op gemeenschappelijkheid. De bewoners van de kleinste studio’s moeten zelfs badkamer en keuken delen. In het nieuwste deel Lieven 7 is er meer plek voor gezinnen en tweepersoonshuishoudens. De breuk met de eenvormigheid van de vroegere bouw is een feit. En niet alleen dat: deze radicale transformatie heeft ook een einde gemaakt aan de monocultuur die de samenleving van Nieuw-West bepaalde. Gelukkig is niet elk ingrediënt van het Algemeen Uitbreidingsplan van Amsterdam weggevaagd, want ook de strokenbouw is deel van de geschiedenis. Lieven voegt er een nieuw hoofdstuk aan toe. Het vormt het bewijst dat er vooruitgang bestaat en dat een nieuwe invulling kan worden gegeven aan het begrip samenleving.||https://www.parool.nl/amsterdam/lieven-in-de-delflandpleinbuurt-is-een-breuk-met-de-eenvormigheid-van-de-vroegere-bouw~b1ffca76/
2022-09-21||Slavernij tiert welig in Libanon, nu wordt een werkgever voor het eerst aangeklaagd||Iets meer dan tien jaar geleden kwam ze naar Libanon om bij een Libanese tandarts aan de slag te gaan als huishoudelijke hulp. De toen 29-jarige Ethiopische Abebe – om veiligheidsredenen is haar naam gefingeerd – hoopte zo wat geld te kunnen verdienen, net als duizenden andere landgenoten die elk jaar naar Libanon vertrekken. Maar wat een buitenkans moest zijn, werd een hel. Het eerste jaar kreeg ze nog betaald, daarna niet meer. Wel moest ze gedwongen blijven werken: vijftien uur per dag, zeven dagen in de week. Ze mocht niet naar buiten, behalve als ze werd ingezet om schoon te maken in de tandartspraktijk van haar werkgever, werd bedreigd en fysiek mishandeld, kon geen contact opnemen met haar familie in Ethiopië. Zeven jaar lang zat ze opgesloten, totdat een groep activisten en advocaten ingreep na een oproep van Abebe’s familie. Na enige druk werd ze vrijgelaten en op het vliegtuig gezet, terug naar Ethiopië. Haar achterstallige salaris kreeg ze niet mee. De ervaring van Abebe is tekenend voor het leven van veel buitenlands huishoudpersoneel in Libanon, een gemeenschap die geschat wordt op 250.000 tot 300.000 mensen, op een bevolking van ruim zes miljoen. En hoewel Abebe niet de eerste is die te maken krijgt met zulke uitbuiting, is ze nu wel de eerste die haar voormalige werkgever aanklaagt voor slavernij en slavenhandel, begrippen die mensenrechtenorganisaties al langer gebruiken om de behandeling van huishoudelijk personeel in Libanon te omschrijven. De Ethiopische vrouw wordt bijgestaan door de juridische ngo Legal Action Worldwide (Law), die haar vertegenwoordigt in de rechtszaal. Fatima Shehadeh, mensenrechtenadvocaat en programmamanager bij de organisatie, heeft goede hoop in de zaak. “Onze cliënt werd duidelijk tot slaaf gemaakt: ze is opgesloten, gedwongen aan het werk gesteld en hiervoor niet betaald,” vertelt ze. Volgens haar wordt veel buitenlands huishoudpersoneel op dezelfde manier uitgebuit, vaak al vanaf het moment dat mensen aankomen op het vliegveld en hun paspoort wordt ingenomen en overhandigd aan hun werkgever. In Libanon valt buitenlands huishoudelijk personeel niet onder het algemene Libanese arbeidsrecht, maar onder het kafala-systeem, sponsorschap. Onder dit systeem is de werknemer totaal afhankelijk van zijn of haar ‘sponsor’ of kafeel. De werknemers kunnen niet vertrekken of van baan veranderen zonder toestemming van hun kafeel. Wie dat wel doet, verliest onmiddellijk zijn of haar verblijfsvergunning en riskeert te worden opgepakt. De scheve machtsverhoudingen creëren de perfecte omstandigheden voor de uitbuiting van werknemers, aldus Shehadeh. “Ze hebben vaak geen idee wat hun rechten zijn. Het contract dat ze ondertekenen, is opgesteld in het Arabisch, wat ze meestal niet kunnen lezen. Ze worden vaak gedwongen extra lange uren te maken, krijgen geen geld of het wordt ze verboden om met familie te communiceren.” Het zijn omstandigheden die de vrouwen onder grote druk zetten en waaruit ze vaak moeilijk kunnen ontsnappen. Met serieuze gevolgen: volgens cijfers van Libanons binnenlandse veiligheidsdienst komen er elke week gemiddeld twee buitenlandse huishoudelijke werkers om het leven, vaak door een val van een hoog gebouw tijdens een ontsnappingspoging of door zelfdoding. Mogelijk zijn er meer sterfgevallen, maar deze worden niet altijd geregistreerd. Ook veel gevallen van misbruik worden niet gedocumenteerd omdat het gros zich afspeelt achter gesloten deuren De situatie is door de vele crises waardoor Libanon de laatste jaren is geraakt alleen maar erger geworden, aldus een woordvoerder van This is Lebanon, een organisatie die gerund wordt door voormalige arbeidsmigranten en activisten die misstanden aan de kaak stellen. “Na de complete crash van de economie hebben veel mensen hun huishoudelijke hulp gehouden, maar zijn ze gestopt met het betalen van hun salaris en maken ze zo tot slaaf,” vertelt ze. Sommige gastarbeiders zijn ook zomaar op straat gezet of voor de ambassade van hun thuisland gedumpt. De tactiek van This is Lebanon is al jaren dezelfde. Wanneer de organisatie wordt ingelicht over een geval van uitbuiting wordt de Libanese kafeel benaderd om te onderhandelen over het uitbetalen van een salaris, of over de vrijlating van een vrouw. Maar wil iemand niet meewerken, dan gaat de organisatie over tot public shaming en wordt de sponsor op sociale media met naam, foto en werkplek genoemd in berichten die vaak een gigantisch bereik hebben. Het misbruik wordt daarin nauwkeurig beschreven. De methode had vaak succes, maar de crisis lijkt het effect ervan nu te verminderen. “Het is alsof er nu minder schaamte verbonden is met het niet betalen van personeel,” vertelt de woordvoerder. “Dan zeggen sponsors dat ze iemand al een grote dienst bewijzen door hem of haar niet op straat te zetten. Het betalen van personeel lijkt vrijblijvend te zijn geworden en de staat doet niks om wie hier misbruik van maakt te vervolgen. Er geldt een straffeloosheid wat betreft slavernij.” Die straffeloosheid wordt binnenkort misschien deels ingedamd als Abebe haar rechtszaak wint. Naar verwachting besluit de rechter binnenkort of er voldoende grond is voor vervolging. Als de oud-werkgever schuldig wordt bevonden, vertelt Shehadeh, zou het een juridisch precedent scheppen waar duizenden andere arbeiders, in vergelijkbare omstandigheden, zich op kunnen beroepen. Tot die tijd hoopt ze dat er een zaadje wordt geplant bij Libanezen. “Je hoopt dat als mensen in de krant lezen over hoe deze sponsor wordt aangeklaagd voor slavernij en slavenhandel, ze wel twee keer nadenken over hoe ze hun personeel behandelen.”||https://www.parool.nl/wereld/slavernij-tiert-welig-in-libanon-nu-wordt-een-werkgever-voor-het-eerst-aangeklaagd~b25e3978/
