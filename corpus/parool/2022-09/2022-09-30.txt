2022-09-30||Nieuwe staatsgreep in Burkina Faso, tweede dit jaar ||Volgens Traore heeft een groep militairen besloten Damiba te verwijderen omdat hij niet in staat is gebleken de opstand van islamitische militanten in het land te beteugelen. Hij kondigde aan de grenzen voor onbepaalde tijd te sluiten en alle politieke en maatschappelijke activiteiten op te schorten. Vrijdagmorgen braken gevechten uit in de hoofdstad Ouagadougou. De regering maakte eerder op vrijdagavond bekend dat die het gevolg waren van een ‘interne crisis’ binnen het leger. Er zouden onderhandelingen gaande zijn om tot een vergelijk te komen, liet een regeringswoordvoerder weten. Vroeg in de morgen waren in sommige woonwijken in Ouagadougou zware geweerschoten te horen. Ook was er een grote ontploffing in de buurt van het presidentieel paleis en geweervuur rond het hoofdkwartier van de militaire junta. Soldaten namen posities in langs de weg die leidt naar het presidentieel paleis en blokkeerden de toegang tot administratieve gebouwen en de nationale televisie, die enkele uren stopte met uitzenden. Nu blijkt er dus weer een staatsgreep te zijn gepleegd. Op 24 januari nam een militaire junta onder leiding van kolonel Paul-Henri Sandaogo Damiba de macht over. De staatsgreep werd toen verwelkomd door de meeste inwoners, die het zat waren dat de regering van voormalig president Roch Kaboré niet in staat was islamitische militanten in bedwang te houden die in de voorbije jaren duizenden burgers hebben gedood en grote delen van het noorden en oosten hebben ingenomen. Deze week waren in steden in Burkina Faso demonstraties tegen het leger. In zijn eerste verklaring na de machtsovername in januari beloofde Damiba de veiligheid te herstellen. De aanvallen in het verarmde West-Afrikaanse land zijn echter verergerd en het leger is in een staat van wanorde. De achterban, die Damiba in januari nog steunde, zou gefrustreerd zijn geraakt vanwege het gebrek aan vooruitgang.||https://www.parool.nl/wereld/nieuwe-staatsgreep-in-burkina-faso-tweede-dit-jaar~b3f33b7e/
2022-09-30||Rechter geeft groen licht voor verbouwing monumentaal melkwinkeltje in Noord||Het interieur van het melkwinkeltje werd een kleine twee jaar geleden aangewezen als gemeentelijk monument. Die status zou Begoniastraat 6 moeten beschermen tegen ingrijpende veranderingen. Desondanks wil de eigenaar, woningcorporatie Ymere, het pand laten renoveren en het daarna verkopen als woning. Dat leidde tot zorgen bij Stichting Monumenten Amsterdam Noord (Sman), die de kwestie voor de rechter heeft gebracht. “De indeling zoals het was, de terrazzovloer, bijna al het originele houtwerk, het zit er nog allemaal in,” zei Frits Prior, woordvoerder van Sman eerder tegen Het Parool. “Er zit behang van zeven uitbaters, dus zeven lagen over elkaar. Je kunt zeggen: ouwe meuk, weg ermee, maar dit vind je nergens meer.” De bestuursrechter oordeelde deze week echter dat de omgevingsvergunning terecht is verleend. De gemeente heeft zich bij het verlenen van de vergunning terecht beroepen op een advies van Monumenten en Archeologie, de gemeentelijke monumentencommissie. In dat advies staat dat bestaande afwerkingen zoals tegelwerk, behang en tengelwerk (historisch houtwerk op plafonds of wanden) behouden dienen te blijven. Prior vindt dat de monumentale waarde juist schuilt in het interieur als geheel. Het pand werd in 1919 in gebruik genomen en bijna alle gebruikssporen van honderd jaar wonen en vijftig jaar werken zijn bewaard gebleven. Dat de meeste monumentale waarden veranderd, beschadigd of verborgen worden bij de verbouwing, blijkt niet mee te tellen, zegt hij. “Er is inmiddels al heel veel afgebroken vanwege funderingsherstel. Ik snap er niets van: de gemeente wijst het interieur eerst aan als monument om het vervolgens te laten vernietigen. Waar blijft dan de authentieke sfeer van honderd jaar geleden, die er volgens de commissie te beleven is?” Het oude melkwinkeltje werd in 2019 veertien weekenden voor het publiek opengesteld voor een tentoonstelling over de geschiedenis van de melkwinkel en over de rol van de Amsterdamse architect Jan Ernst van der Pek voor de volkshuisvesting in de stad. Sman ziet graag dat die maatschappelijke functie behouden blijft, maar dat was voor de rechter niet van belang. ‘Voor de monumentencommissie zijn de monumentale waarde en het behoud daarvan essentieel en niet het gebruik,’ aldus het vonnis. Daar snapt Prior niets van: “De belevingswaarde speelt bij monumenten wel degelijk een rol. Daar blijft bij de verbouwing niets van over.” Woningcorporatie Ymere ziet met het oog op de woningnood het liefst dat het pand wordt gebruikt om in te wonen. ‘Wordt het een museum, dan verdwijnt er definitief een woning uit Amsterdam. De vraag is of je dat moet willen in een tijd waarin zo veel mensen op zoek zijn naar een huis’, stelt regiomanager Chris Petterson in een bericht op de site van de woningcorporatie. Volgens het bericht gaat Ymere ‘respectvol’ om met historische details. Sman beraadt zich op mogelijke vervolgstappen. Volgens Prior zou Stadsherstel Amsterdam het winkeltje willen kopen om het in zijn huidige staat te bewaren.||https://www.parool.nl/amsterdam/rechter-geeft-groen-licht-voor-verbouwing-monumentaal-melkwinkeltje-in-noord~b84a9292/
2022-09-30||Animatiefilm Knor grote winnaar op Kalverengala||Marleen Slot, producent van Knor, mocht vrijdag het belangrijkste kalf – voor de beste film – in ontvangst nemen, Mascha Halberstad de kalveren voor beste regie en production design. Het was de allereerste keer dat een animatiefilm het belangrijkste kalf won in de 42-jarige geschiedenis van het Nederlands Film Festival. Voor de arbeidsintensieve klus lieten Slot en Halberstad in Arnhem een oude garage verbouwen tot animatiestudio. De drievoudige bekroning in Utrecht was de kers op de taart; eerder deze week werd Knor, over een negenjarig meisje en haar biggetje, ook al ingezonden voor de Oscar voor de beste lange animatiefilm – het is voor het eerst dat Nederland een film instuurt in deze categorie. Ook Narcosis van Martijn de Jong – de Nederlandse Oscarinzending in de categorie beste speelfilm – en Do Not Hesitate van Shariff Korver – vorig jaar de Nederlandse Oscarinzending – werden drie keer bekroond. Thekla Reuten kreeg het genderneutrale kalf voor haar hoofdrol (een vrouw die met het leven worstelt nadat haar man is omgekomen bij een duikongeluk) in Narcosis; ook het camerawerk en kostuumontwerp van het speelfilmdebuut van De Jong vielen in de prijzen. Tobias Kersloot kreeg het kalf voor zijn bijrol in Do Not Hesitate. Het oorlogsdrama zegevierde tevens in de categorieën scenario en montage en werd eerder deze week ook al onderscheiden met de Prijs van de Nederlandse Filmkritiek. Niet Bianca Stigters over de hele wereld bekroonde Three Minutes – A Lengthening of Maasja Ooms’ bejubelde Jason, maar Shabu van Shamira Raphaëla was de verrassende winnaar in de categorie beste lange documentaire. Rampvlucht kreeg het kalf voor de beste dramaserie, Jeroen Spitzenberger (Het jaar van Fortuyn) speelde de beste hoofdrol in een dramaserie, Charlie Chan Dagelet (Dirty Lines) de beste bijrol. Bon Bini Holland 3 met Jandino Asporaat kreeg de meeste online stemmen en won het Gouden Kalf van het Publiek. De voorganger Bon Bini: Judeska in da House won deze prijs vorig jaar. De nominaties en winnaars van de Gouden Kalveren in de categorieën speelfilm en lange documentaire worden sinds 2015 bepaald volgens het Academymodel. Dat betekent dat net als bij de Oscars, de Bafta’s in Engeland, de Césars in Frankrijk en de Lola’s in Duitsland de filmprofessionals zelf de winnaars kiezen. De stemgerechtigden bestaan uit leden van de Dutch Academy For Film, Gouden Kalfwinnaars en Nederlandse winnaars van hoofdprijzen op belangrijke internationale festivals.||https://www.parool.nl/kunst-media/animatiefilm-knor-grote-winnaar-op-kalverengala~b36bc9c6/
2022-09-30||Gedegen Turks aardewerk en koffie bij DU&MU||“Van Turkse bodem naar Nederlandse klei.” Neslihan Graumans-Kayan (40) raakte in haar geboorteland geïnspireerd door de kwaliteit van het Turkse aardewerk. Met DU&MU (Durable & Mud) haalt ze het Turkse vakmanschap naar Nederland met porseleinen servies en andere woon- en keukenaccessoires die lang meegaan. Graumans-Kayan was storemanager bij Sissy-Boy op de KNSM-Laan. “Ik had al zes jaar de droom om een zaak te openen, maar ik wilde in deze straat blijven werken.” In het blok zitten veel woonwinkels, waarmee ze nauw contact heeft. “Ondernemers hier helpen elkaar en verwijzen winkeliers naar de geschikte zaken voor hun zoekopdracht.” Toen een paar deuren verderop een pand, waar tot dan een boekwinkel en yogastudio zaten, leeg kwam te staan, waagde ze de overstap. De gemoedelijkheid in de buurt neemt Graumans-Kayan mee in haar aanpak. Ze wil graag dat klanten ook komen voor gezelligheid en geeft persoonlijk advies over het ‘mixen en matchen’ van servies. “Veel mensen willen wit als basis, maar combineren het met ‘wildere’ producten.” Zo verkoopt ze meerkleurige kopjes (€21), schalen met patronen (€27) en bestek met gouden details (€7). Per stuk, zodat klanten een eigen serviesset kunnen samenstellen. Naast zelfontworpen producten verkoopt Kayan ook artikelen van merken als Porland, Batta en Esma Dereboy. De zaak heeft twee verdiepingen; boven is een hoge open ruimte, waar de producten in stellingkasten staan. Beneden is er een koffiebar, waar mensen na het winkelen kunnen blijven hangen. Graumans-Kayan is van plan hier binnenkort ook lunch te serveren – uiteraard op porseleinen servies, zodat klanten dat meteen kunnen uittesten. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/gedegen-turks-aardewerk-en-koffie-bij-du-mu~bac38a67/
2022-09-30||Na een halfuurtje stond daar dan mijn ‘nieuwe’ wondvrije Nockeby||Dat is geen geheimtaal, Nockeby, maar blauwgele praat. Nee, geen Oekraïens. Ikea’s. De Nockeby is een bank. In mijn huiskamer staat een driezitter met chaise longue (links). Heerlijke bank. Heel erg donkergrijs. Wijnvlekken, gemorst eten, en de pootafdrukken van de hond worden door de stof naar een duistere diepte meegezogen zonder sporen achter te laten. Een paar weken geleden draaide ik de bank in de winterpositie. Van de cv af en meer de kamer in zodat de warmte zich goed door de woonkamer kan verspreiden. (Dat deed ik overigens al voor de gasprijzen de hoogte in stuiterden.) Maar toen kwam ook ‘de wond’ weer tevoorschijn. De plek die door rode kater Peer te grazen is genomen. Voor we de kat doodsbang maakten door alleen maar een waterverstuiver te laten zien, had hij een kant van de bank al met zijn nagels zo bewerkt dat witte kapok tevoorschijn was gekrabd. (Peer heeft het bij andere mensen erg naar zijn zin. Als hij ons ziet, doet hij alsof hij ons niet kent.) Als je de kamer in zou komen, zou je meteen recht in die gapende wond kijken. Beetje armoedig. Een eerste winter keken we eromheen. Maar nu vonden we het toch bijzonder lelijk. Gelukkig verkoopt Ikea, zonder meteen een nieuwe bank te hoeven kopen, ook hoezen voor de kussens en het onderstel. Even bestellen. Precies. De Nockeby was uit het assortiment genomen. En dus ook de hoezen. Natuurlijk, waarom deze bank niet meer aanbieden en die andere 576 lelijke banken wel? (Ik ken fervente Nockebyfans.) Het waarom-moment van het jaar. Op het internet vond ik een firma die Ikeahoezen namaakt. Ook die van de Nockeby. In allerlei kleuren en van verschillende stoffen. Ergens in Litouwen. Ik bestelde, en stuurde ze ook weer terug naar de stad Šilalė. De hoezen zaten te slobberig om de kussens, en de kleur en de stof kwamen ook niet helemaal overeen met hoe ik het op het plaatje zag. We draaiden de bank toch de kamer in. De open wond staarde me elke keer als ik binnenkwam nadrukkelijker dan anders aan. Wat te doen? Gelukkig was daar J. uit Hengelo. Die op Marktplaats een doos hoezen voor de Nockeby driezitsbank chaise longue (links) had staan. In de originele Ikeaverpakking. Op de foto’s zag het er allemaal goed uit. Hij wilde het pakket best opsturen. Ik vertrouwde erop, overbood, maakte het geld en de portokosten over, en hoopte. Twee dagen later ging ik een partij vrij worstelen aan met de Nockeby. Ouwe zooi eraf en de nieuwe hoezen eromheen. Slechts eenmaal stopte ik het verkeerde kussen in een hoes zodat ik alweer bijna moord en brand wilde schreeuwen. Maar na een halfuurtje stond daar dan mijn ‘nieuwe’ wondvrije Nockeby. Mooi, maar ook heel erg smetteloos en lichtgrijs. (Ik dacht een donkere stof in de doos te hebben gezien op de foto.) Een bank om alleen een glas water op te drinken. Een bank waar je elke schilfer en elk (neus)pulkje loepzuiver op zou zien. Het zag er zelfs zo modern uit dat ik overwoog een nieuwe bril te kopen met een rood montuur. Een lichtblauwe lamswollen pullover met V-hals. En een bijpassende hondenmand. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/na-een-halfuurtje-stond-daar-dan-mijn-nieuwe-wondvrije-nockeby~baa6d428/
2022-09-30||Truss ziet zichzelf graag als een nieuwe Thatcher, een leider zonder mededogen||Liz Truss zal voor eeuwig de geschiedenisboeken ingaan als de laatste premier die bij haar ­aan­treden de Queen de hand schudde. Enkele dagen later ­overleed de majesteit. Een causaal verband valt niet uit te sluiten, want Truss heeft een bord voor haar kop ter grootte van Schotland. De Queen had in haar zeventigjarige vorstinnenloopbaan al heel wat hoogmoedige operette­figuren voorbij zien komen - van de narcistische glijer Blair tot Gordon ‘Buurman Bolderbast’ Brown, van kapitein van de Titanic David Cameron tot de arme Theresa May en ­beroepsclown Boris Johnson - maar Liz Truss kon ze er echt niet meer bij hebben. Truss ziet zichzelf desondanks graag als een nieuwe Thatcher, zoals trouwens bijna elke ­neoliberaal. Dat betekent vooral dat Truss ­ambieert een leider te zijn zonder mededogen. Iemand die het lijden aan de verkeerde kant van de kloof afdoet als een noodzakelijk offer. ­Iemand die de werkende klasse onder de bus gooit, om het volk vervolgens te trakteren op stevige gaslighting: arme mensen moet je vooral bestempelen als types die ‘kwijlen en wauwelen’ - dixit Thatcher. De rijken anderzijds krijgen volgens het beproefde recept van trickle-down economics belastingvoordelen, want ‘dan sijpelt de welvaart vanzelf door naar de onderklasse.’ Truss zei het echt. Misschien was dit wat ze aan de Queen had verteld, waarna die had besloten dat het hoog tijd was voor een laatste ademtocht om aan de aanstaande klucht te ontsnappen. Truss ging desondanks aan de slag met het recept dat al zoveel schade had aangericht. Alleen: je kunt mensen best lang voor de gek houden. Al bijna een halve eeuw om precies te zijn. Maar uiteindelijk komt er een moment waarop ze er niet meer in trappen. Dat moment is aangebroken. Labour staat inmiddels op een hysterische 33 procent voorsprong in de peilingen. Zelfs de door Truss en consorten tot heilig ­verklaarde financiële markten sloegen op tilt. Het IMF stuurde een zeldzame waarschuwing uit, dat Truss’ beleid averechts zou gaan werken en de ongelijkheid alleen maar zou vergroten. Truss’ reactie: ze houdt koppig vast aan haar beleid. In Basil Fawlty-stijl: niets aan de hand, alles onder controle, don’t mention the war. Je zou er wanhopig van kunnen worden, maar eigenlijk ben ik momenteel juist hoopvol. Omdat steeds meer mensen zich niet meer laten bedonderen. Niet alleen in Groot Brittannië, ook op het vasteland van Europa openbaren de beperkingen van de heilige markt zich steeds duidelijker. Niet lang geleden werden energiereuzen die woekerwinsten maken en onrechtmatige prijsverhogingen doorvoeren gezien als incidenten, als huftergedrag dat de uitzondering was op de regel. Maar een pandemie, een oorlog, energiecrisis en inflatiecrisis verder beginnen velen de verbanden te leggen. Dit zijn geen incidenten. Wij hebben de fundamenten van onze samen­leving, van onze publieke sfeer, van het collectief, volledig uitgehold. Langzaam rekent men nu af met politici die de samenleving willen runnen als de manager van een bv. Het besef daalt in: misschien is het toch niet zo’n slecht idee om het na meer dan veertig jaar trickle down economics eens over een radicaal andere boeg te gooien. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/truss-ziet-zichzelf-graag-als-een-nieuwe-thatcher-een-leider-zonder-mededogen~b831e00d/
2022-09-30||OM linkt vondst 400 blokken cocaïne in Duitse super aan Mink Kok||Op basis van onderschepte pgp-berichten uit gekraakte cryptocommunicatie denkt het OM bovendien dat Kok in april 2020 betrokken was bij het opzetten van een cocaïnewasserij. Kok werd eind maart opgepakt in Libanon, samen met zijn schoonzoon Najim Z. (41). Volgens justitie was Kok vanuit daar vermoedelijk bezig te achterhalen waar de drugs waren gebleven, nadat hij het zicht op de in Antwerpen aangekomen container was kwijtgeraakt. De mannen zijn in juni uitgeleverd aan Nederland en zitten sindsdien in voorarrest. Mogelijk wordt Kok ook nog aangeklaagd voor de grote partij wapens die bij zijn arrestatie in Libanon is gevonden. Volgens zijn advocaat Mark Teurlings kan dat niet, omdat Kok hiervoor al in Libanon wordt vervolgd, en binnenkort een uitspraak over volgt. Najim Z. wordt verdacht van betrokkenheid bij twee cocaïnetransporten in 2020 en 2021. Hij zou in maart 2020 betrokken zijn geweest bij de invoer van 750 kilo cocaïne via een partij bananen in de haven van Antwerpen. Op 14 januari 2021 zou hij in Rotterdam betrokken zijn geweest bij de invoer van 840 kilo cocaïne. Die partij is gevonden in een busje in een container. In zijn pgp-berichten vond de politie foto’s van grote hoeveelheden cocaïneblokken en stapels contant geld. Het OM wil Z. daarnaast aanklagen voor de 400 kilo cocaïne die in het Duitse Remscheid werd gevonden, waarvoor ook zijn schoonvader wordt vervolgd. Dat staat nu nog niet op de tenlastelegging van Z., omdat hij daar niet voor is uitgeleverd. Kok en Z. zaten in Libanon in erbarmelijke omstandigheden vast, zeiden hun raadslieden. De advocaten hebben de rechtbank vrijdag verzocht het voorarrest van hun cliënten te beëindigen. De rechtbank neemt hierover binnen twee weken een beslissing. Als de verdachten vast blijven zitten, zijn de volgende inleidende zittingen op 9 december. Volgens Teurlings had de politie het onderzoek naar zijn cliënt nooit mogen opstarten, omdat er in die fase geen verdenking tegen Kok was. Teurlings meent dat het onderzoek is opgestart nadat een agent op televisie een documentaire zag van Danny Ghosen, waarin Kok zei dat hij een pgp-telefoon bezit. Teurlings: “Dat is niet de bedoeling van de wet. Daarmee is een grens overschreden die niet toelaatbaar is. Het zou moeten leiden tot bewijsuitsluiting.” De officier van justitie bracht daartegen in dat justitie in een ander onderzoek al bezig was om de identiteit van talloze gebruikers van de berichtendienst Sky Ecc te achterhalen: “Als iemand dan op televisie vertelt dat hij pgp gebruikt, ga je dat natuurlijk verder onderzoeken.”||https://www.parool.nl/nederland/om-linkt-vondst-400-blokken-cocaine-in-duitse-super-aan-mink-kok~b4d3f46d/
2022-09-30||Iran arresteert negen buitenlanders, onder meer uit Nederland||Behalve uit Nederland zouden de gearresteerden onder meer uit Italië, Duitsland, Polen, Frankrijk en Zweden afkomstig zijn. Het Iraanse ministerie van Inlichtingen laat in een verklaring weten dat de buitenlanders, wier identiteit niet is bekendgemaakt, werden aangehouden ‘tijdens de rellen of tijdens complotten op de achtergrond’, zo melden Iraanse media vrijdag. De Nederlandse ambassade in Teheran heeft er bij de Iraanse autoriteiten op aangedrongen toegang te verlenen tot de Nederlander die in Iran zou zijn opgepakt. Maar Iran heeft hier nog niet op gereageerd, zegt het ministerie van Buitenlandse Zaken. De ambassade is dinsdag benaderd door iemand ‘die meldde dat zijn vriend is opgepakt in Iran’, laat het ministerie weten. De Nederlandse vriend van de persoon die bij de ambassade aanklopte zit volgens hem al sinds 21 september vast. De Nederlandse ambassade in de Iraanse hoofdstad wil de arrestant ondersteunen en consulaire bijstand verlenen, maar een reactie van de Iraanse autoriteiten blijft uit. “Uiteraard blijven we druk op Iran uitoefenen, om alsnog toegang te krijgen,” zegt het ministerie in een reactie. “Dat doen we in Iran, en ook via de Iraanse ambassadeur in Nederland.” In Iran zijn protesten uitgebroken na het overlijden van een jonge vrouw die was opgepakt door de zedenpolitie. De autoriteiten hebben volgens staatsmedia in opdracht van president Ebrahim Raisi een onderzoek ingesteld naar de dood van de 22-jarige Mahsa Amini. De politie grijpt vaak hard in. In amper twee weken tijd zijn volgens een mensenrechtengroep zeker 83 doden gevallen. Ook vrijdag waren er op verschillende plekken in Iran botsingen tussen demonstranten en de veiligheidsdiensten. In Zahedan, vlak bij de grens met Pakistan, werden actievoerders beschoten toen ze een politiebureau met stenen bekogelden, zo is te zien op videobeelden op sociale media. Staatsmedia melden dat agenten het vuur openden nadat ze zouden zijn aangevallen door gewapende mannen. Wereldwijd zijn er protesten gehouden uit solidariteit met Iraanse vrouwen. Voor zaterdag zijn er demonstraties gepland in 77 steden.||https://www.parool.nl/nederland/iran-arresteert-negen-buitenlanders-onder-meer-uit-nederland~b52073bd/
2022-09-30||Miljardenorder nieuwe onderzeeboten met onbekend bedrag opgehoogd: ‘Geen easy peasy project’||Staatssecretaris Christophe van der Maat (Defensie, VVD) stuurt uiterlijk volgende maand offerteaanvragen naar de drie overgebleven fabrikanten. Daarin staat hoeveel boten Nederland wil (vier), tegen welke prijs en welke eisen worden gesteld. Hoeveel extra geld het kabinet uittrekt voor de onderzeeboten, kan hij niet zeggen. “Dat is geen openbare informatie, omdat we willen dat de werven worden uitgedaagd om de beste boten tegen de beste prijs te leveren.” Van der Maat wil alleen kwijt dat de vervanging van de huidige onderzeeboten in de categorie ‘boven de 2,5 miljard euro’ valt. In 2019 was al duidelijk dat er met de order minimaal 3,5 miljard euro was gemoeid. Dat bedrag stijgt nu verder. Van der Maat wil niet zeggen of dat met miljoenen of miljarden is. “Het is een ingewikkeld proces, want het is een nicheproduct dat niet elke dag van de plank rolt. Dit is geen easy peasy project.” Het extra geld komt deels uit de Defensiebegroting, die per volgend jaar weer wordt opgehoogd dankzij de extra miljarden die de krijgsmacht erbij krijgt. Ook worden updates van ander materieel later uitgevoerd, waardoor geld vrijkomt. Dat kan, volgens de krijgsmacht, omdat het effect op de gereedheid van de troepen gering is. Van der Maat: “Het is het ons meer dan waard.” Tegelijkertijd verlaagt Defensie een deel van de eisen die het eerder wel aan de nieuwe onderzeeboten stelde, nadat bleek dat boten met dergelijke specificaties véél duurder zouden uitvallen. Volgens VVD’er Van der Maat gaat het om details. “Als je een nieuwe auto koopt, wil je ook dat die minimaal 130 kilometer per uur kan rijden. We willen ook dat een onderzeeboot heel hard kan varen. Maar in plaats van kneiterhard, is heel hard ook goed.” De drie fabrikanten, de Zweeds-Nederlandse combinatie Saab/Damen, het Frans-Nederlandse Naval/IHC en het Duitse ThyssenKrupp Marine Systems (TKMS) moeten de offerte ‘rond de zomer’ van volgend jaar af hebben, daarna kiest Van der Maat welke fabrikant ook echt aan de slag mag. Het kabinet is al jaren bezig met de vervanging van de onderzeeboten, die telkens vertraging opliep. Het kabinet eist ook van de drie fabrikanten dat tien jaar nadat ze de order krijgen twee van de vier boten zeewaardig zijn. “Dan heb je het over 2034-2037. Van de vier die nu varen kunnen er nog twee door tot die periode. Dan moet de wissel plaatsvinden.” De industrie wordt al langer geplaagd door leveringsproblemen. Mochten de fabrikanten niet binnen tien jaar kunnen leveren, dan heeft Van der Maat een probleem, erkent hij. “Dan is er geen geldige offerte.” Van der Maat wil ook dat de Nederlandse industrie ‘op alle manieren wordt betrokken’, bijvoorbeeld voor het onderhoud. “Er is nog volop kennis in Nederland, maar we hebben geen bedrijven die zelfstandig de boot helemaal kunnen bouwen.” Fabrikanten kunnen ‘punten’ scoren als er veel Nederlandse toegevoegde waarde is.||https://www.parool.nl/nederland/miljardenorder-nieuwe-onderzeeboten-met-onbekend-bedrag-opgehoogd-geen-easy-peasy-project~b5f26dce/
2022-09-30||Luxe hoef je niet te verwachten op asielschip MS Galaxy in het Westelijk Havengebied||Het mag ietwat chic klinken, asielzoekers die een half jaar mogen wonen op een cruiseschip in Amsterdam, maar van luxe is op de MS Galaxy geen sprake. Ja, er is een casino, winkeltjes, een ‘Moonlight Bar' met schitterend uitzicht op het water, een grillrestaurant en zelfs een sauna, maar alles is dicht. Het Zweedse schip is bovendien eerder een ferry te noemen – geen cruiseschip voor wekenlange vakanties naar tropische bestemmingen. Tot voor kort voer de Galaxy van Stockholm naar de Finse stad Turku, een reis van zo’n 10,5 uur. Verwacht dus geen ruime hutten, maar krappe vertrekken met een stapelbed, bankje en kleine douche- en toiletruimte, die twee asielzoekers zullen delen. Toch is dit een prima noodoplossing voor de vastgelopen asielopvang, vertelt wethouder Rutger Groot Wassink (Sociale Zaken en Vluchtelingen) tijdens een bezoek aan het schip – ook al heeft hij behoorlijk geaarzeld toen staatssecretaris Eric van der Burg het verzoek deed. “Amsterdam vangt nu al 2100 vluchtelingen en 2000 Oekraïners op, en deze opvang vereist een enorme inspanning. Maar we hebben allemaal de beelden gezien in Ter Apel, waar zelfs deze week weer mensen buiten moesten slapen, dus we vonden toch dat we dit moesten doen. Ook al vind ik kleinschaligere opvang eigenlijk beter.” Hoewel er in Velsen flink wat protest  was tegen de komst van een vergelijkbaar schip zegt Groot Wassink maar vijf mails van bewoners over de boot te hebben gekregen. “Drie van mensen die niet in Amsterdam wonen, die vonden het stom. En twee van Amsterdammers, die vroegen hoe ze konden helpen.” Vanaf maandag kunnen de eerste asielzoekers aan boord komen. In eerste instantie is er plek voor duizend mensen, voor een half jaar. Mocht dit goed gaan, dan kan het aantal mensen worden uitgebreid tot wellicht 1500 en kan het schip drie maanden langer blijven liggen – daarna moet de Galaxy weer de vaart in. Wie er komen te wonen, is nog onbekend. “We hebben alleen verzocht om geen veiligelanders met een overlastverleden te plaatsen, en niet te veel kleine kinderen, vanwege de veiligheid.” Pieter Deinum, locatiemanager van het Centraal Orgaan opvang Asielzoekers (COA), is ook content met het schip. De asielzoekers krijgen niet alleen veilig onderdak en dagelijks te eten, er is ook genoeg ruimte voor het COA om kantoor te houden – het huist nu in het gedeelte van het schip dat normaliter dienstdoet als zalencentrum. “Hier kunnen we bewoners intakegesprekken, taallessen en inburgeringscursussen geven.” Deinum laat ook de medische ruimte zien, een nette spreekkamer met alles erop en eraan, en ernaast verschillende behandelkamers. “Ik hoop dat hier vijf dagen per week een verpleegkundige of huisarts zal zijn.” Voor de leerplichtige kinderen wordt geregeld dat ze zo snel mogelijk naar een reguliere basisschool in de stad kunnen. In de vrije uurtjes kunnen ze hun hart ophalen in de speelruimte, waar een felkleurige ballenbak mét glijbaan en spelcomputers ze opwacht. “Ik vind dit echt een asielzoekerscentrum-plus.” Toch brengt zo'n asielschip behoorlijk wat uitdagingen met zich mee. De buitendekken zijn gesloten, de waterkant moest afgezet worden en er moesten rap trappetjes aan de kade worden gemaakt – het water is te gevaarlijk voor kinderen en asielzoekers die wellicht niet kunnen zwemmen. Daarnaast is de locatie, op het Westerhoofd direct naast de Tweede Coentunnel, nogal desolaat. In de wijde omtrek zijn alleen industrie, havenbedrijven en asfalt te zien. Aansluiting op het openbaar vervoer is er niet. “We hebben alles onderzocht, maar dit is echt de enige plek waar een schip van deze omvang kan liggen,” zegt Groot Wassink. “Het is een industriegebied dat relatief ver van de stad ligt. Qua locatie is het niet ideaal, al ben je ook weer zo in de Spaarndammerbuurt.” Om de asielzoekers toch een beetje bewegingsruimte te geven, worden er fietsen en pendelbussen geregeld, en wordt er momenteel een fiets- en voetpad aangelegd. “De afstand vind ik geen afbreuk doen aan de humanitaire omstandigheden. Het is sobere opvang. Maar het alternatief is veel slechter.”||https://www.parool.nl/amsterdam/luxe-hoef-je-niet-te-verwachten-op-asielschip-ms-galaxy-in-het-westelijk-havengebied~bd3962041/
2022-09-30||Forse strafeisen in 13Maracane voor voorbereiden liquidaties in Amsterdamse onderwereldoorlog||Volgens de officieren van justitie vormden de hoofdverdachten tot 2016 een professioneel opererende criminele organisatie waarvan de leden zich in wisselende samenstelling bezighielden met het ‘kieren’ of ‘nakken’ (liquideren) van rivalen. Ze werkten ‘el listo’ af, volgens justitie een dodenlijst. De groep beschikte door drugshandel over voldoende financiële middelen om de liquidaties te financieren. In het gehele dossier draait het om één daadwerkelijk gepleegde poging tot moord (in 2014 in Amsterdam-West) en zeven moordplannen die niet doorgingen – ‘hetgeen niet aan de verdachten te danken was’. “Elke moord of doodslag, op wie dan ook, schokt de samenleving ernstig: herdenkingsdiensten, stille tochten en discussieprogramma’s op televisie laten dat ook zien,” zeiden de officieren van justitie vrijdag in hun requisitoir. “Liquidaties in het openbaar zijn het lugubere gevolg van internationale drugshandel waarin Nederland helaas een prominente rol speelt.” ‘Patron’ Benaouf A. (38) stuurde volgens de aanklagers nota bene vanuit detentie de organisatie mee aan via een zogenoemde pgp-smartphone (‘pretty good privacy’) die hij daar stiekem had. Hij besliste ook mee over de prijs die voor een aanslag zou worden betaald. In de gevangenis zou hij ‘tattookillers’ voor aanslagen hebben gerekruteerd met wie hij daar had vastgezeten. Tegen ‘Ben’ eisen de aanklagers tien jaar cel bovenop de twaalf jaar die hij al uitzit voor zijn rol bij een liquidatie in 2012, aan het begin van de onderwereldvete die zeker zestien mensen het leven kostte. De zwaarste strafeis, van achttien jaar, is voor Hamid A., ‘Bugs’. Hij behoorde volgens de aanklagers tot ‘de harde kern’ van de moorddadige organisatie. Hij zou aanslagen hebben ‘aangejaagd’ en zelf betrokken zijn geweest bij een poging rivaal Samir Z. op te blazen op zijn scooter, waarop die met zijn broer reed. Nadat de – vooralsnog niet vervolgde – ‘leider’ van de groep Houssine A. alias ‘Karel’ in 2015 in Marokko was gearresteerd, nam Hamid A. het voortouw om de club bij elkaar te houden en ‘de neuzen dezelfde kant op te houden’. Hij stuurde de groep als plaatsvervanger aan. (‘We zijn een bedrijf. Mogen niet stilstaan. We moeten Karel er uit krijgen. We moeten (drugs) binnentrekken. We moeten mensen kieren’.) Een andere verdachte, Jeffrey S. (32), moet van de officieren van justitie twaalf jaar cel krijgen als Spanje instemt met zijn vervolging voor de voorbereiding van moorden in de Zuid-Spaanse badplaats Marbella. Zo niet, dan zou hij negen jaar moeten krijgen. “Jeffrey S. is van de categorie ‘u vraagt, wij draaien’. Hij levert wapens, kentekens en informatie en observeert doelwitten,” zeiden de aanklagers in hun requisitoir. In 2009 werd hij al veroordeeld voor poging tot doodslag en een wapenmisdrijf. “Ook S. heeft gedurende de behandeling van deze zaak op geen enkel moment empathie of spijt getoond.” Voor zelfverklaard ‘soldaat’ Abdelghafour L. (43), die ‘van alles regelde voor Benaouf A. en van de hoed en de rand wist’, willen de officieren vier jaar cel. Hij kreeg eerder al zes jaar voor zijn betrokkenheid bij de poging ‘Ben’ met een helikopter uit de gevangenis van Roermond te bevrijden. Voor Soufiane el H. (32) willen de aanklagers zes jaar cel omdat ook hij ‘een cruciale rol’ speelde. Ab el H. (39) en Jalal L. (32) moeten respectievelijk anderhalf en twee jaar cel krijgen voor hun veel kleinere rollen. De advocaten houden maandag, woensdag en donderdag hun pleidooien. De rechtbank doet op 7 december uitspraak.||https://www.parool.nl/amsterdam/forse-strafeisen-in-13maracane-voor-voorbereiden-liquidaties-in-amsterdamse-onderwereldoorlog~b1c8a556/
2022-09-30||Politie werkt aan lint met QR-code voor informatie over incidenten||De politie merkt dat mensen behoefte hebben aan een ‘laagdrempelige en simpele manier’ van contact met de politie, omdat de huidige communicatiemogelijkheden als complex worden ervaren, schrijft de politie op Instagram. Daarom ontwikkelt de politie Amsterdam een ‘digitale omgeving’ met daarop informatie over incidenten. Mensen kunnen op dat portaal komen door een QR-code te scannen die op het politielint op de plaats van het incident is gedrukt. Andersom kunnen passanten via het portaal ook informatie met de politie delen, bijvoorbeeld rond een getuigenis of behoefte aan slachtofferhulp. “De ontwikkeling staat echt nog in de kinderschoenen, er is nog niets concreets,” licht een politiewoordvoerder toe. “We zijn nu aan het inventariseren wat mensen zouden willen weten.” Daarvoor heeft de politie een enquête uitgezet. De politie is ook bezig met de ontwikkeling van een app, waar live incidenten op worden gemeld. Zo weten passanten of een incident gevolgen heeft voor het openbaar vervoer en zien ze naar welke verdachte de politie op zoek is.||https://www.parool.nl/amsterdam/politie-werkt-aan-lint-met-qr-code-voor-informatie-over-incidenten~b335cb46/
2022-09-30||Gemeente Amsterdam gaat in hoger beroep over verplaatsen demonstranten||Burgemeester Halsema heeft met de hoofdofficier van Justitie en de politiechef (die samen de driehoek vormen) besloten om hoger beroep in te stellen tegen de uitspraak. In haar brief aan de gemeenteraad schrijft Halsema dat ‘bestuurlijke verplaatsing op basis van een noodbevel’ een belangrijk instrument is voor de driehoek om ‘ernstige wanordelijkheden’ te bestrijden. Daarbij voert Halsema ook aan dat de ‘capaciteit van de strafrechtketen ontoereikend is om actievoerders individueel te kunnen aanhouden’. Mede vanwege dit gebrek stelt de gemeente dat ze ‘bestuurlijk verplaatsen beschouwt als een noodzakelijke en proportionele handelwijze’. Vanwege de uitspraak van de rechter staakt Halsema, tot de uitspraak van de Raad van State, het bestuurlijk verplaatsen van demonstranten. Tijdens een demonstratie op 18 september 2020 blokkeerden Extinction Rebelliondemonstranten de Zuidas in protest tegen het in hun ogen falende klimaatbeleid. Halsema besloot al binnen enkele minuten de demonstratie te beëindigen. De politie beval de demonstranten te vertrekken, maar daar gaven zij geen gehoor aan. Halsema gaf een noodbevel af uit vrees voor verkeersproblemen en ernstige wanorde. De demonstranten moesten vertrekken, anders zouden ze door de politie met bussen worden verplaatst. Zo’n 150 mensen hielden voet bij stuk. Zij werden in bussen gezet en naar een sportpark in Noord vervoerd. De meesten hebben zo’n 1,5 uur in de bussen opgesloten gezeten. Zeker één demonstrant zei in de rechtbank dat hij niet naar het toilet mocht van de politie. De rechtbank in Amsterdam oordeelde op 30 augustus dat het noodbevel van de gemeente wettig was, maar dat het geen wettelijke grondslag geeft voor wederrechtelijke vrijheidsberoving. Die grondslag is op basis van artikel 5 van het Europees Verdrag voor de Rechten van de Mens wel nodig. Berend Roorda en Jan Brouwer, universitair hoofddocent en hoogleraar Rechten aan de Rijksuniversiteit Groningen, geven in het juninummer van juristenblad Ars aequi de gemeente met haar huidige motivering weinig kans op succes met het hoger beroep. ‘Volgens artikel 175 van de gemeentewet mag in een noodbevel niet worden afgeweken van de grondwet. Bestuurlijke verplaatsing is in wezen tijdelijke vrijheidsontneming op last van de burgemeester. Waarom burgemeesters dan denken hun heil te kunnen zoeken in dit artikel is voor ons een raadsel.’||https://www.parool.nl/amsterdam/gemeente-amsterdam-gaat-in-hoger-beroep-over-verplaatsen-demonstranten~b7abcd1c/
2022-09-30||Neymar is een lul, met zijn steun voor Bolsonaro, maar wat een speler tegelijkertijd||Omdat dit vooral een voetbalcolumn is, zal ik Neymar niet beoordelen op zijn politieke overtuiging, hoewel hij zijn steun heeft uitgesproken voor de extreemrechtse Bolsonaro, de president die zondag hopelijk niet wordt herkozen. Daarvoor heeft hij er te veel een zootje van gemaakt met zijn covidbeleid dat 600.000 levens kostte. Donderdag maakte Neymar op Tiktok zijn steun bekend dus de voetballer wist goed wat hij deed met de verkiezingen op een afstand van drie dagen. Een lul is hij wel maar wat een speler tegelijkertijd. Zelden is hij zo in vorm geweest, niet zo verwonderlijk met het WK in aantocht. Calculerende voetballers zullen in Qatar in vorm zijn. Opeens hoorden we niks meer over de verjaardag van Neymars zus. Brazilië is een flinke favoriet. Ze verloren de laatste drie jaar alleen twee keer van Argentinië. Het elftal van Messi is drie jaar ongeslagen en dus nog een iets grotere favoriet, hoewel Brazilië de betere spelers heeft. Achterin Marquinhos en Silva, een centraal midden met Casemiro en de geweldige Paqueta en voorin, behalve Neymar, Vinicius en Richarlison. Antony mag honderd miljoen waard zijn, vóór hem ziet hij bijvoorbeeld Jesus, Firmino en Raphinha. Argentinië is ouder, maar Messi is zo gedreven om Maradona te pakken dat een Argentijnse wereldtitel verre van onwaarschijnlijk is. We hebben genoeg Europese interlands gezien deze week om vast te stellen dat er op dit continent weinig sprake is van topvorm. Portugal heeft een formidabele selectie maar om de een of andere reden willen ze Ronaldo blijven opstellen, wat een titel danig in de weg zit. Spanje heeft een voorhoede van Torres, Morata en Sarabia, een mooi rijtje van tekortschieten. Kijkend naar al die matige wedstrijden deze week op het Europese continent is de conclusie gewettigd dat Nederland qua talent achterblijft bij sommige teams, maar dat wij beschikken over de beste coach en dan reken ik Zuid-Amerika ook mee. Toch een waarschuwing voor Senegal: ze hebben twee jonge, talentvolle spelers die Sarr heten, een vleugelspits, I. Sarr en een middenvelder sinds juni bij Spurs, P. M. Sarr, maar ja, Conte. Die geeft hem geen speeltijd tot nu toe. Een van de betere keepers op doel, Mendy en twee sterren Koulibaly en Mané. Ze wonnen de Afrika Cup met saai voetbal en weinig doelpunten. Een solide elftal, dat wel. Ik zou een gelijkspel in de openingswedstrijd niet als een diepe teleurstelling opvatten. Zijn landen als Argentinië, Brazilië en Frankrijk afhankelijk van de vorm van de grote spelers, bij ons zit de doorslaggevende factor op de bank met een blocnote op zijn knieën. Tot slot Duitsland. ‘Hansi Flick zet de deur naar Hummels op een kier,’ zag ik in L’Équipe. Dat is niet verbazingwekkend. Hummels en Süle speelden een dijk van een wedstrijd tegen Manchester City en die Rüdiger is altijd suspect. Of Duitsland zich kan verheffen uit het dal van Wembley waarin ze Engeland toestonden terug te komen na een 0-2 achterstand tot 3-2 (net voor tijd 3-3), hangt af van de vorm van Bayern München. Duitsland is een ‘toernooi-elftal’ zeggen de mensen. Vaak bleek het zo te zijn. Ze hadden dan wel de beschikking over Seeler, Müller, Rummenigge, Klose, Klinsmann of Völler. Vergeleken met hen is Werner een verschrikking. Luister onze Ajaxpodcast Branie:||https://www.parool.nl/sport/neymar-is-een-lul-met-zijn-steun-voor-bolsonaro-maar-wat-een-speler-tegelijkertijd~baaa34d5/
2022-09-30||Raad blokkeert coffeeshopverbod voor buitenlandse toeristen, maar Halsema geeft de moed nog niet op||Het was niet moeilijk om te zien dat de eerste lockdown in de zomer van 2020 voorbij was: er stonden direct weer lange rijen Franse en Duitse bezoekers bij de coffeeshops in de binnenstad. Voor binnenstadbewoners was het over met de rust. Om het wiettoerisme terug te dringen, de overlast in de binnenstad aan te pakken en vooral meer grip op de drugsmarkt te krijgen, kwam burgemeester Femke Halsema begin 2021 met het voorstel om buitenlandse bezoekers te weren uit de Amsterdamse coffeeshops. Dit zou moeten gebeuren door te handhaven op een bestaande landelijke maatregel: het zogeheten ingezetenencriterium. Een meerderheid van de gemeenteraad, onder aanvoering van D66 en GroenLinks, was direct tegen. De voornaamste bezwaren: meer illegale handel, kansarme jongeren die hierdoor in de drugscriminaliteit zouden rollen – en daarbij was het de vraag of het werkelijk de stroom toeristen zou indammen. De PvdA zette de deur nog op een kier: als handhaving mogelijk zou zijn, zou de partij Halsema steunen. Donderdag zette raadslid Fatihya Abdi echter een streep door die optie, door te zeggen dat Halsema ‘onvoldoende garanties’ kan bieden. VVD, CDA en JA21 bleven over als voorstanders. Betekent dat na anderhalf jaar het einde van het plan, of weet Halsema de raad alsnog voor zich te winnen? Al decennia is er discussie over coffeeshops in Amsterdam. Wijlen burgemeester Eberhard van der Laan wilde in 2012 criminele inmenging tegengaan en een ‘kleinschalige, transparante branche’ creëren. Hij durfde een koopverbod voor toeristen niet aan ‘vanwege zeer negatieve ervaringen’ met straatdealers. Wel was hij voornemens in de binnenstad en rondom scholen 70 van de 215 coffeeshops te sluiten. Maar door de verdere groei van het toerisme werd de vraag naar wiet en hasj de afgelopen jaren alleen maar groter. Volgens onderzoeksbureau Breuer & Intraval bezochten drie van de negentien miljoen toeristen vijf à zes maal een coffeeshop in 2018. Een precoronaschatting van de jaaromzet van de 166 coffeeshops in de stad – bijna een derde van het Nederlandse totaal – komt uit op minimaal honderd miljoen euro. Btw betalen hoeft niet, omdat cannabis officieel verboden is. Het zorgt ervoor dat de burgemeester, gesteund door de politie en openbaar ministerie, tot de conclusie is gekomen dat de Amsterdamse cannabismarkt oncontroleerbaar groot is geworden en een voorportaal is voor zwaardere criminaliteit. Coffeeshops zouden criminele ontmoetingsplaatsen zijn, dekmantels voor drugshandel en onderdeel zijn van witwaspraktijken. Hoeveel en welke coffeeshops banden hebben met criminele netwerken, is niet bekend. Donderdag boog de raad zich er andermaal over. Halsema bestreed dat meer jongeren in de criminaliteit komen en zei dat de straathandel niet per se hoeft toe te nemen. In haar eerdere woorden: “Alle argumentatie is bewijs uit het ongerijmde. Dat geldt voor hun argumentatie én voor die van mij.” Maar GroenLinks, D66, Partij voor de Dieren, Volt, SP en Forum voor Democratie hielden voet bij stuk. Wel kwamen de partijen met alternatieve voorstellen om Halsema tegemoet te komen: een door coffeeshops te ondertekenen convenant, verplichte inzage in de financiën van coffeeshops, een reclameverbod voor cannabis in alle winkels en een algeheel blowverbod in de openbare ruimte. Volgens de burgemeester is het ‘winst’ dat deze partijen met haar meedenken in het ‘meerkoppige’ probleem. Overtuigd is ze nog niet: “Bedankt voor de bereidheid, maar ik denk dat de gesuggereerde oplossingen zich niet verhouden tot het probleem.” Het is Halsema die een plan voor ogen heeft, doordacht met de politie en het openbaar ministerie, en daar niet van wil afwijken, ondanks gebrek aan steun van de raad én het college. Hoogstwaarschijnlijk komt ze binnenkort in een brief terug op de voorgestelde plannen voor het ingezetenencriterium. Bovendien komt de burgemeester begin volgend jaar samen met wethouder Sofyan Mbarki (Aanpak Binnenstad) met nieuwe maatregelen om het toerisme te beteugelen. De kans om het coffeeshopverbod voor toeristen daar te benoemen, zal ze ook niet onbenut laten. Haar woorden donderdag aan het einde van het debat waren in die zin veelzeggend: “Even goede vrienden, maar wij laten het i-criterium gewoon sudderen in uw hoofd.”||https://www.parool.nl/amsterdam/raad-blokkeert-coffeeshopverbod-voor-buitenlandse-toeristen-maar-halsema-geeft-de-moed-nog-niet-op~b55557b7/
2022-09-30||De ‘Omgekeerde Supermarkt’ krijgt een permanent filiaal om voedsel in te zamelen||Door de coronapandemie, stijgende energieprijzen en hoge inflatie zijn meer mensen afhankelijk geworden van de Voedselbank. En het worden er zeer waarschijnlijk nog meer, zeker nu de Voedselbank wegens de stijgende kosten voor levensonderhoud de drempel voor het krijgen van een voedselpakket heeft verlaagd. Ondertussen lopen de donaties bij de Voedselbanken terug. Supermarktketens hebben maatregelen genomen tegen voedselverspilling, waardoor er minder over blijft voor de voedselbanken. Zij kunnen de vraag daardoor simpelweg niet aan. Studentenorganisatie Knappe Koppen, die zich bezighoudt met het koppelen van studenten aan (start-up)bedrijven, bedacht daarom een simpel concept: de Omgekeerde Supermarkt. Geen levensmiddelen kopen, maar doneren. De gedoneerde producten komen vervolgens via de Voedselbank terecht bij mensen die ze hard nodig hebben. Afgelopen december opende de Omgekeerde Supermarkt een pop-upstore in het centrum van Amsterdam. Die was slechts drie dagen open, maar bleek een daverend succes: er werden twee vrachtwagens vol aan donaties ingezameld en de pop-up genereerde aandacht voor de Voedselbank en haar groter wordende probleem. Vanwege het grote succes en de positieve geluiden van Amsterdammers, besloot Knappe Koppen in samenspraak met de Voedselbank door te pakken, vertelt Bram Oskam, een van de initiatiefnemers. “De Voedselbank gaf aan dat zij juist in deze tijd steeds meer mensen hebben die afhankelijk worden van de voedselpakketten. We hebben toen samen met de Voedselbank en gemeente Amsterdam gekeken naar de mogelijkheden.” De organisatie begon een crowdfundingactie om genoeg geld op te halen om een permanent filiaal openen. Een pand is inmiddels gevonden – in de Czaar Peterstraat – en het contract voor de komende twee jaar is getekend. De kosten voor het eerste jaar zijn zelfs al gedekt, vertelt Oskam. “We hebben meegedaan aan een pitchwedstrijd van de gemeente Amsterdam, Studio Binnenstad, en die hebben we gewonnen. Dat leverde mooie financiële steun op. Bovendien heeft de gemeente ons ook geholpen met advies en het vinden van een locatie.” Met het geld van de crowdfundingactie wil Knappe Koppen het pand ook na het eerste jaar huren en voorzien van water, gas en licht. Ook wordt het geld ingezet om de vrijwilligers die de supermarkt draaiende houden te voorzien van een kopje koffie. De initiatiefnemers hopen op termijn in het pand ook een kleine koffiebar te kunnen openen en werken daarvoor samen met Moyee Coffee, een producent van ‘eerlijke koffie uit eigen land’. Oskam hoopt dat de koffiebar ook een ontmoetingsplek wordt, waar mensen samenkomen met de missie en het verhaal van de Omgekeerde Supermarkt. De opbrengst van de koffiebar gaat naar de Voedselbank. Momenteel wordt er verbouwd en hard gewerkt om het pand klaar te krijgen voor de feestelijke opening. Die zal naar alle waarschijnlijkheid half november zijn. “Maar,” lacht Oskam, “je weet hoe het gaat met verbouwingen, dus pin me er niet op vast. Wat zeker is, is dat de Omgekeerde Supermarkt er komt.” En Knappe Koppen zal er alles aan doen om te zorgen dat TKRAMREPUS ook blijft.||https://www.parool.nl/nederland/de-omgekeerde-supermarkt-krijgt-een-permanent-filiaal-om-voedsel-in-te-zamelen~b574a0ee/
2022-09-30||Inflatie stijgt naar weer een nieuw record: hoe kan dat, en stijgen de prijzen nog verder?||In één woord: de gasprijs. Nederland is voor zijn energie veel meer van gas afhankelijk dan veel andere landen. Zowel voor koken en verwarmen als voor elektriciteitsopwekking. Dat komt omdat wij altijd de beschikking hadden over goedkoop Gronings gas. Nu dat niet meer beschikbaar is, moeten we het importeren en dat gaat tegen de hoofdprijs. Andere landen gebruiken meer kolen en olie of kernenergie. Die zijn ook in prijs gestegen, maar niet zoveel als gas. Daar speelt de hoge energieprijs ook een belangrijke rol bij. Voor het bakken van een brood bijvoorbeeld is ook energie nodig. Dure energie maakt dus het brood duurder. Dat geldt ook voor de productie van staal of kunstmest, waarvoor veel energie nodig is. Als de autofabrikant meer voor staal moet betalen zal de auto duurder worden. En de boer die meer voor zijn kunstmest moet betalen zal ook meer voor zijn oogst moeten krijgen, dus voedsel wordt duurder. Deze prijsstijgingen sijpelen dus langzaam door in het inflatiecijfer. Bij de bepaling van de inflatie wordt niet gekeken naar de prijsstijging van staal, maar wel naar de prijsstijging van auto's. Dan heb je in ieder geval geen last van de hoge benzineprijzen en dat scheelt zeker. Het is waar dat niet iedereen met een inflatie van 17 procent te maken heeft. Wie een vast contract heeft voor energie merkt bijvoorbeeld nog niets van de hoge energieprijzen. En wie in een goed geïsoleerd huis woont zal ook minder extra betalen dan iemand in een tochtig huis. Maar immuun voor inflatie is in principe niemand, want vrijwel alles wordt duurder. Dat betekent niet dat iedereen evenveel last heeft van de inflatie. Voor lage inkomens zijn de prijsstijgingen een groter probleem dan voor mensen die veel verdienen. Ouderen met alleen AOW geven een veel groter deel van hun inkomen uit aan energie en boodschappen dan iemand die een ton verdient. Dus als de boodschappen duurder worden moet de oudere direct bezuinigen op andere uitgaven, of minder boodschappen doen. Iemand die een ton verdient kan normaal gesproken geld sparen. Als de boodschappen duurder worden betekent het voor een grootverdiener dat ze misschien wat minder sparen, maar niet dat ze moeten bezuinigen op hun uitgaven. De verwachting is dat de inflatie in de loop van volgend jaar gaat zakken. Het Centraal Planbureau rekent voor heel volgend jaar op een inflatie van 2,6 procent, tegen 9,9 procent dit jaar. Tenminste: als de gasprijs niet verder stijgt. En dan is het prijsplafond voor de energierekening nog niet meegerekend. Dat scheelt huishoudens wel 2000 euro gemiddeld, heeft de Rabobank berekend. Ook andere maatregelen van het kabinet moeten de inflatie omlaag duwen om het verlies aan koopkracht deels te compenseren. Het bekende rijtje van korter douchen, de verwarming lager zetten en het huis isoleren helpt in ieder geval. Maar meer inkomen helpt natuurlijk ook. De vakbonden spreken steeds grotere loonstijgingen af in nieuwe cao’s. En het minimumloon gaat omhoog. De overheid trekt zo'n 24 miljard uit voor lastenverlichting. Daar moeten vooral de laagste inkomens van profiteren. Die houden zelfs wat geld over volgend jaar is de verwachting. Maar de gevolgen van de inflatie helemaal compenseren zal niet lukken, we worden collectief armer dit jaar.||https://www.parool.nl/nederland/inflatie-stijgt-naar-weer-een-nieuw-record-hoe-kan-dat-en-stijgen-de-prijzen-nog-verder~b46dfb79/
2022-09-30||Geen regiovervoer naar Amsterdam Centraal in groot deel van 2024||In deze periode stoppen de bussen uit de regio bij de metrohaltes in Amsterdam-Noord. Het gaat onder meer over de buslijnen naar Purmerend en Edam. Het GVB laat weten dat enkele bussen tot station Noorderpark, en andere tot station Noord rijden. De precieze invulling is nog onderwerp van gesprek. Of de omleiding van de bussen naar de stations in Noord zal leiden tot drukkere metro’s wordt op dit moment ook onderzocht. Het GVB kijkt of de frequentie van metro 52 kan worden opgehoogd tot tien ritten per uur. Deze eventuele verhoging zal niet ten koste gaan van de overige metrolijnen. In tegenstelling tot de regiobussen ondervinden de GVB-bussen geen hinder van de werkzaamheden. Zij worden via de Kattenburgerstraat en de Piet Heinkade omgeleid in de richting van Centraal Station. Chris Vonk van reizigersorganisatie Rover noemt de genomen maatregelen ‘spijtig’, maar heeft er ook begrip voor. “Als het nodig is voor de herinrichting van de Oostertoegang is het niet anders. Het is wel vervelend dat reizigers vaker moeten overstappen.” Rover houdt tijdens de ingrepen de vinger aan de pols, aldus Vonk. De gemeente neemt verder de fietsroute tussen het IJ en de Geldersekade op de schop. Dit stuk is een van de drukste fietsverkeersaders van de stad: er gebeuren relatief veel ongelukken en fietsers en voetgangers ervaren het gebied als onveilig. Daarom voert de gemeente hier van maart 2023 tot september 2024 werkzaamheden uit. De Oostertoegang en de Odebrug (die de Prins Hendrikkade met de Oosterdokskade verbindt) wordt eenrichtingsverkeer richting het IJ. De ingrepen zijn onderdeel van de gemeentelijke ‘Agenda Amsterdam Autoluw’ waarmee de stad in de publieke ruimte fietsers en voetgangers meer plaats wil geven.||https://www.parool.nl/amsterdam/geen-regiovervoer-naar-amsterdam-centraal-in-groot-deel-van-2024~b37d06af/
2022-09-30||Waarom zijn empanada’s hier zo populair en waar in de stad eet je ze? ‘Nederlanders dippen ze graag in een sausje’||Decennia betekende Argentijns eten in Amsterdam biefstuk met friet in een steakhouse, zittend op banken met koeienhuid tussen veel hout, klapdeuren en andere cowboy-attributen. Argentinië staat dan wel bekend om de kwaliteit en kwantiteit van haar rundvlees, verder is er weinig Argentijns aan de steakhouses: het fenomeen ontstond begin jaren tachtig in Amsterdam, met themarestaurantketen Los Gauchos (sinds 1976) en vele navolgingen als Pampa Argentina (sinds 1978) en El Rancho (sinds 1981). Eerst nog nieuw en avontuurlijk voor Amsterdammers – restaurantrecensent Eric Esurio schreef in Het Parool in 1977: ‘voor dat vlees en voor de Zuid-Amerikaanse sfeer zijn […] vrijwel alle aanwezige Nederlanders hierheen gekomen’ – inmiddels zijn het toch vooral toeristenplekken. Amsterdammers zijn ondertussen op een nieuwe Argentijnse eettrend gedoken: empanada’s. De flapjes gebakken of gefrituurd gevuld deeg, genoemd naar het werkwood empenar (inpakken of inwikkelen), vind je over heel Zuid-Amerika (zie kader), maar geen land staat er zo bekend om als Argentinië. De bekendste versie met rundvlees is zelfs opgenomen als cultureel erfgoed door het Argentijnse Ministerie van Cultuur. Hoewel niet helemaal nieuw in Amsterdam – in 1978 stond de empanada criolla al op het menu van steakhouse Pampa Argentina – liggen ze de afgelopen jaren op steeds meer plekken in de stad: in musea, bioscopen, op (food)festivals en in empanadawinkels, veelal gerund door Argentijnse Amsterdammers. Zo is er sinds 2016 het populaire Baires op de hoek van de Bilderdijkkade en het Kwakersplein, en inmiddels ook op de Linnaeusstraat, gerund door Michiel Simon en Daniel Sauta – die in 1999 al voorloper Papas empanadas oprichtte. De Baires empanada’s liggen onder andere bij Stach, Cinecenter, het Allard Pierson en Drupa Coffee Roasters. Een andere favoriet in de stad is La Reinita op de Westerstraat en Van Hallstraat, van Deby Manassero en Sandro Romano. Zij, Argentijnse, studeerde gastronomie en patisserie in Buenos Aires en werkte vijfentwintig jaar in professionele keukens in Argentinië, Italië en Spanje; hij, Italiaan, runde een wijnbar en restaurant in Udine. Ze kwamen ruim tien jaar geleden naar Amsterdam en leerden elkaar kennen in de Bierfabriek op het Rokin. “Toen ik net ons eerste kind had gekregen zat ik thuis en begon ik te denken aan het empanadarecept van mijn opa,” vertelt Manassero. “Om te kijken of het zou aanslaan, maakten we er vijfhonderd voor Koningsdag, die we voor de deur van ons huis in de Jordaan verkochten. Het werd een groot succes, dus toen er later een winkelpand op de Lindengracht vrijkwam, zijn we voor onszelf begonnen, in 2018.” Vervolgens verhuisden ze naar de Westerstraat en openden ze een tweede zaak op de Van Hallstraat. Op het menu staan dertien soorten empanada’s en Argentijnse pizza’s, facturas (zoete broodjes), sandwiches en ijs. In de winkels is ook een ruime keuze aan Argentijnse wijnen, mate, dulce de leche en alfajores (dé Argentijnse koekjes, tevens lievelings van koningin Máxima). “De keuken en productkeuze zijn in handen van Deby, zij heeft de kennis en ervaring. Ik doe de wijn en maak koffie, want dat kunnen Italianen toch echt beter,” grinnikt Romeno. Manassero is ondertussen bezig met de klassieke empanada de carne, ook wel empanada criolla. “In Argentinië gaat er vaak reuzel of boter door het deeg, maar hierin zit alleen bloem, water en olie – het deeg is helemaal vegan dus.” Op elke cirkel deeg schept ze een ijslepel vleesvulling, van gehakt, ui, kruiden, gekookt ei en één groene olijf. Ze duwt het deeg dicht en vouwt de randjes om. “Je vouwt ze afhankelijk van de vulling op verschillende manieren dicht, zodat je ze later kunt herkennen.” Uiteraard zijn er de Argentijnse klassiekers, met pollo picante, jamon y queso en humita (maïs), maar ook eigen creaties, zoals chorizo, confit de canard met dadels en gekaramelliseerde ui, en roquefort met walnoten en pruimen. Romano: “Fransen bestellen bijna altijd de canard en roquefort. Italianen en Spanjaarden kiezen eerder de caprese – ook een klassieker in Argentinië, waar je heel veel Italiaanse invloeden in de keuken hebt – en de champignons met truffel. Argentijnen gaan juist vaak voor de klassiekers, net als Nederlanders, die ze kennen van hun reizen naar Argentinië.” Dat laatste verklaart deels de populariteit van de empanada’s, denkt het stel. “Er zijn veel Latijns-Amerikaanse expats in Amsterdam, maar we hebben ook veel Nederlandse klanten, die veel reizen en altijd nieuwsgierig zijn om nieuwe dingen te proeven. Daarbij zijn empanada’s makkelijk op straat te eten, niet duur en ze lenen zich goed voor verschillende vullingen – we hebben ook vegetarische en vegan versies. En met een salade of kop soep erbij heb je een volledige maaltijd,” aldus Manassero. Ook typisch Nederland: de wens voor een sausje erbij. Bij de meeste empandaplekken kun je een bakje chimichurri krijgen: een saus of marinade van olijfolie, azijn en kruiden die per regio in Argentinië verschilt en vooral bij geroosterd vlees wordt gegeten. “Wij verkopen het wel, maar raden het af om bij empanada’s te eten. Het is zonde van de vulling, die is precies sappig en vettig genoeg, je hoeft hem niet in nog meer olie te dopen. Maar ja: Nederlanders houden van dippen,” aldus Romano. Manassero schuift het versgevouwen deeg de oven in. “In het noorden frituren ze de empanada’s ook wel, maar in Buenos Aires, waar mijn familie vandaan komt, bakken we ze meestal in de oven.” Na tien minuten komen ze er goudbruin uit. De eigenaren pakken er elk een als ontbijt. Romano: “Je hebt mensen die een pizzeria of broodjeszaak hebben en geen háp van hun eigen pizza of broodje meer kunnen zien. Hebben wij geen last van: we eten ze hier en thuis heel regelmatig.”||https://www.parool.nl/ps/waarom-zijn-empanada-s-hier-zo-populair-en-waar-in-de-stad-eet-je-ze-nederlanders-dippen-ze-graag-in-een-sausje~ba6b096d/
2022-09-30||Een week waarin Amsterdam vooral veel vond van kwesties búiten de stadsgrens||Het is dan wel de Republiek Amsterdam, maar je kunt moeilijk volhouden dat raadsleden de wereld buiten Amsterdam niet interessant vinden. Want wie de raadsvergaderingen deze week volgde ging op wereldreis. Het ging over Dubai als drugsbestemming, er waren analyses over de huidige situatie op het slagveld in Oekraïne en GroenLinks diende raadsvragen in over hoe ‘toenemende protesten in Iran een katalysator kunnen zijn voor vrouwen en andere minderheden zoals Koerden in Iran’. En ook buiten de raadsvergaderingen trok de Amsterdamse politiek over de eigen stadsgrens. Een meerderheid van de gemeenteraad deed een oproep aan Den Haag om te stemmen vóór de vernieuwing van de transgenderwet. Het was onder meer bedoeld als steunbetuiging aan de grote trans en intersekse gemeenschap in Amsterdam. Een ander motief was de Amsterdamse VVD zich uit te laten spreken; landelijk schoof de VVD namelijk richting een tegenstem. Fractievoorzitter Claire Martens hapte niet. Zij vond dat Amsterdam moest stoppen zich steeds maar uit te spreken over zaken waar ze niet over gaan en zei niet of ze voor of tegen was. Ze zal gefronst hebben toen een dag later ook het college met een persbericht kwam waarin het de oproep van de raadsleden herhaalde. Het effect van beide acties was nihil. De partijen die tekenden en het college hebben landelijke vertegenwoordiging die namelijk precies hetzelfde vindt. Het was niet de enige steunbetuiging van het college. Op het Eye Filmmuseum werd deze week het beeld van de Iraanse Mahsa Amini geprojecteerd, de 22-jarige vrouw die overleed nadat zij was opgepakt door de zedenpolitie omdat ze haar hidjab niet naar overheidsnormen had omgewikkeld. Een solidariteitsactie richting de vrouwen die strijden voor vrijheid en gelijke rechten. Daarvan kun je zeggen: welk effect heeft dat nou? Maar tegelijkertijd is het in tijden van oplevend nationalisme in Europa en politici wereldwijd die de emancipatiestrijd van vrouwen ondermijnen, belangrijk dat een stad zich expliciet blijft uitspreken voor vrijheid en tolerantie, over de eigen grenzen heen. Daarnaast is de solidariteitsactie geloofwaardig vanuit dit college. Wie het burgemeesterschap van Halsema volgt kan niet anders dan constateren dat ze zij aan zij staat met elke vrouw in de stad die haar vrijheid bevecht. Van Lale Gül, die ze hielp een woning te vinden, tot het opzetten van vrouwennetwerken en het aandacht vragen voor het online shamen van vooral jonge meiden. Uit stadsdeel Nieuw-West kwam deze week ook een prachtig voorbeeld. Twintig jonge meiden kregen daar de sleutel van hun eerste huurwoning in een gezamenlijk blok. Meiden die vanuit een eigen, veilige plek aan hun toekomst kunnen werken. Het laat zien: ook in Amsterdam strijden vrouwen voor hun vrijheid – maar dan met een stadsbestuur dat naast ze staat. Politiek verslaggever Tim Wagemakers belicht in Republiek Amsterdam een politiek onderwerp uit de stad. Reageren? t.wagemakers@parool.nlLuister ook eens naar onze podcast Amsterdam wereldstad:||https://www.parool.nl/amsterdam/een-week-waarin-amsterdam-vooral-veel-vond-van-kwesties-buiten-de-stadsgrens~b5b386c8/
2022-09-30||Ministers doen aangifte tegen FvD-Kamerlid om foto met nazivlag||“We moeten een grens stellen,” zegt Van Gennip. Ze denkt dat Van Houwelingen vervolgd kan worden voor smaad dan wel voor laster. Ministers Ernst Kuipers en Karien van Gennip toonden zich eerder al geschokt na een tweet van Forum voor Democratie-Kamerlid Pepijn van Houwelingen. Die plaatste op Twitter een foto waarop het lijkt of minister Kuipers een vlag met een hakenkruis hijst. Op de foto is ook minister Van Gennip te zien. Het beeld was gefotoshopt. Kuipers was kort daarvoor te zien op een foto waarop hij de vlag van de Sustainable Development Goals (SDG’s) hijst. Dat beeld had hij zelf gedeeld op Twitter. De door de VN vastgestelde SDG’s zijn werelddoelen voor duurzame ontwikkeling, die een eind moeten maken aan extreme armoede, ongelijkheid en klimaatverandering. De doelen zijn ook omarmd door het kabinet. Bij de gefotoshopte afbeelding – waarop de echte foto te zien was naast de foto met nazivlag – schreef Van Houwelingen: ‘de façade en de werkelijkheid’. Kuipers en Van Gennip spraken eerder van ‘een nieuw dieptepunt in de bejegening van bestuurders en politici’. Kuipers zegt nu: “We hechten aan de vrijheid van meningsuiting. Maar er zijn grenzen. We schrokken van die tweet. En als je weet van het verleden in ons land, dan weet je dat we hier niet mee geassocieerd willen worden.” Van Gennip voegt daaraan toe: “We doen dit als persoon. We hebben de ministerraad geïnformeerd, dat is belangrijk te zeggen.” Ze wil daarmee het onderscheid benadrukken tussen aangifte doen als burger en als minister. D66-fractievoorzitter Jan Paternotte zei eerder een klacht in te dienen bij het College van onderzoek integriteit van de Tweede Kamer, ‘om te zorgen dat dit niet ongestraft blijft’. De stap om aangifte te doen, lijkt onderdeel van een nieuwe omgang van het kabinet met Forum voor Democratie. Bij de Algemene Politieke Beschouwingen liep het voltallige kabinet al weg, toen Forum-leider Thierry Baudet suggereerde dat minister Sigrid Kaag in haar studententijd is gerekruteerd als spion.||https://www.parool.nl/nederland/ministers-doen-aangifte-tegen-fvd-kamerlid-om-foto-met-nazivlag~b224fb14/
2022-09-30||De Woonboot van het Jaar is van Noorderling Martien Rademakers (42)||“Dat kan je wel zeggen, ik was onwijs gespannen.” “De naam heeft niets met het woordje ark te maken. De Aracana is de Latijnse naam voor de koffervis, ook wel bekend als doosvis, een onwijs leuk visje dat aan het koraal knabbelt. Zowel in vorm als in kleur deed het ontwerp van de woonboot me denken aan dat visje.” “Ik ben inderdaad geen professional, maar ik was ook niet helemaal bleu hoor; ik had wel wat timmer- en bouwervaring. YouTubefilmpjes en een bevriende architect hebben me erg geholpen. Om het te kunnen doen, heb ik mijn baan in de offshore opgezegd, en nu, drieënhalf jaar later, is de boot af, en werk ik weer in de offshore, met windmolens.” “Nee, hij is 350 vierkante meter, maar we wonen er met negen mensen: wij vieren als gezin, twee mensen in een separaat appartement, en een gevlucht Oekraïens gezin op de benedenverdieping.” “De verwarmingsinstallatie was een klus van vier maanden, voltijds, maar het meest trots ben ik op de hele werkwijze. Als de ervaren jongens met wie ik werkte zeiden: dat doen we altijd zo, zei ik: we doen het anders, het kan beter. Zo ben ik vernieuwend bezig geweest.”||https://www.parool.nl/ps/de-woonboot-van-het-jaar-is-van-noorderling-martien-rademakers-42~be78887c/
2022-09-30||Kabinet wil dat waakhond sneller onderzoek doet naar Ongehoord Nederland: ‘Er is heel veel onrust’ ||Afgelopen maand ontstond onrust nadat er in het programma Ongehoord Nieuws van omroep Ongehoord Nederland zonder enige context filmpjes werden vertoond van willekeurige zwarte mensen die witte mensen in elkaar slaan. Er werd gesproken over ‘negers die blanken in elkaar slaan’. Bij de Ombudsman van de NPO regende het klachten over racisme. Het Commissariaat voor de Media wilde de uitzending meenemen in het al in juli aangekondigde bredere onderzoek naar Ongehoord Nederland. Dat onderzoek zou, stelde het Commissariaat, in het tweede kwartaal van 2023 af zijn. Gezien het maatschappelijk debat en de commotie in de mediawereld vindt Uslu dat rijkelijk laat. “Er is heel veel onrust.” Maar Uslu kan het Commissariaat niet dwingen haast te maken met het onderzoek. “Het Commissariaat is onafhankelijk. Dat is ook goed en moeten we koesteren.” En dus ging er gisteren een brief van de staatssecretaris naar het Commissariaat met ‘een bescheiden vraag’, stelt Uslu. “Ik heb gevraagd om in overweging te nemen prioriteit te geven aan het onderzoek naar Ongehoord Nederland. Dit is ook nog nooit gebeurd op deze manier.” Terwijl de ene na de andere omroep in Hilversum zich uitsprak over Ongehoord Nederland, bleef de staatssecretaris stil. “Ik volg de Mediawet. Die zegt: na twee sancties van de NPO of twee sancties van het Commissariaat voor de Media of als de omroepen zeggen ‘wij kunnen niet meer samenwerken’, dan komt het op mijn bureau.” Ulsu noemt het een moeilijk onderwerp. “We hebben hier nog nooit mee te maken gehad. Ik moet als bewindspersoon ook niet gaan roepen ‘dit is niet goed en dat is niet goed'. Dat moeten we ook niet willen. Als overheid kun je niet redactioneel inhoudelijk ingrijpen in de media. Die afstand hebben we bewust zo georganiseerd.”||https://www.parool.nl/kunst-media/kabinet-wil-dat-waakhond-sneller-onderzoek-doet-naar-ongehoord-nederland-er-is-heel-veel-onrust~bfa31e9d/
2022-09-30||EU bereikt deal over maatregelen om energienota te verlagen ||De 27 EU-landen zijn een vrijwillig nationaal besparingsdoel van 10 procent overeengekomen, maar het is verplicht om 5 procent tijdens de piekuren te bezuinigen op het energieverbruik. Energieproducenten die met wind, zon of andere relatief goedkope bronnen hun elektriciteit duur verkopen, mogen nog maar 180 euro per megawattuur zelf houden. De rest dragen ze af. “We hebben vandaag een grote stap gezet met een pakket aan maatregelen die rust moeten brengen op de energiemarkt,” zegt minister Rob Jetten (Klimaat en Energie). “Nederland heeft de belangrijke noodmaatregelen gesteund: een besparingsdoel op elektriciteit van 10 procent en het teruggeven van de extra winsten die fossiele en elektriciteitsproducenten nu maken aan huishoudens met een hoge energierekening.” Nederland en de andere EU-landen moeten de maatregelen nu nationaal uitwerken. “We hebben dit in Europa in een recordtijd uit de grond gestampt. De energiecrisis is vooral een Europees probleem, dus die moet ook hier in Europa opgelost worden,” aldus Jetten. De ministers praten nog verder over mogelijke andere ingrepen om de energieprijzen te verlagen. Een meerderheid van de 27 lidstaten wil een prijsplafond voor gas, maar dat plan zorgt voor grote verdeeldheid. Onder meer Nederland en Duitsland zijn daar tegen. Volgens diplomaten wordt deze hoogoplopende kwestie overgelaten aan de EU-leiders, die volgende week in Praag bijeen zullen komen.||https://www.parool.nl/nederland/eu-bereikt-deal-over-maatregelen-om-energienota-te-verlagen~b5c52e8e/
2022-09-30||Geweervuur en een grote ontploffing: mogelijk staatsgreep in Burkina Faso||Of er sprake is van een poging tot een staatsgreep, is nog onduidelijk. Soldaten hebben posities ingenomen langs de weg die leidt naar het presidentieel paleis en blokkeerden de toegang tot administratieve gebouwen en de nationale televisie, die is gestopt met uitzenden. Een woordvoerder van de regering kon niet worden bereikt. Op 24 januari vond al een staatsgreep plaats in Burkina Faso. Toen nam een militaire junta onder leiding van kolonel Paul-Henri Sandaogo Damiba de macht over. De staatsgreep werd toen verwelkomd door de meeste inwoners. Zij waren het zat dat de regering van voormalig president Roch Kaboré niet in staat was de islamitische militanten in bedwang te houden die in de voorbije jaren duizenden burgers hebben gedood en grote delen van het noorden en oosten van het land hebben ingenomen. Deze week waren in steden in Burkina Faso demonstraties tegen het leger. In zijn eerste verklaring na de machtsovername in januari beloofde Damiba de veiligheid te herstellen. Aanvallen in het verarmde West-Afrikaanse land zijn echter toegenomen en het leger is in een staat van wanorde. De achterban, die Damiba in januari nog steunde, zou gefrustreerd zijn geraakt vanwege het gebrek aan vooruitgang. Waar Damiba, inmiddels interim-president, zich momenteel bevindt, is onduidelijk. Onbekende aanvallers hebben deze week elf soldaten gedood in een aanval op een konvooi met 150 voertuigen dat voorraden naar een plaats in het noorden van het land bracht. Vijftig burgers zijn vermist. Militanten hebben gebieden in het noorden geblokkeerd, waardoor gemeenschappen zijn afgesneden. Konvooien van de regering en luchtdroppingen bezorgen essentiële goederen aan burgers die er vastzitten. Ondertussen hebben steden en dorpen die niet worden belegerd hun inwontertal fors zien toenemen doordat mensen vluchten voor het geweld op het platteland. De zorg is overbelast en droogte heeft geleid tot ondervoeding bij een groot deel van de bevolking.||https://www.parool.nl/wereld/geweervuur-en-een-grote-ontploffing-mogelijk-staatsgreep-in-burkina-faso~b49a658b/
2022-09-30||Gordon is klaar met de media, en dat is wederzijds||De beste Gordon is een boze Gordon. En dat komt uit, want Gordon is nogal eens boos. Op Gerard Joling, op Connie Breukhoven, op Angela de Jong. Nou ja, eigenlijk kan zijn woede iedereen treffen, en juist dat maakt Gordon zo’n onuitputtelijke bron van showbizzrelletjes. Een parel voor de roddelpers, zou je dus zeggen. Maar deze week verklaarde Gordon dat ie ‘helemaal klaar’ is met de media en dat ie never-nooit-meer een interview geeft. Dat soort uitspraken moet je bij Goor altijd met een korreltje zout nemen: hij kondigde ooit ook aan dat hij zou stoppen met zingen (en gaf een afscheidsconcert in het Concertgebouw met de onovertroffen naam ‘compleet, volmaakt, het einde’), zei dat hij nooit meer met Geer ging samenwerken, en zwoer dat hij nooit meer een jonger vriendje zou nemen. Beloftes waar hij een voor een op terugkwam. Kortom, geen reden tot paniek, die draait wel weer bij. Opvallend, en zelfs onbegrijpelijk was dan ook de reactie van Privéhoofdredacteur Evert Santegoeds op Gordons meest recente woedeaanval. “Het is wederzijds dat we geen interviews meer willen doen, ik ben er echt zó klaar mee,” zei Santegoeds. Dat klonk reuzestoer en principieel, een beetje in lijn met wat de vermaarde NRC-journalist André Luyendijk ooit zei: ‘Politici, daar praat je niet mee, daar schrijf je tegen!’ Maar Santegoeds boycot had toch vooral veel weg van bijten in de hand die je voedt. De Privé bestaat praktisch bij de gratie van Gordons ruzies en zijn stukgelopen relaties, waarom zou je daar als roddelblad níét over willen schrijven? Een aantal jaren terug kondigde Storybaas Guido den Aantrekker een soortgelijke boycot aan: hij zou niet meer over Sylvie Meis’ nieuwe vriendjes berichten tot ze in staat was om een relatie langer dan een halfjaar in stand te houden. Het ‘draaideurliefdesleven’ van La Meis was namelijk ‘niet meer serieus te nemen’. Inmiddels is ze gelukkig getrouwd en is er nauwelijks meer iets over haar te melden: nu je zin, Guido? En als we het dan toch hebben over de grote spelers uit de showbizzjournalistiek kan Albert Verlinde nooit ver weg zijn. Alhoewel, afgelopen zomer vertrok Verlinde bij Shownieuws, een afscheid dat opvallend geruisloos passeerde. Want hier werd toch echt een tijdperk afgesloten. Na 30 jaar op tv te zijn geweest wilde Verlinde niet langer over de ditjes en datjes van BN’ers praten, maar zich compleet richten op die andere grote passie: musicals. En deze week bleek dat Verlinde definitief is toegetreden tot het establishment: hij gaat een nieuwe versie maken van Jesus Christ Superstar, met als regisseur de hogepriester van de toneelwereld, Ivo van Hove. Dat moet hoopgevend zijn voor iemand als Evert Santegoeds, mocht hij het schrijven over de Gordons van deze wereld werkelijk beu zijn: er is altijd nog een leven na de roddeljournalistiek.||https://www.parool.nl/kunst-media/gordon-is-klaar-met-de-media-en-dat-is-wederzijds~b97ff59f/
2022-09-30||Nederlanders vergokten de eerste helft van dit jaar 486 miljoen euro online||De autoriteit heeft het over brutospelresultaat: dat is de inzet minus uitgekeerde gelden. In het eerste kwartaal van 2022 was het spelresultaat 240 miljoen, in het tweede kwartaal 246 miljoen euro. Volgens de Ksa is het maandelijkse brutospelresultaat vanaf begin dit jaar ‘redelijk stabiel met een gemiddelde van 81,4 miljoen euro per maand’. Het gemiddelde verlies per account waarmee wordt gespeeld, is 153 euro per maand. Volgens de autoriteit waren er in juli 1,3 miljoen spelersaccounts. Het aantal accounts waarmee echt werd gespeeld lag op dat moment op 563.000 en in januari 2022 op 489.000. Overigens zijn die aantallen geen weerspiegeling van het werkelijke aantal unieke spelers, merkt de Ksa op. Mensen kunnen bij meer aanbieders een spelersaccount hebben aangemaakt. Hoeveel mensen dat hebben gedaan, is niet duidelijk. In juli was een op de vijf gebruikte spelersaccounts (22 procent) van jongvolwassenen, dus mensen tussen de 18 en 23 jaar. Het percentage jongvolwassenen van de Nederlandse bevolking is 9,4 procent. Sinds 1 oktober 2021 kan er in ons land legaal online worden gegokt. De bedoeling is dat mensen daardoor niet meer illegaal gaan gokken, aangezien spelers bij illegale aanbieders niet altijd goed beschermd worden. Op die datum kregen tien aanbieders een vergunning om via internet kansspelen aan te bieden. Momenteel zijn er 22 vergunningen verleend, waarbij gezegd moet worden dat een bedrijf meerdere vergunningen kan hebben. Voor legalisering van de online gokmarkt waren verslavingsdeskundigen kritisch op de wetgeving. Floor van Bakkum van verslavingsinstelling Jellinek ziet in de huidige cijfers haar vrees uitkomen. “Ik schrik van de cijfers. Ze laten zien dat veel jongvolwassen gokken, een groep mensen die kwetsbaar is voor verslaving. Velen kunnen de gevolgen van gokverslaving moeilijk overzien.” Op dit moment ziet Van Bakkum nog geen toename van het aantal gokverslaafden bij Jellinek, maar ze waarschuwt dat dat niet betekent dat er geen problemen zijn. “Wij staan achter aan de keten. Pas als iemand verslaafd is én aan zichzelf durft toe te geven dat hij of zij een probleem heeft, wordt er bij ons aangeklopt. En dan ben je te laat.” Van Bakkum pleit daarom voor strenger handhaven op de zorgplicht van gokaanbieders, vooral omdat ‘de branche onvoldoende verantwoordelijkheid neemt om problematisch gokken te voorkomen’. Sinds de legalisering van online gokken is er forse kritiek gekomen op verschillende aspecten van de gokindustrie. Zo mogen sinds 1 juli oud-voetballers en BN’ers niet meer optreden in gokreclames. Zo probeert de overheid gokverslaving onder kwetsbare groepen en jongeren tegen te gaan. In het voorjaar eiste een Kamermeerderheid een verbod op ongerichte gokreclames: per 1 januari 2023 zijn die verboden. Daarmee verdwijnt reclame via televisie, radio en in publieke binnen- en buitenruimtes. Reclame via internet blijft wel toegestaan. Per 1 januari 2024 mogen aanbieders van online kansspellen geen programma’s en evenementen meer sponsoren, een jaar later gaat dat verbod ook in voor sportlocaties en shirtsponsoring. Dat laatste verbod brengt Ajax in de problemen. Eind juni maakte de voetbalclub bekend dat een sponsorcontract voor vier seizoenen is afgesloten met Unibet, aanbieder van online gokken. Dat contract loopt tot 2026. Er stak een storm van kritiek op toen de landskampioen het contract bekendmaakte: de reacties varieerden van ‘onbegrijpelijk’ tot ‘ga je schamen’.||https://www.parool.nl/nederland/nederlanders-vergokten-de-eerste-helft-van-dit-jaar-486-miljoen-euro-online~b6caf903/
2022-09-30||Deze supermarkt in Ilpendam werd opgekocht door de buurt: ‘Je voelt dat iedereen hier trots op is’||Het dorpsplein van Ilpendam ligt er vredig bij. Twee duiven pikken broodkruimels op van de grond, op het terras zijn de eerste dorpelingen neergeploft, een mevrouw achter een rollator bestelt een broodje haring bij de viskar. Aan de voet van het plein – je zou er zo voorbijlopen – huist een kleine supermarkt en delicatessenwinkel: Anne & Co. Het is een soort Franse minimarché, een klein huis dat is omgebouwd tot campingwinkel. Buiten staan twee bankjes, daarnaast een bord met ‘Het lekkerste schepijs’ en naast de deur een regenton met een bloemetje erop. De winkel – zet vijf grote stappen en je hebt ’m doorkruist – ligt vol met producten, van vloer tot het plafond. Er staan houten, olijfgroene kasten met wijn, chips, zuivel, soep, snoep, brood, blikken saus, pasta – alles wat ook in een normale supermarkt ligt. Een hoekje is ingericht als bakkerij, waar elke ochtend vers brood wordt geleverd. In het midden van de winkel liggen pallets met daarop houten kisten vol biologische, verse groenten. Op de toonbank een rek met Franse worsten en chocolade, daarachter de sigaretten, verscholen achter een stoffen gordijn. Geen vuiltje aan de lucht, zou je denken. Maar dat was een paar maanden geleden wel anders. Stel je voor: je woont in Ilpendam. In het dorp, met nog geen tweeduizend inwoners, is slechts één kleine buurtsupermarkt. Je komt er graag. Soms voor weekboodschappen, een andere keer voor een wijntje of croissantje. De kinderen hollen er in het weekend naartoe met een paar euro in hun zak, en komen terug met grote zakken snoep en drop. De supermarkt brengt reuring, verstevigt de sociale cohesie, brengt ritme aan in het bestaan. Stel je voor dat die plek ineens verdwijnt. Anne & Co werd zo’n veertien jaar geleden opgericht door de Française Anne Le Gloahec, de vrouw van een Ilpendammer, en daarmee dus ook een Ilpendamse. Zo’n anderhalf jaar geleden is ze daarmee gestopt, wegens vervelende persoonlijke omstandigheden. In Ilpendam waren op dat moment twee postbodes. Een van hen wilde, samen met zijn vrouw, de winkel best overnemen. Na een jaar kwam hij erachter dat het runnen van een winkel toch iets anders was dan post bezorgen. In februari van dit jaar besloot hij ermee zou stoppen. De winkel zou per 1 juni sluiten. Het dorp hield zijn zometeen zonder supermarkt zitten? In de maanden juni, juli en augustus hadden Ilpendammers een paar keuzes wanneer ze boodschappen wilden doen, geld moesten pinnen of een pakket wilden ophalen bij een PostNL-afhaalpunt: acht kilometer richting het noorden, naar Purmerend, acht kilometer richting het zuiden, naar Amsterdam-Noord of acht kilometer richting het oosten, naar Monnickendam. In de tussentijd werd er gelukkig hard gewerkt aan de heropening van de buurtsupermarkt. Al in februari dacht de Ilpendamse Lotte van Schoonhoven (44), programmamanager van beroep: ik moet in actie komen. Samen met een paar dorpsgenoten richtte ze een werkgroep op: Werk aan de (dorps)winkel. Er was weinig tijd, en er moest wat gebeuren. Er werd intensief vergaderd, overlegd, gebrainstormd. Al snel ontstond het plan om er een participatiewinkel van te maken. Dat was makkelijker gezegd dan gedaan. De werkgroep besloot om eerst maar eens via een enquête de stemming onder Ilpendammers te peilen. De nog kleinere naastgelegen dorpen Overleek en Watergang werden ook meegenomen. Hoe graag wilden zij de winkel behouden? Hadden zij eventueel interesse om in te stappen als participant, en dus geld in te leggen? Of zouden ze bijvoorbeeld als vrijwilliger hun steentje willen bijdragen? Een kleine vierhonderd huishoudens reageerde, waarvan 95 procent zei: de winkel moet blijven. We spoelen een paar maanden vol gedoe en geregel door: het winkelpand is samen met 45 participanten – deelnemers, mede-eigenaren dus – gekocht voor 500.000 euro. Iedereen heeft minimaal duizend euro ingelegd. Over hun inleg krijgen ze een procent rente per jaar, maar daar is het ze natuurlijk niet om te doen, zeggen ze. Ze doen het omdat ze het van cruciaal belang vinden dat Ilpendam niet beroofd wordt van haar enige supermarkt. Deze deelnemers vormen samen een stichting. Vanuit die stichting wordt het pand verhuurd aan een tweede stichting, waaronder de gehele winkelexploitatie valt. Er zijn vijftig mensen die zich hebben aangemeld als vrijwilliger, en diensten van een paar uur draaien. Ook zijn er vijf vaste, betaalde krachten aangenomen. Volgens Van Schoonhoven was zo’n stichting de meest stabiele vorm: “Mochten we, in het ergste geval, failliet gaan, trekken we de mede-eigenaren van het pand niet mee. Wat ook een voordeel is, is dat we het pand hebben gekocht. De huur blijft zo relatief laag, en daardoor de prijzen ook.” Maar wat als mensen hun ingelegde geld terug willen? “Ze committeren zich vijf jaar aan hun inleg,” zegt Van Schoonhoven. “Daarna kun je eventueel uit de stichting en je inleg terugkrijgen. Wil je dat eerder doen, kan dat, maar dan moet je wel zelf een vervanger aandragen.” Al zal dat niet snel gebeuren, denkt Sanne Kroon (51), die vandaag als vrijwilliger in de winkel staat en het koelschap aan het bijvullen is. “Toen we hoorden dat de winkel misschien zou verdwijnen, ontstond in het dorp direct het gevoel: we moeten iets doen. Om dit rendabel te kunnen maken, moeten we met z’n allen de handen uit de mouwen steken. Daarom sta ik hier vandaag ook. Het creëert saamhorigheid, je voelt dat iedereen hier trots op is, dat we dit voor elkaar hebben gebokst.” Debby Geerlings (45), vaste kracht die er al sinds 2018 werkt, knikt. “Ik krijg hier ontzettend veel positieve energie van,” zegt ze. Ze loopt naar de voorraadruimte, pakt een grote doos, ritst ’m open en haalt er zakken brood uit, die ze in de schappen van de bakkerij legt. “Het gevoel is weer goed.” Het is inmiddels een uur of twaalf. Het wordt drukker in de winkel. Beth Hegarty (39) rekent een zak broodjes en een fles witte wijn af. “Het is voor mij al vrijdagmiddag,” zegt ze tegen Geerlings. Ze vindt het geweldig dat de winkel weer open is. “We zijn vier jaar geleden naar Ilpendam verhuisd, en dat hadden we niet gedaan als er geen supermarkt was geweest. Ik vond het echt afzien in de zomer. We waren zo gewend om in het weekend samen met de kinderen vers brood te halen, dat het vervelend was om ineens in de auto te moeten springen om het verderop te gaan halen. Het weekendritueel werd erdoor verstoord.” De meeste klanten komen voor een kleine boodschap, maar het is ook mogelijk om weekboodschappen te doen bij Anne & Co, aldus Van Schoonhoven. “Al hebben we natuurlijk niet drie soorten pindakaas.” Het assortiment bestaat daarnaast voor een zo groot mogelijk deel uit lokale en biologische producten. Kaas komt van de boer uit Ilpendam, vlees uit de Beemsterstreek, chocola van de lokale chocolatier, de bakker uit Monnickendam levert elke dag vers brood en de oude eigenaresse importeert nog altijd worsten uit Frankrijk. “Ik kom weer lekker dropjes halen,” roept vaste klant Bets Hooijberg (86) vanuit de deuropening naar Geerlings, die opschrikt vanachter de toonbank. Hooijberg rekent af, vertelt intussen dat ze het erg jammer vond dat de winkel dreigde te verdwijnen, maar dat ze weer gerustgesteld is. “Ik kom hier vooral voor het praatje.” Ook Carla Leurs (44), die zojuist paracetamol en wat andere producten heeft gekocht, kon zich geen Ilpendam voorstellen zonder kleine supermarkt. “Ik ben vanuit Amsterdam hiernaartoe verhuisd en was gewend dat we spontaan konden bedenken wat we wilden eten, waar we zin in hadden, en dat dan konden gaan halen. Gelukkig kan dat nog steeds.” Van Schoonhoven is blij dat het meeste werk er voor haar opzit. Het waren intensieve maanden die bovenop haar normale werk kwamen. “Maar het is geweldig om te zien dat het is gelukt, en wat dit in beweging heeft gezet in het dorp. Het was een heel gave periode.” En de postbode? Die heeft zijn vertrouwde baan weer opgepakt. Naast de winkel staat een grote bak waarin de post wordt bezorgd vanuit het depot. De postbode haalt het daar elke ochtend op. Zo is hij toch nog een beetje dichtbij.||https://www.parool.nl/ps/deze-supermarkt-in-ilpendam-werd-opgekocht-door-de-buurt-je-voelt-dat-iedereen-hier-trots-op-is~bfc027e4/
2022-09-30||Het universum Star Wars wordt nu echt volledig uitgemolken: zelfs Cassian Andor heeft een eigen serie||Elke uithoek van het Star Wars-universum wordt inmiddels door Disney+ zo gretig afgegraasd dat het wachten is op een reeks waarin een van de vele koddige robots een levensverhaal in serievorm krijgt. De franchise van bedenker George Lucas zal ooit de geschiedenis van Hollywood ingaan als het meest uitgemolken businessmodel. Concurrent Star Trek heeft ondanks alle spin-offs op dit moment het nakijken. Zelfs personages die in de films een ondergeschikte rol hadden, worden nu in de schijnwerpers geplaatst. Het laatste voorbeeld betreft Cassian Andor die bekend is uit de bioscoopfilm Rogue One, niet echt een topper uit de filmreeks. Opnieuw mag acteur Diego Luna in de huid kruipen van deze rebel met wie – zo weten de fans – het in de film niet goed afloopt. De serie met zijn achternaam Andor is dus een voorloper op deze gebeurtenissen. Andor wordt gevolgd in zijn jonge jaren waarin hij het niet zo nauw neemt met de wet, onderdelen van ruimteschepen steelt en zelfs niet terugdeinst voor moord. De eerste drie afleveringen zijn een aanloop naar waar Andor echt goed in is; spionage. Fans weten dat hij vijf jaar na deze serie in Rogue One betrokken raakt bij de aanval op het ruimtestation Death Star. Voor die tijd is Andor opgejaagd wild dat zich met schimmige praktijken in leven houdt. De kijker krijgt meer te weten over zijn achtergrond en over zijn afkomst van een onbekende planeet, waar hij deel uitmaakte van een Inca-achtige gemeenschap. Andor is een enigszins afwijkende held in de Star Wars-kronieken. Hij deugt wel en niet. Diego Luna had in dat opzicht een meer dankbare opdracht dan onder anderen Ewan McGregor die onlangs in de serie Obi-Wan Kenobi beduidend minder opwindend materiaal tot zijn beschikking had.||https://www.parool.nl/kunst-media/het-universum-star-wars-wordt-nu-echt-volledig-uitgemolken-zelfs-cassian-andor-heeft-een-eigen-serie~b3e68518/
2022-09-30||Ik ben er niet gerust op. Met de macht van het getal hoopt het Kremlin het tij te keren||Door de jaren heen is ons diverse keren Russisch staatsburgerschap aangeboden. “Dan ben je van het gehannes met visa af,” zeiden vrienden en officials, “en na al die jaren in Rusland zijn jullie een van ons.” We hielden het altijd af – Nederlanders mogen immers geen dubbele nationaliteit hebben. “En stel je voor dat onze drie zoons in Russische dienst moeten,” zei ik er dan lachend bij. Onze Tom was op zijn achttiende al eens opgeroepen, waarschijnlijk op basis van de schooladministratie. Die fout kon snel worden rechtgezet. Nu links en rechts jongens en mannen worden opgepakt, valt er niets recht te zetten en zien we de paniek in de ogen van vrienden en kennissen. In het voetbalelftal van Tom en Pjotr zijn al drie jongens gemobiliseerd, waaronder Pasja, een van hun beste vrienden. Als kleine jongens voetbalden ze samen op een veldje bij onze datsja waar opa Anatoli Fjodorovitsj – een ex-prof – de coach was. Met opa en het elftal reisden we naar Almere voor een internationaal jeugdtoernooi. Pasja kan niet vluchten. Hij heeft – zoals 96 procent van de Russen – alleen een binnenlands paspoort. (Rusland kent twee verschillende paspoorten – een overblijfsel uit de Sovjettijd.) Maar hij wil ook niet vluchten of onderduiken. “Dan kan ik mijn vrienden die wel naar het front gaan niet meer onder ogen komen,” zegt Pasja. Natuurlijk: hij is fel tegen de oorlog, maar weigeren is ook weer zoiets. Zoon Pjotr hoort het van meer jongens en snapt hun dilemma. Maar, zegt hij: “Het is een onverteerbaar idee dat mijn vriend Pasja over een paar dagen op Oekraïners moet schieten.” Elk dorp en stadje krijgt een quotum en hoe verder weg van de villawijken van Moskou, hoe hoger die quota zijn. Huisbewaarder Oleg vertelt dat in het stadje waar hij woont – zo’n honderd kilometer buiten Moskou – duizend mannen worden opgeroepen. “Werkelijk niemand wil gaan, maar ook vrijwel niemand durft te weigeren. Mensen kijken elkaar aan: wie is als volgende aan de beurt.” Hoezeer de angst erin zit, merkt ook zoon Tom. Zijn bedrijf Sport City exploiteert achttien stadions in Moskou. “De helft van het management is gevlucht of ondergedoken. De stemming is er ook niet naar om eens lekker te gaan voetballen. En ook: honderden jonge kerels bij elkaar in een stadion is natuurlijk een ideaal doelwit voor de autoriteiten.” Zeker 200.000 mannen zijn gevlucht naar Georgië en Kazachstan, maar een veelvoud daarvan is inmiddels gemobiliseerd. Op sociale media zien we op filmpjes rekruten die de opdracht krijgen zelf kleding mee te nemen. En tampons van hun vrouwen om bloed te stelpen. Het is net Dad’s Army – een en al klungeligheid. Toch ben ik er niet gerust op. “Elke soldaat met een geweer is er een,” zei een Oekraïense generaal. Met de macht van het getal hoopt het Kremlin het tij te keren. Poetin put uit de ervaring van Stalin die met golf na golf van Russische militairen Hitler op de knieën dwong. Alleen al bij Stalingrad vonden zo meer dan een miljoen Russische soldaten de dood. De geesten in Rusland worden klaargestoomd voor een volgend bloedbad. Patriarch Kirill vuurt de ene na de andere preek op de gelovigen af, waarin hij belooft dat door te sterven je van alle zonden wordt verschoond. Zo’n heldendood is er voor Jan Soldaat, want de elite houdt er een eigen mores op na. Zoals de senator die de ene na de andere patriottische boodschap de wereld instuurt, maar deze week wel een privévliegtuig huurde om zijn zoon (26) naar het veilige Europa te sturen. Pa loodste de jongeman zelf door de douane heen. ‘The great escape’ schreef zoonlief vanuit het veilige Europa. Het is verbijsterend hoeveel Russische academici en intellectuelen de oorlogstrom slaan. Zoals Dimitri Trenin, de directeur van het fameuze Moskou Carnegie Centrum. Of Ella Pamfilova, die ik nog ken als de sympathieke mensenrechten ombudsvrouw die Poetin regelmatig op de vingers tikte. Nu zingen ze allemaal mee in het semireligieuze Groot-Ruslandkoor dat zonder scrupules een hele generatie de dood injaagt. Het is te hopen dat die jongens de kans krijgen zich over te geven aan de Oekraïners. Laten we dat belonen met een tijdelijk visum voor Europa, zodat overlopen een stuk aantrekkelijker is dan de heldendood van patriarch Kirill. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/ik-ben-er-niet-gerust-op-met-de-macht-van-het-getal-hoopt-het-kremlin-het-tij-te-keren~b5fee2e1/
2022-09-30||Dit zijn de weekendtips van het Parool Panel: ‘Thuis maakte het al indruk, nu kun je het eindelijk in het echt zien’||“FotoLab Kiekie in de Jan Evertsenstraat is dé plek waar veel fotografiestudenten en professionele fotografen hun werk laten afdrukken. Dit weekend lanceren ze in samenwerking met fotograaf Caspar Claasen Paper Pictures: een exclusieve online verkoop van geweldige prints in beperkte, gesigneerde en genummerde oplage van bijvoorbeeld maar acht stuks. In totaal doen 35 bekende en minder bekende fotografen mee, onder wie ook een aantal Paroolfotografen. Zij hebben allemaal één foto geselecteerd die ze zelf mooi vinden en dat maakt deze verkoop zo uniek. Je koopt niet zomaar iets en bovendien is het betaalbaar: voor 100 euro heb je al een originele Julie Hrudová in huis. Zo is fotokunst voor iedereen toegankelijk. Zelf zou ik bijvoorbeeld de print van Tessa Posthuma de Boer willen kopen. Dit beeld is speciaal voor Paper Pictures gemaakt. Maar eigenlijk vind ik heel veel mooi en zou ik wel alles willen hebben.” Van 1 tot en met 31 oktober online verkrijgbaar: paperpictures.nl “Toen de dansvoorstelling Scala van de bekende choreograaf Krisztina de Châtel in première ging, was het nog volop corona en dus was die première niet in het theater, maar online. Ik zat dus thuis in het donker, want dan heb je geen afleiding, met de laptop. Koptelefoon op en het geluid heel hard. Toen maakte het al indruk, maar dit weekend kun je Scala eindelijk in het echt zien – en dat belooft wat. Je ziet vijf vrouwen superstrak dansen op een duizelingwekkend hoge trap. Technisch gezien heel moeilijk, het is een battle tussen hun kracht en controle en die ondergrond. Dat is supersymbolisch en je kunt er van alles in zien – zoals hoe frustrerend het kan zijn om je als vrouw in bepaalde houdingen te moeten wringen. Het stuk staat samen met de solo Limited waarin een mannelijke danser op zoek gaat naar beweging, terwijl hij opgesloten zit in een doorzichtige koker.” Zaterdag 8 oktober, ITA “Mijn tip is ook meteen een reminder voor mezelf en mijn vrienden: schaf een Museumkaart aan. Die geeft je de vrijheid om even naar museum te gaan zonder dat je de druk voelt om alles te zien en te bekijken. En, niet geheel onbelangrijk: je loopt altijd weer geïnspireerd naar buiten. Zo fietste ik van de week langs Foam, waar ze op dit moment Foam Talent 2022 te zien is. Met hetzelfde gemak als wanneer ik een kop koffie to go haal, liep ik even naar binnen en werd ik geraakt door een waanzinnige foto van de Libanese fotograaf Myriam Boulos. Zij heeft een serie foto’s gemaakt rondom de explosie in Beiroet in 2020. Op een van die foto’s zie je een meisje dat poseert voor een raam waar het glas uit is gesprongen, op de achtergrond zie je de resten van de verwoeste haven. Het meisje oogt rustig, beheerst. Het contrast tussen chaos en schoonheid is heel rauw en dat maakt enorm veel indruk.” Foam Talent 2022 is tot januari 2023 te zien in Foam||https://www.parool.nl/uit-in-amsterdam/dit-zijn-de-weekendtips-van-het-parool-panel-thuis-maakte-het-al-indruk-nu-kun-je-het-eindelijk-in-het-echt-zien~b1eaa360/
2022-09-30||Camerabewaking omgeving Admiralengracht naar aanleiding van schietpartij||Het gebied waar het cameratoezicht wordt ingesteld strekt zich uit over de Admiralengracht tussen de Jan van Galenstraat en de Jan Eversestraat. Ook in de Pieter van der Doesstraat, Joos de Moorstraat, Cornelis Dirkszstraat en de Krommertstraat worden camera’s opgesteld. De reden dat de gemeente cameratoezicht instelt, is dat de politie inschat dat de kans op herhaling groot is. De schietpartij vond plaats in de nacht van dinsdag op woensdag. Daarbij is een woning op de tweede etage beschoten. De bewoners hadden ’s nachts niets gemerkt.||https://www.parool.nl/amsterdam/camerabewaking-omgeving-admiralengracht-naar-aanleiding-van-schietpartij~b801b0c8/
2022-09-30||Pasveer of Cillessen, wie wordt eerste keuze op WK? ‘Het gaat er niet om wie op het hoogste niveau speelt’||De hervatting van de eredivisie na de voorbije interlandperiode is dit weekend waarschijnlijk meteen illustratief voor de manier waarop Ajacied Remko Pasveer en NEC’er Jasper Cillessen zich de komende maand zullen moeten bewijzen. De strijd om de plek onder de lat in het eerste WK-duel met Senegal, over vijftig dagen, gaat vooral tussen hen. Pasveer hoeft zaterdag tegen zijn voormalige club Go Ahead Eagles waarschijnlijk maar sporadisch in te grijpen, zoals dat in veel meer eredivisieduels geldt. Maar breekt Go Ahead een keer uit, dan komt de Oranjedebutant meteen onder een vergrootglas te liggen. In eigen land dient de kraker tegen PSV op 6 november als enige serieuze testcase voor Pasveer. Door de overige tegenstanders van Ajax (FC Volendam, Excelsior, RKC, Vitesse en FC Emmen) zal de routinier vermoedelijk niet op de proef worden gesteld. Cillessen dient als doelman van een kleinere club als NEC waarschijnlijk veel vaker als ‘kanonnenvoer’. Tegen topclub Feyenoord bijvoorbeeld, deze zondag. De oud-keeper van Barcelona en Valencia krijgt net als Pasveer ook nog titelkandidaat PSV voor de kiezen. En verder? Veel duels waarin de belangen voor NEC groot zijn, krachtmetingen met clubs die ook in eerste instantie strijden voor lijfsbehoud en eventueel pas gaandeweg het seizoen hun doelstelling naar boven toe bijstellen. Voor de doelman als individu is dat niet anders, met het WK in het verschiet. Een van de redenen voor Cillessen om terug te keren naar Nijmegen was immers specifiek om zijn plek in Oranje veilig te kunnen stellen. Maar ook Pasveer heeft zijn zinnen gezet op een basisplaats, na zijn eerste interlands waarin hij tegen Polen (2-0) en België (1-0) niet teleurstelde. Sterker nog, bondscoach Louis van Gaal liet al weten dat hij in principe Pasveer meenemt. “Ik zal moeten blijven leveren, want de bondscoach kijkt natuurlijk ook naar je prestaties bij de club,” zei Pasveer, die met Napoli (tweeluik), Liverpool en Rangers ook nog vier fraaie en zware Champions Leagueclashes tegemoet ziet. Zo begint dus een strijd tussen twee doelmannen, die bij hun clubs heel andere rollen hebben en belangen verdedigen. Hoe worden zij dan beoordeeld door Van Gaal en zijn keeperstrainer Frans Hoek? Kan dat wel eerlijk gebeuren als Pasveer doorgaans weinig te doen krijgt en Cillessen juist verhoudingsgewijs veel reddingen moet verrichten, waardoor hij zowel bij een wereldsave als een blunder meer zal opvallen? “Hun rollen zijn niet te vergelijken, maar dat is ook niet erg,” zegt Sander Westerveld, die als keeper van Liverpool tijdens het EK van 2000 inviel bij Oranje en als speler van Real Sociedad vier jaar later in Portugal reserve was. “Het gaat er niet om wie op het hoogste niveau speelt. Het gaat om de keeper die het best in vorm is. Daarbij maakt het niet uit hoeveel reddingen hij verricht, maar hoe hij ze maakt en of dat op beslissende momenten gebeurt.” Voor de interlandperiode bleek al dat Pasveer en Cillessen er bij hun clubs heel verschillende rollen op nahouden. Cillessen begon na zijn moeizaam tot stand gekomen transfer een speelronde later en noteerde twee clean sheets minder dan Pasveer. Dat zegt weinig over de vorm, aangezien middenmoter Cillessen minder tegengoals incasseerde en vijftien schoten meer op zich afgevuurd kreeg. Mede daardoor pakte hij twee keer zoveel ballen als Pasveer en noteert hij een hoger reddingspercentage (88,9 om 76,2). Dat verbaast Westerveld niet. “Cillessen steekt in een geweldige vorm. Hij is bij NEC al meerdere malen tot man of the match verkozen. Daarmee wil ik niet zeggen dat Pasveer er niet bij hoort. Ik vind het ontzettend knap wat hij laat zien. Tegen AZ keepte hij geweldig. Ik vond de lof na het duel met Liverpool wel overdreven, omdat hij alleen aan het eind een knappe redding verrichtte. Maar als je het mij vraagt, verdient Cillessen met zijn vorm en ervaring een basisplek.” Maar doet de bondscoach er verstandig aan de keeper van NEC op te stellen op het WK? Moet die eer niet toebedeeld zijn aan Pasveer, die ook op het hoogste Europese niveau uitkomt? “Het uitgangspunt moet niet zijn wie bij de beste club speelt,” vindt Westerveld, die de Duitser Andreas Köpke als voorbeeld neemt. “Hij keepte na de degradatie met Eintracht Frankfurt een geweldig EK in 1996. Vervolgens werd hij verkozen tot beste keeper van de wereld.” Van Gaal en Hoek hechten ook veel waarde aan de meevoetballende kwaliteiten van hun keepers. Daarin krijgt de keeper van Ajax, die in de Champions League procentueel meer reddingen verrichtte dan in de eredivisie, meer te doen dan Cillessen. Pasveer overlegt ook daardoor een veel hogere passnauwkeurigheid (77,5 om 60,8 procent). Westerveld: “Het totaalplaatje is belangrijk. Hoek zal een profielschets van een keeper hebben. Daarin wordt gekeken naar reddingen, meevoetballen en de techniek waarmee dat gebeurt. En dan ook: wie doet dat goed onder druk? Die druk ervaart Pasveer vooral in de Champions League. Cillessen heeft bij NEC met een andere druk te maken. Dan nog gaat het erom welke keeper de beslissende reddingen op beslissende momenten verricht. Wat dat betreft, zou het mooi zijn als ze allebei nog een paar penalty’s tegen krijgen.’’||https://www.parool.nl/sport/pasveer-of-cillessen-wie-wordt-eerste-keuze-op-wk-het-gaat-er-niet-om-wie-op-het-hoogste-niveau-speelt~b0546ad2/
2022-09-30||Internationale schaakbond onderzoekt rel rond valsspelen Niemann tegen Carlsen||De zaak speelt al enkele weken en de Fide zet er nu een onderzoekscommissie van drie personen op, die moet achterhalen wat er klopt van de uitlatingen van zowel Carlsen als Niemann. Niemann, die begin deze maand op een toernooi heel verrassend won van Carlsen, gaf eerder toe als kind te hebben gefraudeerd in onlinepartijen. Volgens de Noor speelt Niemann wel vaker vals. Het verhaal gaat dat hij mogelijk met zendertjes werkt of via een hack inzicht had gekregen in de voorbereiding van de wereldkampioen, al is daar geen duidelijk bewijs voor. ‘Het onderzoek is tweeledig: we controleren de beweringen van de wereldkampioen over vermeend valsspelen door Niemann en we onderzoeken Niemanns eigen verklaringen over online bedrog,’ staat in een verklaring van de Fide. “In het belang van de schaakgemeenschap vragen we het publiek om af te zien van speculaties over de resultaten en mogelijke sancties, totdat alle beschikbare feiten goed zijn overwogen en het onderzoek is afgerond,” zegt Salomeja Zaksaite, de vrouw die voorzitter is van de fairplaycommissie van de Fide. De rel die het mondiale schaken al weken in zijn greep heeft, begon toen Carlsen op een toernooi heel verrassend verloor van Niemann. Onlangs staakte de 31-jarige Noor op een onlinetoernooi zijn partij tegen Niemann al na één zet en zette zijn beeldscherm op zwart. Dat leidde tot verontwaardiging alom. De Fide voelde zich geroepen Carlsen aan te spreken op zijn gedrag en ‘morele verantwoordelijkheid’. De wereldkampioen lichtte zijn daden deze week toe in een verklaring. ‘De progressie van Niemann is ongewoon en in het toernooi om de Sinquefield Cup kreeg ik al snel de indruk dat hij helemaal niet gespannen was en ook niet geconcentreerd bij cruciale posities in de partij, terwijl hij mij compleet wegspeelde op een manier waartoe slechts een handvol schakers in staat is. Deze partij veranderde mijn beeld van hem volledig. Ik geloof dat Niemann vaker vals heeft gespeeld dan hij heeft toegegeven. We moeten meer doen om valsspelen tegen te gaan, want ik wil niet tegen mensen spelen die in het verleden herhaaldelijk vals hebben gespeeld.’||https://www.parool.nl/nederland/internationale-schaakbond-onderzoekt-rel-rond-valsspelen-niemann-tegen-carlsen~b95961ab/
2022-09-30||Historisch: deze Italiaanse astronaut is de eerste Europese vrouw die het ISS leidt||Met de symbolische overdracht van een sleutel is Samantha Cristoforetti de komende tijd de baas in het internationale ruimtestation. Ze volgt de Rus Oleg Artemjev op. “Ik ben zeer vereerd met de benoeming tot commandant,” reageert Astro Samantha, zoals haar bijnaam luidt, vanuit het ruimtestation. “En ik kan niet wachten gebruik te maken van de ervaring die ik hier in de ruimte en op aarde heb opgedaan om een zeer goed team te leiden.” “De keuze voor Samantha als commandant laat zien dat onze internationale partners vertrouwen hebben in astronauten van de ESA,” laat Josef Aschbacher, directeur van de European Space Agency trots werden. Cristoforetti is de vijfde Europeaan die die functie bekleedt. Samantha Cristoforetti werd in 1977 in Milaan geboren, maar groeide op in een dorp in Trentino, in de Italiaanse Alpen. Daar in de bergen droomde ze als kind al van de maan en besloot ze astronaut te worden. Na haar eindexamen volgde ze een uitwisselingsprogramma in de Verenigde Staten en verbleef ze in Space Camp, een zomerkamp in Alabama, onderdeel van het Marshall Space Flight Center van de Nasa. Ze studeerde werktuigbouwkunde aan de Universiteit van München in Duitsland en in 2001 werd ze toegelaten tot de opleiding tot gevechtspiloot van de Italiaanse luchtmacht. Op die opleiding in Napels viel ze op vanwege haar uitzonderlijke kwaliteiten, drie jaar op rij werd ze verkozen tot beste student van het jaar. In 2009 werd Cristoforetti’s droom eindelijk waarheid: ze werd door de European Space Agency (ESA) geselecteerd voor de opleiding tot astronaut. Hoewel erg ze blij was, beschrijft ze de opleiding, die ze deels in de Verenigde Staten en deels in Rusland volgde, vooral als een oefening in wachten; wachten tot je eindelijk mag. Het wachten duurde uiteindelijk ruim vijf jaar. Ze ging mee op de Futura-missie. Op 23 november 2014 vertrok Christoforetti met een Sojoezraket vanuit Kazachstan, zes uur later haakte ze aan bij het Internationale Space Station en keerde op 11 juni 2015 weer terug naar aarde. Op die eerste missie werd Christoforetti ook meteen recordhouder. Ze verbleef 199 dagen in de ruimte, geen enkele vrouw voor haar was zolang in het ISS geweest. Christoforetti werd een beroemdheid in Italië, ze liet zich vanuit de ruimte interviewen op de Italiaanse televisie. En de foto’s die ze van haar vaderland op Twitter plaatste, werden door een miljoen volgers gezien. Ze werd een nationale en internationale held en kreeg een hoge onderscheiding uit handen van de Italiaanse president en eredoctoraten van onder andere de technische universiteit in Turijn en de Vrije Universiteit in Amsterdam. Inmiddels is Cristoforetti aan haar tweede ruimtemissie bezig, dit keer een lancering van Space X, het ruimtevaartbedrijf van de Amerikaanse ondernemer Elon Musk. Het duurrecord in de ruimte verblijven is ze inmiddels kwijt, twee jaar na haar cirkelde de Amerikaanse astronaute Peggy Whitson nog langer om de aarde. Maar Cristoforetti is nog steeds de Europese vrouw die het langst in de ruimte verbleef en nu dus ook de eerste Europese vrouw die commandant wordt van het ISS.||https://www.parool.nl/wereld/historisch-deze-italiaanse-astronaut-is-de-eerste-europese-vrouw-die-het-iss-leidt~bf7d673d/
2022-09-30||Inflatie stijgt naar ruim 17 procent in september||De inflatie is al tijden erg hoog doordat de prijzen voor gas en elektriciteit sterk zijn gestegen. Maar die hogere kosten voor energie werken ook steeds harder door in de voedselprijzen. Het cijfer volgens de geharmoniseerde Europese methode valt altijd hoger uit dan de eigen methode van het CBS. Dat cijfer verschijnt pas volgende week. Daarin worden onder andere de kosten voor wonen bijgehouden, zoals de huurprijzen. De Europese methode laat die buiten beschouwing. De Europese methode is bedacht om de inflatie van verschillende landen makkelijker met elkaar te kunnen vergelijken. De prijzen van energie worden door het CBS berekend op basis van nieuwe contracten. Dat betekent dat de werkelijke inflatie mogelijk lager ligt omdat lang niet alle huishoudens in september een nieuw energiecontract hoefden af te sluiten. Het statistiekbureau werkt aan een nieuwe methode voor het meten en berekenen van energieprijzen. Daarin moeten de ontwikkelingen van de energieprijzen verfijnder in kaart worden gebracht. Ministers Sigrid Kaag (Financiën) en Micky Adriaansens (Economische Zaken) zijn geschrokken van het hoge inflatiecijfer. Kaag noemt het percentage ‘vreselijk’ en ‘schrikbarend’. Adriaansens vindt het ‘extreem’. Beiden benadrukken dat het kabinet al veel geld heeft uitgetrokken voor koopkrachtherstel. Ook wijzen ze erop dat er nog wordt gewerkt aan een energieplafond voor mkb’ers die veel energie gebruiken, zoals bakkers. Het kabinet zal niet alle pijn kunnen verlichten. “Hoe hard het ook is, we moeten er rekening mee houden dat sommige ondernemers het niet gaan redden,” aldus Adriaansens. Kaag vreest dat de inflatie juist aangewakkerd wordt als het kabinet te veel gaat compenseren. “Het is dansen op een koord.” Ook wil ze ervoor waken dat het kabinet nu te veel geld uitgeeft en dan krap bij kas zit als een volgende crisis zich aandient. Ministers Karien van Gennip (Sociale Zaken) en Carola Schouten (Armoedebestrijding) sluiten zich aan bij hun ambtsgenoten. Van Gennip verwacht volgende week meer duidelijkheid over het prijsplafond voor consumenten. Schouten hoopt dat huishoudens rust krijgen door het plafond, maar erkent dat het desondanks voor sommige gezinnen ‘nog heel zwaar’ gaat zijn.||https://www.parool.nl/nederland/inflatie-stijgt-naar-ruim-17-procent-in-september~be515283/
2022-09-30||Geduld met scholen is op, kabinet verplicht CO2-meter||Dat blijkt uit een peiling onder 6331 van de kleine 9000 scholen in ons land die het ministerie van Onderwijs heeft laten uitvoeren. Die resultaten zijn teleurstellend, vindt minister Dennis Wiersma van Primair- en Voortgezet Onderwijs, omdat ze niet aansluiten ‘bij de urgentie die ik voel en die wat mij betreft ook noodzakelijk bij alle scholen gevoeld moet worden’, schrijft hij vandaag aan de Tweede Kamer. De CO2-meter moet helpen om de luchtkwaliteit in het klaslokaal te bewaken. Die is al vele jaren vaak ondermaats, waardoor leerlingen zich slecht kunnen concentreren. In de coronapandemie werd het belang van de meter extra onderstreept, omdat ventilatie in klassen belangrijk is om besmettingen tegen te gaan. Slaat de meter rood uit, dan is er te veel koolstofdioxide in de lucht en moet een raam open of het ventilatiesysteem aan. Wiersma trok in februari nog 17 miljoen euro uit waarmee scholen CO2-meters konden kopen. Toch deden niet alle scholen dat. In de peiling geven zij verschillende redenen aan waarom er in hun klassen nog geen CO2-meters hangen. Ruim 30 procent weet het niet of geeft geen reden, 15 procent verwijst naar hun schoolbestuur of de gemeente en 15 procent heeft de meters wel besteld, maar wacht nog op levering. De levertijd kan oplopen naar zes weken, ook omdat er een wereldwijde run is op de apparaten. Volgens Wiersma is het echter niet nodig de meters centraal in te kopen. Scholen zeggen ook dat het ‘geen prioriteit is’, dat meters op hun school rouleren of dat ze al goed ventileren en de CO2-meters daarom overbodig vinden. “Op veel plekken is er al veel werk verzet om de school winterklaar te maken”, zegt Wiersma. “Op een kleiner aantal scholen is men nog niet zover, dus daar moet een schep bovenop.” Wiersma heeft aan collega-minister Hugo de Jonge van Volkshuisvesting gevraagd om CO2-meters te verplichten in het Bouwbesluit. Nu al moeten nieuwbouwscholen en scholen die gaan renoveren verplicht een meter ophangen in elk lokaal. Dat moet straks ook gaan gelden voor alle bestaande basis- en middelbare scholen. Volgens Wiersma is het noodzakelijk om voorbereid te zijn voor oplopende coronabesmettingscijfers. Toch gaat de verplichting pas op z’n vroegst in 1 juli 2023 in, terwijl de RIVM denkt dat de najaarsgolf al is ingezet. Daarom kijkt Wiersma nu ook naar het effect van luchtreinigers in de klas. Zes scholen in Staphorst namen al het initiatief om luchtreinigers te plaatsen. De apparaten komen nu ook in 200 klaslokalen elders in het land; scholen kunnen zich hiervoor aanmelden. De resultaten van de proef worden in het voorjaar van 2023 verwacht.||https://www.parool.nl/nederland/geduld-met-scholen-is-op-kabinet-verplicht-co2-meter~bf016af6/
2022-09-30||Premier Truss ziet vrije val pond als noodzakelijk kwaad||Met het pond op een historisch dieptepunt ten opzichte van de dollar, waarschuwingen van het IMF en ingrijpen van de Bank of England om Britse pensioenfondsen van de ondergang te redden, wachtte de wereld op antwoorden. Maar premier Liz Truss verschool zich gisteren voor vragen van journalisten over de desastreuze gevolgen van haar begroting. Toen de Britse premier eindelijk opdook, gaf ze aan geen millimeter van de ingezette koers af te wijken. De opvolger van Boris Johnson hield zich daarmee doof voor het dodelijke oordeel van de financiële markten over haar beleid. Aan de vooravond van het congres van de Conservatieve Partij vertelde ze aan BBC Radio Lancaster dat haar plan het ‘juiste’ was. ‘Controversiële en lastige’ beslissingen om de Britse economie aan de praat te krijgen, wilde ze niet uit de weg gaan. En de Bank of England (BoE) kreeg een schouderklopje. De BoE reageerde op verzoek van de premier niet, maar voelde zich gedwongen een grootschalige interventie aan te kondigen. Door voor 72 miljard euro aan staatsobligaties op te kopen, moet een lawine worden voorkomen. De begroting van Truss, gestoeld op het verlagen van belastingen, leunt op het lenen van geld. Zonder indicatie van hoe dit kapitaal op termijn moet worden terugbetaald, steeg de rente hierop naar 4,2 procent. Door massaal staatsleningen op te kopen duwde de BoE de rente weer naar beneden. De waardedaling van de ‘bonds’ dreigde pensioenfondsen in te laten storten. Deze instituten investeren in het opkopen van ‘veilige’ staatsleningen om hun kapitaal stormbestendig te houden. De centrale bank overweegt gelijktijdig de rente te verhogen om de inflatie te stoppen. Het effect op de huizenmarkt laat zich al voelen. Britten met variabele hypotheken vrezen hun woning te verliezen. Hypotheekverstrekkers sorteren voor op een rente van 7 procent. Het IMF veegde eerder de vloer aan met de begroting van Truss in een ongekende waarschuwing voor een G7-land. Haar ‘ongedekte’ belastingverlagingen, gericht op de rijkere Britten, werken volgens het orgaan averechts. Ze zou zich louter moeten concentreren op het op het dempen van de gevolgen van de energiecrisis voor de zwakkeren in de samenleving. Intern leidt de halsstarrigheid van de premier ook tot felle kritiek. Amper begonnen aan haar klus fluisteren fractiegenoten over een afzettingsprocedure voor kerstmis. De peilingen maken zo’n scenario op korte termijn niet onrealistisch. Oppositiepartij Labour stevent af op een monsterzege bij de volgende verkiezingen. Truss’ ‘kamikazetactiek’ heeft het vertrouwen in haar bij financiële instituten doen verdampen. Het weggevaagde pond hangt, voor iedereen zichtbaar, als een molensteen om haar nek.||https://www.parool.nl/wereld/premier-truss-ziet-vrije-val-pond-als-noodzakelijk-kwaad~b119ad093/
2022-09-30||Poetin lijft bezette Oekraïense regio’s in: wat is zijn volgende stap?||Het moet een patriottisch feest worden vrijdag in Moskou, als de Russische president de inlijving van vier bezette Oekraïense gebieden aankondigt. Op het Rode Plein is een podium opgebouwd en er hangen banieren met teksten als ‘Donetsk, Loehansk, Zaporizja, Cherson – Rusland!’ en ‘Voor altijd samen’. Om ervoor te zorgen dat het plein vol staat voor de viering, worden naar verluidt Russen tegen betaling geronseld om te komen opdraven. Of de Russische president Poetin zelf op het podium zijn opwachting zal maken, is onbekend. Wel liet het Kremlin gisteren weten dat Poetin om 14.00 uur (Nederlandse tijd) de inlijving van de regio’s zal ondertekenen in het bijzijn van de Russische Eerste en Tweede Kamer. Op 4 oktober volgt ratificatie door de Russische Staten Generaal, waarmee de annexatie officieel wordt. Althans, officieel; Rusland zélf beschouwt de gebieden vanaf dat moment als Russisch grondgebied. Regeringsleiders van over de hele wereld – dus niet alleen van het Westen, maar ook bijvoorbeeld Servië, Turkije en Kazachstan – hebben al laten weten de annexatie niet te zullen erkennen. De inlijving volgt op illegitieme referenda die tot dinsdag werden gehouden in de vier bezette Oekraïense gebieden. Volgens de Russische autoriteiten hebben de inwoners van de bezette gebieden – verrassing – daarbij met een overweldigende meerderheid (denk aan 98 en 99 procent) gestemd voor aansluiting bij Rusland. Westerse leiders spreken van schijnreferenda en twijfelen er niet aan dat de uitslagen zijn vervalst of gemanipuleerd. Ook de Oekraïense regering heeft aangekondigd de annexatie van de gebieden – die samen goed zijn voor ongeveer 15 procent van het grondgebied van het land – absoluut niet te erkennen en door te gaan met het tegenoffensief om de regio’s te bevrijden. Maar dat de rest van de wereld de annexatie niet erkent, neemt niet weg dat de inlijving wel degelijk gevolgen kan hebben. Niet in de laatste plaats voor het verloop van de oorlog. Want vanaf het moment dat de gebieden zijn geannexeerd, ziet Moskou aanvallen in die regio’s als aanvallen op het eigen grondgebied. Dan kan en zal Rusland het conflict als een defensieve oorlog framen. Bovendien zijn volgens de eigen militaire doctrine zwaardere tegenaanvallen gerechtvaardigd. Zoals een verdere mobilisatie, of zelfs een nucleaire aanval. Poetin benadrukte dat vorige week ook al in zijn tv-toespraak, waarin hij de ‘gedeeltelijke’ mobilisatie van 300.000 reservisten afkondigde voor de bescherming van bezette regio’s: alle mogelijke middelen, dus ook nucleaire, zou hij inzetten bij een bedreiging van de territoriale integriteit, waarschuwde hij. “Ik bluf niet.” Hoe serieus Poetin nu echt een (beperkte) nucleaire aanval overweegt, en wat dan precies zijn rode lijn zal zijn, is de grote vraag. Veel westerse analisten denken dat hij met de annexatie en de dreigementen vooral wil afschrikken, in de hoop dat Oekraïne met zijn tegenoffensief stopt en het Westen met wapenleveringen. Het Oekraïense leger wist de afgelopen weken rondom Charkov zo’n 6000 vierkante kilometer aan bezet gebied te heroveren en wint ook steeds meer terrein in Cherson en Donetsk – gebieden die Rusland dus als de zijne zal beschouwen.||https://www.parool.nl/wereld/poetin-lijft-bezette-oekraiense-regio-s-in-wat-is-zijn-volgende-stap~bb039c62/
2022-09-30||Waterschap moet nog meer bijlenen om groter kastekort door it-chaos te voorkomen||Vorige maand sprak waarnemend dijkgraaf Albertine van Vliet-Kuiper in Het Parool nog haar vertrouwen uit dat de achterstanden met belastinginning eind volgend jaar zouden zijn weggewerkt. Maar volgens de jongste planning loopt de inhaaloperatie door tot in het eerste kwartaal van 2026. Dat blijkt uit stukken die het dagelijks bestuur van waterschap Amstel, Gooi en Vecht heeft gepubliceerd. Het waterschap is voor zijn inkomsten afhankelijk van belastinginkomsten. Om te grote kasgeldtekorten te voorkomen is volgend jaar een lening van 104 miljoen euro noodzakelijk. In juli werd nog gedacht dat 95 miljoen euro zou volstaan om te verhinderen dat in 2023 de kredietlimiet wordt overschreden die de Nederlandse Waterschapsbank hanteert (minus 45 miljoen). In de eerste helft van volgend jaar moet het waterschap ook 125 miljoen aflossen op in 2022 afgesloten leningen. De inningsproblemen zijn een gevolg van IT-chaos bij Waternet, de uitvoeringsorganisatie van het waterschap. De haperende introductie van een nieuw systeem voor de inning van drinkwatertarieven heeft geleid tot foutieve en soms dubbele afschrijvingen bij bewoners. Ook de cybersecurity is in het geding. Sinds vorig jaar staat Waternet daarom onder verscherpt toezicht van de Inspectie Leefomgeving en Transport. Bij het incasseren van waterschapsbelastingen zijn vooralsnog geen fouten gemaakt, maar ook daar is sprake van grote vertragingen. Waternet is nu nog bezig met aanslagen over 2020. De managementletter van de accountant bij de jaarrekening van Waternet stelt evenmin gerust. Daarin staat dat het versturen van aanmaningen in ieder geval in de eerste helft van dit jaar haperde. Bovendien slaagde Waternet er niet in de accountant te voorzien van bruikbare dossiers met belastinggegevens en het personeelssysteem. In het betalingsverkeer rondom drinkwaterfacturen is een risico op fraude geconstateerd. Sommige leden van het algemeen bestuur vrezen dat al deze problemen gevolgen hebben voor het waterbeheer en de kwaliteit van de dijken. Er is structureel te weinig geld voor onderhoud. Van de 258 kilometer aan dijken in het werkgebied van het waterschap (het grootste deel van Amsterdam, het Gooi en delen van de provincie Utrecht) is slechts 53 procent op orde. De totale schuldenlast van het waterschap bedraagt zo’n 800 miljoen, bijna vier keer zoveel als het waterschap jaarlijks netto ontvangt aan belastingen. Andere waterschappen vinden hooguit 2,5 keer zoveel acceptabel. In antwoord op vragen van het CDA stelt het dagelijks bestuur dat de betrouwbaarheid van het nieuwe computersysteem de afgelopen maanden is toegenomen en dat de achterstanden bij het innen van belastingen niet verder oplopen. Het waterschap voert ‘oriënterende gesprekken’ met belastingkantoren van de overheid, die op termijn de inning zouden kunnen overnemen van Waternet. Die organisatie werd in 2006 opgericht door de gemeente Amsterdam en het waterschap om een einde te maken aan het geruzie tussen verschillende overheidsinstanties belast met waterbeheer.||https://www.parool.nl/amsterdam/waterschap-moet-nog-meer-bijlenen-om-groter-kastekort-door-it-chaos-te-voorkomen~be01f48e/
2022-09-30||Documentairemaker Maasja Ooms: woordvoerder voor jongeren die het thuis niet hebben getroffen||In Jason volgt documentairemaker Maasja Ooms (53) de jonge Jason Bhugwandass van heel nabij, terwijl hij worstelt met de psychische effecten van een traumatische jeugd, die alleen maar verergerden nadat hij op 16-jarige leeftijd door jeugdzorg werd opgesloten. De liefde- en respectvolle benadering van Ooms zorgt ervoor dat Jason niet alleen slachtoffer is, maar maakt ook duidelijk hoe hij zijn ervaringen gebruikt om ervoor te zorgen dat anderen niet hetzelfde hoeven meemaken. Die missie geeft hem de onwrikbare wil om beter te worden en de kracht om zich, hoe moeilijk dat soms ook is, van zijn kwetsbaarste kant te laten zien. Jason werd bekroond met de Idfa Award voor beste Nederlandse documentaire op het documentairefestival Idfa en op het Nederlands Film Festival genomineerd voor het Gouden Kalf voor beste lange documentaire. De jury van de Amsterdamprijs noemt Jason ‘een van de meest hartverscheurende documentaireportretten van de afgelopen jaren’. “Ooms weet met Jasons verhaal de staat van de jeugdzorg in Nederland te agenderen. Met haar rustige, observerende en intieme cameravoering – Ooms wijkt geen seconde van de zijde van Jason – raakt ze samen met Jason de kijker diep in het hart.” “Daar ben ik gaandeweg achter gekomen: ik ben een soort woordvoerder geworden voor jongeren die het thuis niet hebben getroffen. Voor al deze jongeren is het essentieel om gezien te worden. Maar dat geldt eigenlijk voor ons allemaal; je bent pas iemand in de ogen van iemand anders.” “Sinds ik op de Filmacademie zat, heb ik een oog ontwikkeld voor wat mensen níet zeggen maar wat er wél is. Waar dat vandaan komt? Ik weet het niet, daar kun je vast een psychiater of psycholoog op loslaten, maar ik zie wat er is in het ongezegde. Vanuit die fascinatie ben ik films gaan maken.” “Alicia en Rotjochies heb ik gemaakt uit interesse, uit een visie die ik wilde delen. Jason is mijn eerste film waarvan ik wilde dat ie tot actie zou aanzetten. Zo heb ik hem gemaakt; ik heb gezocht naar een vorm die maakt dat de kijker gechoqueerd achterblijft en daardoor zelf een oordeel vormt.” “Ik ben een rasechte Amsterdammer; ik ben hier geboren en heb hier mijn hele leven gewoond en ik heb een prachtig atelier op het NDSM-terrein. Het is fijn dat zo’n beetje alles wat om film heen zit in Amsterdam zit, maar ik ben niet aan Amsterdam gebonden voor mijn werk: Alicia speelt zich af in Brabant, Rotjochies in Frankrijk. Jason is wél een Amsterdammer, maar daar gaat de film niet over.” “Alicia, Rotjochies en Jason gaan over ‘gezien worden’, maar zelf heb ik een extreme angst om in de spotlights te staan. Een podium vind ik verschrikkelijk; ik zie er enorm tegenop om straks in ITA op het podium te staan. Ik voel me senang áchter de camera, daar ben ik op mijn gemak. Niet als er duizend ogen op mij gericht zijn. Daar zit een onbalans, en dat wordt helaas niet minder.” “Het was een ontroerend moment, toen hij in de armen viel van de burgemeester en moest huilen. Ontroerend én tekenend: dat is wat deze kinderen nodig hebben: warmte en liefde, in plaats van een kil instituut zoals gesloten jeugdzorg kan zijn.” “Tijdens corona ben ik begonnen met schilderen: ik heb een paar cursussen gedaan, in een van de eerste lessen moest ik een bekend schilderij naschilderen. De lerares zei: ‘je hebt talent’. Ik ben toen oude doeken gaan kopen op Marktplaats, nu maak ik olieverfschilderijen van koppels op groot doek. Er zit iets lichtelijk surrealistisch in, want ik maak collages in Photoshop en die vergroot ik uit. En ik probeer te vangen wat er volgens mij tussen die mensen speelt.” “Ik heb ze nog aan niemand laten zien, maar tijdens NDSM OPEN is mijn atelier ook toegankelijk voor publiek. Ik ga ze niet speciaal exposeren, daar ben ik nog niet aan toe, maar mijn schilderijen staan dan wel in mijn atelier.” “Ik heb ook nog genoeg ideeën voor films, maar ben nu niet met iets specifieks bezig. Misschien wil ik een film maken over vechtscheidingen, maar dat is moeilijk in documentaire te vangen, dus wie weet waag ik de stap naar speelfilm. We gaan het zien, ik denk wel dat ik sowieso blijf schilderen.” “Ik heb in acht jaar drie films achter elkaar gemaakt, zonder vakanties of rust. Ik heb nu een jaar vrij genomen en ben intensiever gaan schilderen en dat zou ik best professioneler willen aanpakken – iets wat tijd en geld kost. Ook wil ik heel graag onderzoeken of fictiefilm mij ligt. Dus een studie bekostigen zou ook een doel kunnen zijn. Om zo hopelijk een stap verder te gaan in het uitdiepen van het thema ‘intermenselijk contact’.” Het atelier van Maasja Ooms op NDSM-Plein 59 is zaterdag geopend van 12.00 tot 17.00 uur.||https://www.parool.nl/kunst-media/documentairemaker-maasja-ooms-woordvoerder-voor-jongeren-die-het-thuis-niet-hebben-getroffen~b7d4816e/
2022-09-30||Jonge Afghaanse kinderen doen loodzwaar werk in steenfabrieken||Nabila werkt minstens tien uur per dag. Het werk is zwaar en vuil. Nabila stopt modder in mallen en sleept met kruiwagens vol bakstenen. Met haar twaalf jaar – ze werkt inmiddels haar halve leven in baksteenfabrieken – is ze waarschijnlijk het oudst van iedereen hier. Kinderarbeid is aan de orde van de dag in Afghanistan, waar de economie is ingestort na de machtsovername van de Taliban en het wegvallen van westerse hulp. Volgens een studie van Save the Children heeft ongeveer een op de vijf Afghaanse families hun kinderen, mogelijk een miljoen in totaal, aan het werk gezet om iets bij te verdienen. Nergens wordt dat zo duidelijk als bij de baksteenfabrieken ten noorden van de hoofdstad Kabul. In bijna alle fabrieken werken kinderen van vier of vijf jaar oud zij aan zij met hun familieleden. Van ’s morgens vroeg tot ’s avonds laat, ook in de zomerse hitte. Voor volwassenen is het werk al zwaar. Kinderen helpen bij elke stap van het productieproces. Ze sjouwen vaten met water en verslepen volle baksteenmallen om ze in de zon te laten drogen. Afgeladen kruiwagens vol gedroogde bakstenen duwen ze naar de oven, waarna ze, eenmaal gebakken, weer worden teruggesleept. Tussen het nog smeulende houtskool van de oven zoeken de kinderen naar nog bruikbare stukken steen, intussen het roet inademend en hun vingers verbrandend. De kinderen werken vastberaden door – de nood van hun familie is het enige wat telt. Als hun wordt gevraagd naar speelgoed of spelletjes, halen ze glimlachend hun schouders op. Slechts een enkeling is naar school geweest. De twaalfjarige meisje Nabila staat sinds haar vijfde of zesde in deze fabriek. Een deel van het jaar zijn zij en haar familie in Kabul, de overige tijd werken ze bij een oven in de buurt van Jalalabad, niet ver van de grens met Pakistan. Een paar jaar geleden ging Nabila daar af en toe naar school. Het liefst zou ze dat weer doen, maar het kan niet: haar familie heeft het geld dat zij verdient hard nodig, zegt ze met een verlegen glimlach. “We denken aan niets anders dan werk.” De negenjarige Mohabbat blijft met een gepijnigde uitdrukking staan. Hij draagt een lading houtskool. “Mijn rug doet pijn,” zegt hij. Wat hij zou wensen? “Naar school gaan en goed eten,” zegt hij, als hem is uitgelegd wat een ‘wens’ precies is. Om daarna aan te vullen: “En goed werken, zodat we een huis hebben.” Het landschap rond de fabriek is somber en kaal. De schoorstenen stoten doorlopend zwarte rook uit. Gezinnen wonen in vervallen lemen huizen vlak bij de ovens. Hun maaltijd bestaat meestal uit in thee gedrenkt brood. De arbeiders krijgen omgerekend vier euro voor elke duizend stenen die ze maken. Een volwassene alleen redt dat niet, vertellen ze, maar als de kinderen helpen, maken ze er zo’n vijftienhonderd per dag. Rahim heeft drie kinderen die met hem in de steenoven werken. Ze zijn tussen de vijf en twaalf jaar oud en gingen ooit naar school. Lang wilde Rahim hen hier niet aan het werk zetten, maar hij had geen keus, zegt hij. Ook voor de machtsovername van de Taliban was de situatie al nijpend. “Hoe kunnen ze studeren als we geen brood hebben? Overleven is belangrijker.” © Associated PressVertaling Sam de Graaff||https://www.parool.nl/nederland/jonge-afghaanse-kinderen-doen-loodzwaar-werk-in-steenfabrieken~b627f159/
2022-09-30||Woedende, perfecte, wanhopige, gefrustreerde en blije moeders in Moedermaffia||Besmeurd met taart, ziedend, vertrekt Daan (Loes Haverkort) van haar dochters feestje. Een feestje dat zo perfect was georganiseerd door de nieuwe partner van haar ex. Als het niet zo grappig was, zou je er ook een beetje om moeten huilen. Dat comedy zich goed leent voor verhalen over moeders (en soms ouders) is te zien aan series als The Letdown, Workin’ Moms, Oogappels en het nieuwe Moedermaffia van scenarioschrijver (zelf noemt ze zich liever ‘creator’ ) Anjali Taneja. In die laatste, vanaf 30 september te zien op Videoland, is Daan de moeder van Pip en Boris. Ze heeft haar vriend Jorrit (Benja Bruijning) verlaten omdat ze hem betrapte met de makelaar. Dat blijkt een hysterische, perfecte tuttebelmoeder, terwijl Haverkort een verstrooide, chaotische cupcakebakker is die kampt met plotselinge woede-uitbarstingen. Op aandringen van de opvoedpoli moet ze op een ‘gentle parenting’-cursus, waar ze andere moeders treft, en Wayne, een vader. Taneja (46), moeder van een dertienjarige dochter, baseerde veel van wat Daan meemaakt op haar eigen leven. Acht jaar geleden was ook zij net gescheiden en probeerde ze in de chaos van haar leven de boel op orde te houden. Iedereen had wel tips (‘de moedermaffia’) en op aanraden van de school van haar dochter kwam ze bij de opvoedpoli terecht. “Waar zo’ n net afgestudeerde pedagoge van 23 goedbedoeld advies probeert te geven over hoe ik mijn kind moet opvoeden.” IHoewel er tegenwoordig genoeg hilarische series over falende, boze, dubbende moeders zijn, kon Taneja destijds eigenlijk helemaal geen troost halen uit populaire cultuur. Desperate Housewives gaat over perfect uitziende moeders en in Sex and the City krijgt Miranda wel een kind, maar is het moederschap slechts bijzaak. Taneja: “De rauwe eerlijkheid die je nu ziet, de stem van de vrouw in al haar facetten, van Flea Bag tot Workin’ Moms, was er nog nauwelijks. Ik werd alleen maar heel onzeker van de perfecte moeders in series.” Oudergroepjes zijn een gemene deler in de genoemde comedyseries. Ze zijn een ideaal ijkpunt voor de waaier aan ‘moedersoorten’ die er zijn en die de meeste moeders uiteindelijk ook allemaal in zich hebben: de opofferingsgezinde, de wilde, de postnataal gedeprimeerde, de carrièretijger, de egocentrische. De leidster van de groep is altijd een tikkeltje gestoord en zweverig. En de moeder van de hoofdpersoon is meestal een ‘hoezo heb jij het zo moeilijk, ik heb het toch ook allemaal gedaan’-moeder, die toch uiteindelijk voor haar dochter klaarstaat. Wat zegt dit allemaal over het hedendaagse moederschap? Dat er in elk geval gelachen mag worden. Lekkende borsten, onzekerheid of je het goed doet, geen zin hebben in seks met je man – maar wel met een ander –, blij zijn dat je weer mag werken, woedend zijn om niets – heel normaal voor moeders. Werkend, thuis, kersvers of al ervaren, gefrustreerd op werk of ladderzat met vriendinnen. En boos, iets wat vrouwen nog zelden mogen zijn. “Dat mag niet,” beaamt Taneja. “Ik ben ook geconditioneerd door mijn moeder: er was geen ruimte voor boosheid. ‘Laten we het even gezellig houden.’ Maar dat moest wel in de serie. Gelukkig kon mijn compagnon Zoeteke Lugthart dat goed opschrijven.” Dat Videoland drie producenten (onder wie Taneja) vroeg een comedy over moeders te pitchen, is tekenend voor de veranderde tijdsgeest. Want toen Catherine Reitman, producent en hoofdrolspeler van Workin’ Moms, haar ‘mommy-comedy’ in Canada lanceerde, was ze al bij diverse Amerikaanse studio’s afgewezen omdat ze het onderwerp ‘te niche’ vonden. De Netflixserie is inmiddels wereldwijd een hit, ook bij niet-moeders. Taneja prijst de enorme geruststelling en troost die uit een goede en eerlijke comedy kan spreken. Zelf kijkt ze graag naar het Nederlandse Oogappels en naar Better Things. “Dan zie je kinderen tegen hun ouders schelden en denk ik: gelukkig, ik ben niet de enige.” Ze hoopt vooral dat ze met Moedermaffia een menselijk beeld van de moeder toont. “Al die woedende, perfecte, wanhopige, gefrustreerde en blije moeders, dat ben jij. Het ene moment sta je cupcakes te bakken, het volgende ligt je kind krijsend op de grond. En als moeder doe je gewoon je best. Meer kun je niet doen.” Moedermaffia is vanaf 30 september te zien op Videoland. The Letdown en Workin’ Moms zijn te zien op Netflix, Oogappels op NPO plus.||https://www.parool.nl/kunst-media/woedende-perfecte-wanhopige-gefrustreerde-en-blije-moeders-in-moedermaffia~bca228ed/
2022-09-30||Gevulde portobello en rijstschotel met koolvis: vijf fijne gerechten||Rijstschotel met koolvis 1. Pel de knoflook en hak fijn. Verhit de olie in een grote pan en bak de knoflook 2 min. 2. Voeg de bouillon toe en breng aan de kook. Voeg de gele rijst en doperwten toe. Leg de stukken koolvis tussen de rijst. Breng aan de kook met de deksel op de pan. Laat 10 min. zachtjes pruttelen. 3. Snijd intussen de paprika in repen. Voeg deze samen met de olijven toe aan het geheel . Zet het vuur uit en laat nog ca. 5 min. staan met de deksel op de pan, totdat al het vocht is opgenomen en de vis helemaal gaar is. 4. Breng het geheel op smaak met zout en peper. Quiche met rode biet, brie en tijm 1. Verwarm de oven voor op 180°C. Vet de vorm in met boter. 2. Knip een cirkel van bakpapier die groter is dan de bodem van de vorm. Klem het bakpapier tussen de ring en de bodem. 3. Verhit een pan met wat olie en laat de spinazie slinken. Druk vervolgens het overtollige vocht uit de spinazie met behulp van een zeef. 4. Leg de plakjes hartig taartdeeg uit de koelkast. 5. Snijd de biet in plakjes van 1 cm, hak de cashewnoten grof en snijd de brie in plakjes. 6. Bekleed de vorm met plakjes deeg en druk goed aan. Prik gaatjes in het deeg en bestrooi met paneermeel. Dit zorgt ervoor dat het overtollige vocht wordt opgenomen. 7. Ris de blaadjes tijm van de takjes. Klop de eieren met de ¾ van de tijm en maak op smaak met peper en zout. 8. Beleg het deeg met de spinazie, ¾ van de gehakte cashewnoten en de helft van de brie. 9. Giet het eimengsel er overheen. Verdeel de schijfjes biet en de resterende brie over de bovenkant. 10. Bak de quiche in de oven voor 35-40 min. Garneer met tijm en cashewnoten. 11. Laat 15 min. afkoelen in de vorm. Komt de quiche niet uit de vorm? Ga dan voorzichtig met een mesje langs de randen. Gevulde portobello met salade 1. Verwarm de oven voor op 200°C boven- en onderwarmte. Vet een ovenschaal in met de helft van de olie. 2. Maak de portobello schoon met een borsteltje of dep schoon met keukenpapier. 3. Snijd het steeltje eraf en hol voorzichtig de bovenste laag uit. Snijd in kleine stukjes. 4. Verwarm de resterende olie in een koekenpan. Verwarm het uitgeholde mengsel van de portobello met de tomatenpuree en Italiaanse kruiden. Breng op smaak met peper en zout. 5. Leg de portobello’s in de ovenschaal. Beleg iedere portobello met 4 basilicumblaadjes op de bodem en bestrooi met de helft van de geraspte mozzarella. Vul vervolgens met het tomatenmengsel en verdeel de resterende mozzarella en de panko. 6. Zet 5-10 min. in de oven tot de kaas is gesmolten. 7. Garneer met de resterende blaadjes basilicum. Serveer met de gemengde sla. Gegratineerde pastaschotel met witlof 1. Verwarm de oven voor op 200°C. Bereid de pasta volgens aanwijzingen op de verpakking. Spoel af onder koud water. 2. Haal de peterselie van de takjes en hak ¾ fijn. Snijd de bloemkool in roosjes, breng een pan water aan de kook, kook 8 min. en giet af. 3. Was de witlof en verwijder de buitenste bladeren en de stronk. Snijd de witlof over de lengte 2 keer doormidden. 4. Verhit de olijfolie in een koekenpan. Bak het gehakt met peper, zout, nootmuskaat en paprikapoeder in 3 à 5 min. rul op middelhoog. 5. Meng de pasta, bloemkoolroosjes, het gehakt en de fijngehakte peterselie in een kom. 6. Schep het geheel vervolgens in een ovenschaal en verdeel de witlof over de bovenkant. Verdeel vervolgens de kaas over de ovenschotel zodat de bovenkant volledig is bedekt. Zet de schaal 20 à 25 min. in de oven. Garneer met de overige blaadjes peterselie. Frittata met tomaat, olijven, spekjes en kaas 1. Was en snijd de paprika in reepjes van ongeveer 2 cm breed. Halveer de olijven en de cherrytomaatjes. 2. Klop de eieren met de melk, de helft van de kaas en Italiaanse kruiden in een kommetje. 3. Meng de groenten en olijven door het eimengsel. Breng op smaak met chilipoeder, zout en peper. Voeg de resterende kaas en tomaatjes toe en roer door. 4. Bak de spekjes in een koekenpan, zonder olie, een beetje knapperig. Zodra ze beginnen te kleuren, voeg het eimengsel toe. Roer een keer door en doe de deksel op de pan. Als het mengsel volledig gestold is, is deze goed. Afhankelijk van de temperatuur en grootte van de pan zal dit 10-15 min. duren. 5. Laat de frittata uit de pan op een bord glijden. 6. Serveer op een bord of schaal. 7. Garneer met een handje rucola en serveer de resterende rucola als salade. Ga naar www.eatertainment.nl voor nog meer recepten en inspiratie.||https://www.parool.nl/ps/gevulde-portobello-en-rijstschotel-met-koolvis-vijf-fijne-gerechten~b95b12658/
2022-09-30||Opinie: ‘Een burn-out bestaat niet? Wat een matig verhaal’||‘Een burn-out bestaat niet,’ zegt psychiater en stressonderzoeker Christiaan Vinkers (Het Parool, 26 september). Wat een matig verhaal. Dit roept meer vragen op dan het antwoorden geeft. Eerst schrijft u een boek met de term ‘burn-out’ in de titel. Dan zegt u dat burn-out niet bestaat. Vervolgens doet u heel vaag over welke behandeling nodig is, want iedere patiënt is verschillend. Máár die behandeling mag alleen door psychiaters en psychologen gegeven worden, want anderen doen allemaal verschillende dingen. Weet u niet dat nu juist psychiaters en psychologen alleen betaald krijgen voor behandelingen waarbij een diagnose wordt gesteld? Ik krijg mensen met burn-out niet eens bij uw instelling aangemeld. En welke uniforme behandeling geeft uw beroepsgroep dan voor mensen met deze klachten?Bas van Geijn, praktijkondersteuner geestelijke gezondheidszorg (poh-ggz), Amsterdam Schipholtopman Robert Carsouw (Het Parool, 24 september) vertelt dat de beveiligers door de zomerbonus soms minder gingen werken omdat hun inkomen steeg en ze daardoor toeslagen kwijtraakten. Andere beveiligers raakten deze toeslagen daadwerkelijk kwijt omdat ze dezelfde uren bleven werken en hun inkomen daardoor steeg. Het is toch een gruwel dit. De gemeente Amsterdam is voor 20 procent aandeelhouder van Schiphol. Zorg nu eens een keer dat beveiligers netjes worden betaald zodat gegoochel met overheidstoeslagen kan uitblijven. Zo komen mensen nooit uit dat cirkeltje met toeslagen en de in feite verkapte subsidie op personeelskosten van Schiphol.Rick Veltman, Amsterdam Bijzonder, zo’n enquête rondom de Dichtersbuurt in Nieuw-West met maar twee opties: kiest u voor volledige sloop, of voor bijna volledige sloop. Zijn de huizen de afgelopen decennia dusdanig verwaarloosd dat renovatie te duur is geworden? Het doet denken aan de Van der Pekbuurt in Noord, waar sloop gelukkig uiteindelijk omgezet werd naar duurzame renovatie. Met prachtig resultaat! Zoiets moet toch ook in die prachtige, groene, ruime Dichtersbuurt mogelijk zijn. Een van de meest aansprekende voorbeelden van het gedachtegoed van Van Eesteren: licht, lucht en ruimte. Na een flinke opknapbeurt en verduurzaming wil de hele stad daar straks wel wonen.Michiel Rohlof, Amsterdam Ik herken mezelf in uw columniste Tinkebell (Het Parool, 27 september) die nog vliegt omdat sociaal contact verrijkt en je zo zelf de effecten van klimaatverandering kan zien. Ikzelf rook graag op drukke huisfeestjes omdat het gezellig is, en ik het onbegrip van niet-rokers beter wil leren begrijpen. Wel pleit ik op termijn voor minder schadelijke tabak.Paul van Bommel, Amsterdam||https://www.parool.nl/columns-opinie/opinie-een-burn-out-bestaat-niet-wat-een-matig-verhaal~b60d1cf8/
2022-09-30||Opinie: ‘Onze boeren hebben het recht om eens goed boos te zijn’||In de verkleedkist van de kinderen heb ik deze week mijn boerenzakdoek teruggevonden. En in mijn hoofd ben ik direct terug in mijn kinderjaren in Drenthe. Als 10-jarig jongetje bij voetbalclub Vitesse ’63; wij wonnen alles. Omdat we als team onverslaanbaar waren in de wijde omtrek van ons Drentse dorpje, had iemand bedacht dat we een boerenzakdoek om ons voorhoofd konden binden. Want als beresterke, ruwe boeren voelde ons team zich extra stoer. Inmiddels zijn we een kleine dertig jaar verder en hebben die zakdoeken een andere lading. Bij rode zakdoeken denk je niet meer aan stoere, dappere mannen, maar aan boze, lompe boeren. En laten we eerlijk zijn: boeren zijn inderdaad vaak genoeg lomp. Lompe boeren die politici bedreigen met hun trekkers of erger. Lompe boeren die op snelwegen rotzooi trappen en de boel slopen. Stuk voor stuk verwerpelijke acties natuurlijk. Toch vind ik het geen verrassing dat de boeren juist nu zo lomp boos zijn. Omdat de overheid hen jarenlang heeft opgejut en heeft gesponsord om keihard te groeien, om ze daarna jarenlang steeds onmogelijkere begrenzingen op te leggen. Zodat de ene na de andere boer omvalt. Boeren hebben het recht om eens goed boos te zijn. En het is aan jou en mij om te zien dat die woede niet voor niets is. Daarom doe ik vandaag mijn boerenzakdoek weer om. Omdat ik zo graag wil, dat we weer zien dat boer zijn een eervol beroep is. Als ik vandaag een ding mag meegeven: word ook als een boer. Een boer is een mens die niet van opgeven weet. Die afziet. Die met weer en wind z’n schouders eronder zet. Die onverslaanbaar is. Die soms voor veel maar vaak voor weinig werkt. En dat omwille van de ander, de ander die eten moet. Boeren zijn het zout van deze aarde. Op mensen zoals zij bouwen wij dit land. Zodra boeren lomp boos worden, moet er bij ons een alarmbel gaan rinkelen. Want boeren zijn geen mensen die zeuren, zeiken of klagen. Heus ze zijn niet perfect en er valt nog veel te winnen voor onze planeet. Maar deze trouwe werkers staan voor dag en dauw voor ons klaar. Nu is het tijd dat wij eervol met de boeren omgaan. Dat wij ook voor hen opstaan.||https://www.parool.nl/columns-opinie/opinie-onze-boeren-hebben-het-recht-om-eens-goed-boos-te-zijn~b7583c33/
2022-09-30||Mag ik café Rooie Nelis niet meer café Rooie Nelis noemen? Van wie niet?||Gisterenmiddag sprak ik De Echte Amsterdammer. Een verslag. (…) Mag ik café Rooie Nelis niet meer café Rooie Nelis noemen? Van wie niet? Hier ik zeg het even drie keer: café Rooie Nelis, café Rooie Nelis, café Rooie Nelis. Zie jij wat gebeuren? Ik niet. Hoe moeten we het nu dan gaan noemen? De Schele Avocado? Luister nou, ze kunnen zoveel willen maar ik trek me er geen reet van aan. Stoplichten, ook zoiets. Heb jij ooit een Echte Amsterdammer keurig naast zo’n tikkende paal zien staan wachten? Precies. Je steekt over, je laat je hand zien en wandelen maar. Ik zeg het nog een keer: café Rooie Nelis. (…) Alsof er de laatste twintig jaar maar één Amsterdammer in café Rooie Nelis heeft gezeten. Schei nou uit met me. De hele Jordaan zit vol met Jort Kelders en zijn gekloonde neefje Sander Schimmelpenninck. Die is ooit uit Jort zijn heup gevallen. In mijn tijd, als je met lamswollen kousjes het café binnenkwam of een driekwart ribfluwelen broekje uit Genua, dan had je een probleem. Uittrekken die handel. We keken niet of je een jongen of een meisje was. Dat maakte ons toen al niks uit. Testikel Robbie die wilde opeens om 3 uur ‘s nachts Testikel Natasja worden genoemd. Wat kon ons het rotten. (…) Trots zijn op je lul, dat vind ik zo kinderachtig. Dat is meer iets voor boeren, dat je in een weiland je lul laat zien, maar onder Amsterdammers speelt dat helemaal niet joh. Als ik zelf mag kiezen dan laat ik ‘Gevoelsmens’ in mijn paspoort zetten en dan tussen haakjes er achter: alleen donderdagochtend tussen half tien en kwart voor tien. (…) Paniek, dat is zo ontzettend niet Amsterdams. ‘Oh oh oh, er is een zinkgat op de Lijnbaansgracht? Wat moeten we nou?’ Het Centraal Station is al dertig jaar een zinkgat. Alle burgemeesters hebben de hele stad omgeschept, zodat je op je luie reet, onder de grond, naar Zuid kunt reizen. Wie wil er naar Zuid? Johan Cruijff is dood, in het Olympisch Stadion zit een bbq-restaurant dat de Verbrande Klauw zou moeten heten en Febo is nu een Albert Heijn. Wat moet ik daar nog? Nee, maar als er opeens een anus van steen in de straat verschijnt dan is er paniek. (…) Dat zinkgat, weet je wat dat is? De mond van Amsterdam. Een wanhopig mondje. Het schreeuwt dat we alle toeristen de stad uit moeten lazeren, maar we doen net alsof we het niet verstaan. Ik zeg het nog een keer: café Rooie Nelis. Nico Dijkshoorn schrijft wekelijks een column voor Het Parool en spreekt zijn bijdragen ook geregeld in. Reageren? n.dijkshoorn@parool.nl.||https://www.parool.nl/columns-opinie/mag-ik-cafe-rooie-nelis-niet-meer-cafe-rooie-nelis-noemen-van-wie-niet~b5fb16a5/
2022-09-30||Opinie: ‘Huidige onvrede over politiek lijkt op situatie in Groot-Brittannië voor Brexit’ ||Of het nou gaat om klimaat, stikstof, energie, koopkracht, asielzoekers of de woningmarkt: Nederland lijkt in een staat van onophoudelijke misère. Tot overmaat van ramp bevorderen deze crises zowel de maatschappelijke segregatie als het wantrouwen in de politiek. De symbolisch omgedraaide nationale vlag is een uiting van deze groter wordende maatschappelijke tegenstellingen. De blauw-wit-rode representatie is niet (langer) alleen een steunbetuiging aan boeren, maar een uitdrukking van een diepere emotie: het gevoel dat culturele en geografische afstand van Den Haag in toenemende mate gelijkstaat aan politieke onmacht en miskenning. Ondanks het feit dat bovenstaande crises een nationale omvang hebben, worden de ‘oplossingen’ buitenproportioneel afgeschoven op degenen die, letterlijk dan wel figuurlijk, ver van de centrale besluitvorming afstaan. Denk bijvoorbeeld aan het azc dat een Twents dorpje plotsklaps een inwonersgroei van 10 procent bezorgt – alsof Amsterdam ineens ruim 80.000 asielzoekers zou moeten opvangen. Daarbovenop komt de wijze van communiceren. Net als dat boeren nu pas geraadpleegd worden, zijn inwoners van Albergen geattendeerd op de opening van het opvangcentrum nadat onomkeerbare besluiten al waren gemaakt. Zo lijkt BV Nederland steeds meer op een echt, modern bedrijf. Het gaat niet meer om belanghebbenden, maar puur om aandeelhouders, oftewel: invloedrijke burgers, bedrijven en lobbyisten. Deze nieuwe communicatie- en besluitvormingsmethodes doen afbreuk aan ons geroemde poldermodel. Vroeger werden alle betrokken partijen geraadpleegd om tot een genuanceerde, compromisvolle oplossing te komen. Tegenwoordig worden telkens weer compensatieregelingen ontwikkeld om te repareren wat beleidsmatig is kromgetrokken. Het schrijnendste daarvan is dat ruimhartige vergoedingen rondom kindertoeslagen, boeren of aardgaswinning niet automatisch terechtkomen bij gedupeerden. Integendeel, slachtoffers moeten zelf procederen nadat hen algemeen erkend onrecht is aangedaan, om vervolgens in een ellenlang, bureaucratisch traject terecht te komen waarvoor men zich ook nog eens dient te conformeren aan het overheidsjargon. Vervolgens kijkt de gevestigde orde angstig en verbaasd naar de groeiende steun voor het ‘populisme’. Maar anders dan velen denken is populisme niet noodzakelijk antidemocratisch, het is voornamelijk anti-establishment. De BoerBurgerBeweging (BBB) bijvoorbeeld beantwoordt als enige partij daadwerkelijk het antirandstadsentiment van niet-randstedelingen. Overigens is de BBB wegzetten als populistisch te simpel. Niet alleen de stikstofproblematiek zet ze in het zadel. Echte populisten als het FvD springen pas op deze wagen wanneer het allang een probleem is – net zoals Wopke Hoekstra de reputatie van het CDA jegens de boeren recent probeerde te redden ten koste van de kabinetsstabiliteit. BBB-Kamerlid Caroline van der Plas kaartte de groeiende kloof tussen Den Haag en de provincie veel eerder aan. Opvallend is de overeenkomst met bijvoorbeeld de Brexit. De toenmalige maatschappelijke tendensen in Groot-Brittannië illustreren perfect de onderliggende boodschap van de huidige binnenlandse onrust. Grofweg de helft van de Britse werknemers die ondergemiddeld verdienden vonden dat de politiek er niet meer was voor ‘mensen zoals zij’. Een stem voor de BBB of PVV is dan ook minimaal net zo vaak een stem tégen de huidige machthebbers. Het ‘wij-tegen-zij’-gevoel ontstaat grotendeels door het dedain dat wordt ervaren door de periferie wanneer die weer iets opgelegd krijgen zonder consult: de gegoede burgerij pretendeert dan de juiste keuzes te kunnen maken voor degenen die het minder ruim hebben. Tegelijkertijd blijven de financiën steeds meer hangen bij diezelfde ‘adviesgevers’, die dus ook niet of nauwelijks de crisislasten dragen. Precies dat is de reden dat de omgekeerde vlaggen zowel op het platteland als in steden te zien zijn. Sterker nog, zelfs Nederlanders zonder banden met de agrarische sector doen mee aan de trend en zijn pro-BBB. Begrijpt u het niet verkeerd: de stikstofproblematiek is echt en er moet wat aan gedaan worden. Daarnaast ontvangen boeren enorm veel subsidie voor producten die ons welzijn meer schade toebrengen dan opleveren. Willen wij deze complexe problemen daarentegen effectief oplossen, dan is nuance geboden – iets wat momenteel onmogelijk wordt gemaakt. Zonder het herstellen van een breed gelijkwaardigheidsgevoel zoals het poldermodel voorschrijft, zullen we dan ook van de ene in de andere crisis blijven rollen.||https://www.parool.nl/columns-opinie/opinie-huidige-onvrede-over-politiek-lijkt-op-situatie-in-groot-brittannie-voor-brexit~bd6e526b/
2022-09-30||Een feest voor filmliefhebbers||||https://www.parool.nl/kunst-media/een-feest-voor-filmliefhebbers~b3caec76/
2022-09-30||Dit zijn de 20 films die te zien zijn tijdens het Parool Film Fest (en waar het de rest van 2022 over zal gaan)||Sandra (Léa Seydoux), de hoofdpersoon van Mia Hansen-Løve’s achtste speelfilm, is tolk. Niet alleen is het haar beroep, ook in haar privéleven is ze constant aan het vertalen, in figuurlijke zin. Voor haar 8-jarige dochter, die ze alleen opvoedt. En voor haar vader, een voormalig professor in de filosofie die door een neurodegeneratieve ziekte snel aftakelt, zowel lichamelijk als geestelijk. Dan loopt Sandra een oude vriend tegen het lijf en worden ze verliefd, hoewel hij nog getrouwd is. Zo tolkt Sandra ook continu tussen het verleden dat ze met haar vader aan het afsluiten is, het bedwelmende heden van haar nieuwe relatie, en de toekomst van haar dochter. Wat het uitgangspunt had kunnen zijn voor een aflevering van Ik vertrek, wordt in handen van de Spaanse filmmaker Rodrigo Sorogoyen een zinderende thriller. Het Franse stel Antoine en Olga verhuisde naar het platteland van Galicië om een biologische boerderij te beginnen. Maar de koele ontvangst van de lokale bevolking slaat om naar een ronduit vijandige sfeer wanneer het stel zich verzet tegen de komst van een windmolenpark. Sorogoyen vertaalt de klassieke tegenstellingen tussen nieuwkomers en locals, vooruitgang en behoudzucht in een hedendaagse western. De roze wolk van huisvrouw Joy (Elizabeth Banks) spat ruw uiteen als blijkt dat haar zwangerschap haar eigen leven in gevaar brengt. Maar in het Amerika van de jaren zestig is abortus verboden en beslist een groep oude mannen of er een medische uitzondering gemaakt kan worden. Als het oordeel ‘nee’ is, wendt Joy zich tot ‘The Janes’, een ondergronds netwerk van vrouwen die vrouwen helpen, onder leiding van de charismatische Virginia (Sigourney Weaver). Het wakkert bij Joy de ambitie aan om zich ook voor de goede zaak in te zetten. Maar hoe openlijk kan en wil ze die strijd voeren? Na in eerdere films al de dikdoenerij van de beeldende kunst en van de literaire wereld op de hak te hebben genomen, richten de Argentijnse regisseurs Mariano Cohn en Gáston Duprat hun pijlen nu op de filmindustrie. Een miljardair wil een film financieren en eist het beste van het beste. En dus ritselt zijn assistent de gevierde maar excentrieke regisseur Lola Cuevas (Penélope Cruz), en Hollywoodster Félix Rivero (Antonio Banderas) en theatergrootheid Iván Torres (Oscar Martinez) voor de twee hoofdrollen. Dat blijken nogal veel ego’s voor één project. Met haar onorthodoxe repetitieproces stelt Cuevas haar sterren steeds meer op de proef. Haar echtgenoot bracht Nancy Stokes weliswaar een huis, stabiliteit en een gezin, maar hij bracht haar nooit tot een orgasme. Nu is Nancy (Emma Thompson) met pensioen en weduwe en vindt ze het hoog tijd voor wat avontuur in haar leven. Ze huurt sekswerker Leo Grande in en sleept hem mee naar een hotelkamer, met een verlanglijstje. Maar Nancy rekende er niet op dat ze naast goede seks ook een goed gesprek zou krijgen. De afspraak krijgt een vervolg. Terwijl er iets opbloeit tussen de twee, verschuift ook de machtsdynamiek en brokkelen secuur opgebouwde façades af. Charlotte Gainsbourg bouwde al een respectabele carrière op als actrice (Jane Eyre; Melancholia) en zangeres. Met deze documentaire debuteert ze als regisseur. De film is een liefdevol portret van haar moeder, de iconische zangeres en actrice Jane Birkin. In de intieme gesprekken tussen moeder en dochter passeren onderwerpen als ouder worden, sterfelijkheid en beroemdheid. Aan hun gedeelde leven, met uiteraard een hoofdrol voor hun echtgenoot en vader Serge Gainsbourg (1928-1991), blijken de twee soms zeer verschillende herinneringen te hebben. Een persoonlijk en poëtisch portret van een vrouw die velen van ons alleen denken te kennen. Met de poppenanimatie Knor leverde Mascha Halberstadt dit jaar een instant klassieker af: een even hartverwarmende als eigenzinnige en aaibare film die met recht het stempel ‘voor jong en oud’ kreeg. De prequel Koning Worst speelt zich 25 jaar eerder af, en onthult hoe er rattenstaarten in de wedstrijdworst terechtkwamen. Wanneer Greetjes vader, slager Tuitjes, de strijd aangaat met zijn Italiaanse concurrent Smakkerelli, staat het rustieke dorpje Moppel op zijn kop. De jaarlijkse worstwedstrijd brengt Greetje in een tweestrijd: kiest ze voor haar vader, of voor zichzelf? Na vijfhonderd jaar verdwenen te zijn geweest, werden in 2012 de overblijfselen van de Britse koning Richard III teruggevonden onder een parkeerplaats in Leicester. De zoektocht werd opgezet door geschiedenisamateur Philippa Langley, wiens fanatisme leidde tot onbegrip bij familie en vrienden en die door experts sceptisch werd behandeld. Regisseur Stephen Frears (The Queen, Philomena) vertelt het verhaal van deze vrouw, die zich niet opzij liet zetten en de wereld dwong om een van meest controversiële heersers in een nieuw licht te zien. Een hecht gezin raakt ontwricht wanneer de vader tijdens een professionele duik niet meer bovenkomt. Geen lichaam, geen afscheid, alleen een huis vol herinneringen. Om dit ongrijpbare verlies het hoofd te bieden, ontwijkt Merel (Thekla Reuten) alles wat met de dood van haar man te maken heeft. Haar twee jonge kinderen moeten dus zelf op zoek naar hun eigen antwoorden. Na enkele gevierde kortfilms is dit intieme familiedrama het speelfilmdebuut van Martijn de Jong. Hij schopte het direct tot Nederlandse Oscarinzending voor dit jaar. De veertig jaar oude komiek Kasper Berntsen heeft alles wat zijn hartje begeert: een vaste avond bij de grootste comedy club van Oslo, een beeldschone vriendin, roem en alle privileges die daarbij horen. Tot hij op een rampzalige dag alles kwijtraakt, en ook nog eens te horen krijgt dat hij een dodelijke vorm van kanker heeft. Deze hartverwarmende ‘dramedy’ toont hoe hij met vallen en opstaan zijn ziekte accepteert en in weerwil van alle ellende de lach terugvindt. ‘What to do when you are dying’, vraagt de 33-jarige Hélène de zoekmachine. Het leidt haar naar bergen zoetsappige plaatjes-met-citaatjes, maar ook naar Mister, een Noorse blogger die zijn eigen ziekte met een ruwe poëzie tentoonstelt. In een opwelling besluit Hélène naar Noorwegen te reizen. Voor Mister, en om haar aftakelende longen wat lucht te geven. Ze moet dit alleen doen, besluit ze – tot woede van haar partner Mathieu (Gaspard Ulliel, in zijn laatste filmrol voor hij op 37-jarige om het leven kwam bij een ski-ongeluk). In hoeverre hebben de stervenden het recht om dood te gaan zoals zij dat willen? Een fabriek in een klein Roemeens dorpje huurt enkele Sri Lankaanse arbeidsmigranten in. Ze vervangen de jonge generatie Roemenen, die op hun beurt naar West-Europa trekken om hun kansen te vergroten. Mannen zoals Matthias, die net terug is in het dorp na jaren in Duitsland te hebben gewerkt. De confrontatie met de ‘vreemdelingen’ haalt in het dorp een gierput aan verdrongen frustraties en angsten boven. De afkorting van de titel is niet alleen de landcode van Roemenië, maar ook de Roemeense versie van de MRI-hersenscan. Dat is wat regisseur Cristian Mungiu hier doet: hij licht zijn land door. De timide Cao is onvruchtbaar en al een poosje voorbij wat op het Chinese platteland als de huwbare leeftijd wordt beschouwd. Ze wordt door haar familie uitgehuwelijkt aan de bescheiden Ma, die net als zij door zijn familie is verstoten. Het onmogelijke gebeurt: de twee worden verliefd terwijl ze samen een leven opbouwen in een van de lemen hutjes van het dorp. Totdat die vervallen huisjes op last van de lokale overheid gesloopt moeten worden. Regisseur Li Ruijun reisde terug naar zijn afgelegen geboortedorp voor zijn zesde speelfilm. Als hun moeder overlijdt, keren twee broers een laatste keer terug naar het huis waar ze opgroeiden. Nadat moeder ten grave is gedragen, gaan ze elk weer huns weegs. Terwijl zijn broer terugkeert naar zijn leven in Roemenië (dat Ulrich Seidl zal tonen in zijn volgende film Sparta), keert Schlagerzanger Richie Bravo terug naar Rimini. Die Italiaanse kustplaats blijkt in de winter een guur oord, gehuld in nevel en grijze sneeuw. Opnieuw duikt Seidl zonder blikken of blozen in de diepste krochten van de menselijke misère. Virginie Efira voegt opnieuw een krachtige rol toe aan haar oeuvre met dit portret van een vrouw die een terroristische aanslag overleeft. Het is een incident dat lijkt op de reeks aanslagen op 13 november 2015 in Parijs – een drama dat regisseur Alice Winocour van dichtbij meemaakte: haar broer was destijds aanwezig in concertzaal Bataclan, een van de doelwitten. Revoir Paris gaat over de nasleep van zo’n aanslag. Efira’s personage Mia herinnert zich slechts flarden van wat ze doormaakte. Ze probeert te reconstrueren wat haar overkwam, in de hoop daarna haar leven weer op te kunnen pakken. “Adem schone lucht in, en adem het zwarte uit.” Dat is de mantra waarmee undercoveragent Mark (Joel Edgerton) zich staande houdt, terwijl hij steeds dichter bij zijn doelwit komt. Henry (Sean Harris) is hoofdverdachte van de gruwelijke moord op een dertienjarige jongen die al acht jaar onopgelost is. Mark moet zijn vertrouwen winnen om hem een bekentenis te ontlokken. Thomas M. Wright baseerde zijn intense, sfeerrijke thriller op een echte zaak uit 2003. Hij focust niet op het onderzoek, maar op de relatie tussen deze twee mannen, die geen van beiden zijn wie ze zeggen, maar iets delen dat wél echt is. De Waalse broers Jean-Pierre en Luc Dardenne wenden hun vaak gekopieerde, maar zelden geëvenaarde stijl in hun twaalfde speelfilm aan voor het verhaal van twee immigranten die van Afrika naar België trekken. De harde realiteit van het vluchtelingenleven brengt Tori en Lokita tot elkaar. Ze doen alsof ze broer en zus zijn, in de hoop hun kansen op een verblijfsvergunning te vergroten. Terwijl ze daar eindeloos op wachten, worden ze van verschillende kanten in het nauw gedreven. Zoals vrijwel altijd werkten de Dardennes met onervaren acteurs voor deze documentaire-achtige speelfilm, die hen in Cannes een speciale juryprijs opleverde. “Ontspan je trieste driehoek,” krijgt fotomodel Carl tijdens een casting te horen – die zit blijkbaar ergens tussen zijn wenkbrauwen. Dat kost Carl moeite, maar het zal voor de kijker geen probleem zijn bij deze messcherpe satire, waarmee regisseur Ruben Östlund op het filmfestival van Cannes de Gouden Palm won – zijn tweede op rij na The Square. Carl en zijn vriendin, model en influencer Yaya, komen terecht op een cruise voor de allerrijksten ter wereld, tussen Russische oligarchen, Britse wapenhandelaren en Scandinavische techmiljardairs. Als het schip tijdens een storm zinkt, komt ieders ware aard boven. Dertig jaar geleden kreeg Marieke van der Winden, nota bene op de begrafenis van haar moeder, te horen dat haar geliefde grootouders tijdens de Tweede Wereldoorlog collaboreerden met de Duitsers. Haar moeder Lieke, die al op 48-jarige leeftijd overleed, droeg dit geheim haar hele leven met zich mee. Pas nu durfde Van der Winden het aan om met deze documentaire op zoek te gaan naar de waarheid over haar familie. Die blijkt ontluisterend en zet niet alleen haar grootouders in een nieuw daglicht, maar ook de verstoorde relatie met haar moeder. In hun kleine Parijse appartement, volgestouwd met boeken, leeft een ouder stel al decennia lang op elkaars lippen. Toch wordt de afstand tussen de twee steeds groter – niet fysiek maar geestelijk, want de vrouw lijdt aan alzheimer en verliest steeds meer het contact met de realiteit. De legendarische Franse actrice Françoise Lebrun en de Italiaanse regisseur Dario Argento geven sober maar charismatisch invulling aan hun levensechte personages, wiens leven regisseur Gaspar Noé filmt in splitscreen – hij rechts, zij links. Het benadrukt des te meer hun verwijdering, en maakt de zeldzame momenten van toenadering alleen maar indrukwekkender. Voor speeltijden, locaties en kaarten kijk hier.||https://www.parool.nl/kunst-media/dit-zijn-de-20-films-die-te-zien-zijn-tijdens-het-parool-film-fest-en-waar-het-de-rest-van-2022-over-zal-gaan~b0dd2af8/
2022-09-30||De Waalse filmbroers Dardenne: ‘In onze films geven we het leven zijn onschatbare waarde terug’||Het was terechte lof voor een bijzonder kleinood over twee minderjarige Afrikaanse asielzoekers: Tori, een bruisende jongen van 12 uit Benin, en Lokita, een iets ouder meisje uit Kameroen. Hun paden kruisten onderweg naar België, sindsdien zijn ze onafscheidelijk en proberen ze elkaar zo goed en zo kwaad als het gaat te helpen, terwijl ze steeds vaster in de greep komen van de Belgische drugsmaffia. Luc: “Het uitgangspunt was een reeks krantenartikels over geweld tegen jongeren in de drugswereld: vaak gaat het dan om niet-begeleide minderjarigen die mishandeld of zelfs vermoord worden. Maar enkel de feiten vertellen, volstaat niet voor ons; je moet zo’n fait divers transformeren tot iets anders. Zo werd Tori et Lokita een film over vriendschap, die maakt dat ze tegen hun lot in verzet kunnen komen.” Jean-Pierre: “De zoon van Luc verzorgt onze castings en zoals altijd kregen we honderden foto’s en brieven. Pablo en Joely gaan allebei gewoon naar school, hij in Luik, zij in Brussel. Ze hebben beiden geen enkele acteerervaring en allebei een heel andere achtergrond dan hun personages. Wat we altijd doen in zo’n situatie is dat we een scène uit het script laten spelen. Zo weten we binnen vijf minuten of ze zich kunnen verplaatsen in en identificeren met een personage dat ze nog niet kenden.” Luc: “Hun fysiek was heel belangrijk. Lolita moest groter zijn dan Tori, zodat ze hem moederlijk kan beschermen. Tori mocht sowieso niet te groot zijn, omdat hij zich moest kunnen verstoppen op de achterbank van de auto van de drugsdealer. Hij moest snel zijn, en vol leven en energie. Toen we Pablo zagen, wisten we dat hij geknipt is voor de rol; hij is een enorme stuiterbal en kon geen seconde stil zitten. Toen we hem vertelden dat hij het was geworden, vroeg Pablo ons wie de camera doet. We wezen naar Benoit, en vertelden dat hij al heel lang met ons werkt. Hij lachte en zei: “Ik ren veel te snel, hij houdt me nooit bij.” Luc: “Er zitten twee liedjes in de film; een kinderliedje uit Kameroen, waar Lokita vandaan komt, dat door moeders wordt gezongen om hun kinderen gerust te stellen. Het andere liedje is Alla fiera dell’est, Tori en Lokita zingen het samen voor de klanten van het Italiaanse restaurant van hun baas, voor wie ze ook drugs dealen. Het is ook de ringtone van Lokita’s telefoon. We hadden een Italiaans sprekende muzikant ingehuurd om de acteurs een liedje te leren. Toen we hem vroegen welk liedje het meest geschikt was voor de kinderen, kwam hij met Alla fiera dell’est. Het is hetzelfde liedje dat zijn leraar gebruikte om hém Italiaans te leren toen hij klein was, want het is heel repetitief en daarom makkelijk te leren. Later hoorden we dat het eigenlijk een Joods liedje is, dat het over een markt in Jeruzalem gaat en veel wordt gezongen door mensen in ballingschap. Dus het klopte precies. De meeste asielzoekers die in Lampedusa aankomen, zijn ballingen.” Jean-Pierre: “Onze films werken vaak toe naar een situatie waarbij het hoofdpersonage uiteindelijk moet beslissen over leven en dood. Zo is het in La Promesse, Le Fils, Le Silence de Lorna, La Fille inconnue... In onze samenleving is een mensenleven helaas niet meer van onschatbare waarde, er valt een prijs op te plakken. Daar proberen wij tegenin te gaan: in onze films geven we het leven zijn onschatbare waarde terug.” Luc: “We hopen dat dat iets doet met het publiek. We hopen dat het publiek meevoelt met Tori en Lolita en in opstand komt tegen het onrechtvaardige systeem.”||https://www.parool.nl/kunst-media/de-waalse-filmbroers-dardenne-in-onze-films-geven-we-het-leven-zijn-onschatbare-waarde-terug~b6b34cb1/
2022-09-30||Marieke van der Winden maakte een film over het NSB-verleden van haar familie: ‘Ze gingen elke zomer terug naar Duitsland’||De documentaire valt meteen in de eerste scène met de deur in huis. De achterneef van Marieke van der Winden vertelt haar dat niet alleen haar grootouders ‘fout’ waren in de Tweede Wereldoorlog, maar dat de hele familie ‘over de schreef ging’. Van der Winden (56) kende het ‘besmette’ verleden in deze omvang niet. Op de begrafenis van haar moeder in 1989 hoorde ze weliswaar dat haar grootouders NSB’ers waren, maar toen ze daar voorzichtig naar informeerde bij haar opa Jan (1913-2002), antwoordde die luchtig dat ze slechts ‘heel even lid waren van de NSB’. “Hij zei: ‘We kwamen er snel achter dat de NSB niet deugde en hebben opgezegd.’ Ik was toen opgelucht,” vertelt Van der Winden. “Ik dacht meteen: dat zou weleens waar kunnen zijn. Er hing altijd al iets boven de familie. We deden nooit mee aan de twee minuten stilte op Dodenherdenking. We vierden geen Bevrijdingsdag op 5 mei. En over de oorlog werd nooit gesproken.” “Mijn grootvader Jan was samen met mijn grootmoeder in 1939 lid geworden van de NSB. Mijn opa werd in 1942 ook lid van de WA, de Weerbaarheidsafdeling van de NSB, die vaak als knokploegen in Joodse wijken opereerde en hij zat bij de SS. Uit het dossier bleek dat hij het lidmaatschap van alle organisaties eind 1942 had opgezegd. De achterliggende reden weet ik niet. Mijn overgrootvader Johannes, die net als de hele familie in de Albert Cuypstraat woonde, had een garage in de Ruysdaelstraat en werkte als chauffeur voor de Wehrmacht, het nazi-Duitse leger. Een van de familieleden was NSB-burgemeester van Heemskerk, een ander had als Verwalter (zaakwaarnemer) verschillende Joodse zaken onder zijn hoede gekregen en weer een ander werkte voor de firma Puls, die de huizen van weggevoerde Joden leeghaalde.” “De dossiers bestaan soms slechts uit een paar velletjes. Veel staat er niet in. Er zijn wel getuigenverklaringen van buren. Zij zeggen dat met name mijn overgrootmoeder zeer antisemitisch was en dat er voortdurend Duitsers over de vloer kwamen. Mijn overgrootvader heeft overigens na de oorlog negen maanden vastgezeten.” “Ja, ik was niet gerustgesteld toen ik verder niets vond. Toen ik zelf niets vond, heb ik historische onderzoekers ingeschakeld. Maar ik weet nog steeds niet of mijn familieleden mensen in elkaar beukten of Joden hebben verraden. Ik denk dat ze destijds pragmatisch waren. Veel Nederlanders sloten zich aan bij de NSB als ze bijvoorbeeld zo ergens een baantje konden krijgen.” “De meesten wisten van het NSB-verleden, maar hadden er altijd over gezwegen. Ze wilden niet geassocieerd worden met de NSB. Ze waren bang dat hun kinderen er last mee zouden krijgen. Mijn achterneef is de enige van de familie die er in de film over wil praten. Maar absoluut anoniem. Van andere familieleden kwam een dringend verzoek om de familienaam niet te noemen in de film. Een achterneef dreigde zelfs met een rechtszaak.” “De film gaat ook over mij en mijn moeder die mede door deze geschiedenis een zwaar leven had. Het gaat ook over mijn zoektocht en het onderzoeksproces. Ik wilde mijn achtergrond uitzoeken en wist dat ik zodoende niet buiten beeld kon blijven.” “...kunnen verzwijgen? Ik had een strenge editor en een hele crew naast me. Zelf wilde ik bepaalde scènes er liever uithalen, zoals die waarin ik bijvoorbeeld hard moet huilen. Maar ze legden me uit waarom ook die belangrijk waren. Ook een ongemakkelijk gesprek met een vrouw met een Joodse achtergrond bleef erin.” “Het is ingewikkeld. Het waren lieve, gezellige mensen. Ik wil niet dat mijn herinneringen aan mijn opa en oma bezoedeld raken, maar dat is onvermijdelijk. Dat is in wezen al gebeurd. Het is onmogelijk geworden de mooie herinneringen zonder nare bijsmaak aan hen te koesteren. Ik ben in verwarring. Ik veroordeel hun keuzes maar ik weet nog steeds niet precies wat ze hebben gedaan. Dat ze elke zomer teruggingen naar Duitsland, daar heb ik wel moeite mee.” “Nee, nooit. Hij liet zich daar niet over uit. Hij las geen kranten. Hij stemde niet. Daar kun je je beter niet mee bemoeien, zei hij. Toen hij na een hersenbloeding in het ziekenhuis belandde, werd hij apart gelegd op een kamer omdat hij steeds Duitse marsliederen zong, wat de kamergenoten niet fijn vonden.” “Dat het belangrijk is het taboe van een NSB-achtergrond in een familie te doorbreken. Taboes gaan onderhuids een eigen, vaak vervelend leven leiden. Alleen door het erover te hebben, kun je ze verwerken.” “Uit de filmwereld kreeg ik overigens al zeven appjes van mensen die zeggen dat ze ook een familie met zo’n verleden hebben. Zij houden het liever voor zich.” “Je vraagt je toch af of zo’n houding erfelijk is. Heb ik ook de neiging verkeerde keuzes te maken? Wat had ik gedaan in de oorlog? Ik zou nooit zeggen: ik weet zeker dat ik het niet in me heb een monster te worden.” “Door de film heb ik mijn moeder, die geheim hield dat ze opgroeide als NSB-kind en met wie ik een verstoorde relatie had, beter leren kennen en begrijpen.” “Iemand maakte een keer een stom grapje tegen mij: ‘Kun je wel een geheim bewaren, je stamt toch af van verraders?’ Ik moest erom lachen. Maar ik ben wel bang voor reacties. Dat ze zeggen dat ik me in de film niet genoeg uitspreek en niet keihard zeg dat mijn familie vreselijke oorlogsmisdadigers zijn geweest. Maar, nogmaals, ik weet dat niet.” “Het is wel uiterst ongemakkelijk om zo’n achtergrond te hebben als ik. Ik schaam me ervoor. Ik was liever trots op mijn grootouders geweest.”||https://www.parool.nl/kunst-media/marieke-van-der-winden-maakte-een-film-over-het-nsb-verleden-van-haar-familie-ze-gingen-elke-zomer-terug-naar-duitsland~baf0d2b6/
2022-09-30||In zijn laatste film speelde Gaspard Ulliel de partner van een stervende vrouw – kort daarop overleed hij zelf ||Zoals Marilyn Monroe haar moedervlek had, zo had de Franse acteur Gaspard Ulliel zijn litteken. Een piepkleine imperfectie die de schoonheid van zijn gelaat eerder accentueerde dan verstoorde. Ulliel hield de oneffenheid op zijn linker jukbeen over aan een aanvaring met een dobermann toen hij zes jaar oud was. Als hij lachte, kon het hem een kinderlijke onschuld geven, of juist iets verontrustends – en in zijn meest intrigerende rollen allebei tegelijk. In zijn laatste speelfilm Plus que jamais speelt hij een meer ingetogen, dienende rol. Als partner van de terminaal zieke Helène (Vicky Krieps) moet hij in het reine komen met haar naderende dood, en met haar wens om die zonder hem tegemoet te treden. Dat thema komt extra hard aan als je weet dat Ulliel kort nadat de opnamen waren voltooid zelf om het leven kwam bij een ski-ongeluk, pas 37 jaar oud. Ulliel raakt op vierjarige leeftijd bevangen door het medium film als hij naast zijn moeder op de bank zit terwijl die de klassieker Jules et Jim van François Truffaut kijkt. De jongen is op slag verliefd op hoofdrolspeelster Jeanne Moreau, en op de cinema. Op zijn elfde begint hij te acteren in tv-producties – hooguit twee rollen per jaar, om zijn schoolwerk niet in de weg te zitten. Na de middelbare school begint hij een opleiding tot filmmaker. Die beëindigt hij al na twee jaar omdat zijn carrière als acteur een vlucht neemt. Hij is dan al een eerste keer genomineerd in de categorie Beste Nieuwe Acteur bij de Césars, de belangrijkste Franse filmprijzen. Ook het jaar daarop wordt hij in diezelfde categorie genomineerd, voor zijn hoofdrol in oorlogsdrama Les égarés van André Téchiné. Nog weer een jaar later verzilvert hij een volgende nominatie, voor Un long dimanche de fiançailles van Jean-Pierre Jeunet. Die twee films betekenen ook zijn grote doorbraak, de eerste in Frankrijk en de tweede internationaal. Er volgt een veelzijdige carrière, zowel in Frankrijk als in Hollywood, waar hij onder meer de titelrol speelt in Silence of the Lambs-prequel Hannibal Rising (2007). In Bertrand Bonello’s Saint Laurent speelt hij couturier Yves Saint Laurent op het hoogtepunt van diens roem – een zeer persoonlijk project voor Ulliel, zoon van een modeontwerper en een stylist. In 2016 wint hij de César voor Beste Acteur voor zijn rol als terminaal zieke toneelschrijver in Juste la fin du monde van Xavier Dolan. Ook al een film waarbij hij de dood in de ogen keek, net als in zijn laatste voltooide speelfilm Plus que jamais. Regisseur Emily Atef zat middenin de montage van Plus que jamais toen ze bericht kreeg van Ulliels plotselinge dood. “Bij het monteren wordt elke scène eindeloos herbekeken en bewerkt,” vertelt ze. “Op een gegeven moment kun je elke oogopslag van je hoofdrolspelers dromen, ze zijn zó aanwezig. Om dat te doen, wetend dat Gaspard er niet meer was, was een surreëel soort horror.”||https://www.parool.nl/kunst-media/in-zijn-laatste-film-speelde-gaspard-ulliel-de-partner-van-een-stervende-vrouw-kort-daarop-overleed-hij-zelf~bd829c29/
2022-09-30||Thekla Reuten over Narcosis: ‘De dood zorgt er ook voor dat je midden in het leven staat’||“Ja, dankjewel. Heel bijzonder, omdat het de debuutfilm is van Martijn.” “Het script is me heel dierbaar, want ik vond het meteen erg mooi. Dus in die zin wil je natuurlijk een zo groot mogelijk publiek voor een film en daar kan dit bij helpen – al helemaal als er een nominatie uit volgt. Ik merk sowieso dat mensen ontroerd raken door de film. Als je zelf iets hebt gevoeld, dan is het fijn dat dat behoorlijk universeel blijkt te zijn.” “Rouwverwerking is een proces dat zich van binnen afspeelt. Het is niet iets waar je voornamelijk over praat, maar iets wat je voornamelijk voelt. Laura van Dijk heeft een script geschreven waarin het gevoelsleven van Merel en haar kinderen duidelijk wordt, zonder dat daar veel dialoog voor nodig is. Dat is wat cinema bij uitstek kan zijn.” “Voor mij is dat een intuïtief proces. Daarbij is de eerste lezing van een script heel belangrijk: ik zorg dat ik dat in één keer kan doen, zonder dat ik word onderbroken, zodat ik de boog kan voelen. Dit klinkt vaag, maar op de een of andere manier weet ik op een gegeven moment gewoon waar ze is en hoe ze is en wat dat betekent in haar fysiek: hoe ze beweegt of praat of kijkt. Als ik het gefocust hou, is dat een soort reflex.” “Merel, het personage, is echt een heel andere vrouw dan ik. Ik heb helaas al best veel mensen verloren in mijn leven. Ook dichtbij. En ik weet inmiddels dus wel, los van dat ik goddank mijn man nog heb, dat ik heel anders reageer op de dood. Zij heeft een heel specifieke reactie; ze ontkent het eigenlijk helemaal. Zelfs oog in oog met haar kinderen. Dat alleen al zou voor mij een call to life zijn, om juist met je kinderen heel erg in het leven te gaan staan. Dus dat staat heel ver van mij af. Maar tegelijkertijd: er is een basale plek van emotie in mezelf. Daar kan ik naartoe. Dat gaat soms over eigen verdriet, maar ook over verdriet in de wereld. Dat hangt van de dag af en de associaties die ik vanbinnen heb met de scène. Het blijft gelukkig een beetje magisch, dat proces.” “Dat was voor mij het moeilijkst te begrijpen. Maar als je zo in die angst zit, en je niemand toelaat om je daaruit te halen, kan het zo van kwaad tot erger gaan. Het niet kunnen zien van het dode lichaam maakt dat je het proces van rouwverwerking niet kunt afmaken. Het belang van het bergen van het lichaam en de rituelen daaromheen is zo groot. Dat weet ik zelf ook van het overlijden van mijn vader.” “Heldervoelend, ja. Een medium is ook een goed woord, alleen staat dat nogal in een negatief daglicht.” “Het is grappig dat je het neutraal noemt. Zo’n gave is onzichtbaar. Neutraal is een goede bewoording, want er blijft nog iets in te vullen. Het is moeilijk om zoiets in beeld te brengen en de vorm waarvoor is gekozen, middels de witte kamer, vind ik mooi.” “We hebben hier veel over nagedacht en over gesproken. Merel is deels gebaseerd op Martijns moeder. Die heeft altijd een praktijk gehad en een gave. Ik ga zelf ook weleens naar mensen toe met paranormale... ik weet niet hoe ik het moet noemen, maar het maakt niet uit, want het werkt voor mij. Ik heb ook weleens met iemand gesproken waar mijn vader van zich liet horen. Dat heeft me alleen maar goed gedaan.” “Voor mij was het belangrijk dat het op een integere manier in beeld werd gebracht. Laat ik het zo zeggen: veel mensen, jong en oud, hebben er zo veel baat bij, en we doen er toch vaak een beetje lacherig over.” “De witte kamer staat voor haar binnenwereld, zo zou je het ook kunnen zeggen. Het staat voor wat zij ziet en wat zij doorgeeft.” “Maar Merel gaat uiteindelijk wel de confrontatie aan met de dood. Dat is belangrijk. De dood zorgt er namelijk ook voor dat je midden in het leven staat. Door verschillende verliezen zijn voor mij zoveel dingen overbodig geworden. De angst om oud te worden, bijvoorbeeld. Ik ben juist blij dat ik ouder word. Daarom fascineert het verhaal mij ook, omdat het iets zegt over onze cultuur. Ik hoop dat de film aanzet tot een gesprek, met jezelf of met een ander. Een gesprek over hoe we naar de dood kijken en hoe we ermee omgaan. Misschien zorgt het wel dat we er actiever mee bezig zijn.”||https://www.parool.nl/kunst-media/thekla-reuten-over-narcosis-de-dood-zorgt-er-ook-voor-dat-je-midden-in-het-leven-staat~b19a302e/
2022-09-30||Voormalig shockregisseur Gaspar Noé maakt met Vortex meest ingetogen film tot nu toe||Filmmaker Gaspar Noé had in 2020 een hersenbloeding die hem bijna fataal werd. Het leidde hem naar het maken van Vortex, zijn meest ingetogen film tot nu toe. Al kijkt de regisseur, die ooit bekendstond als taboedoorbrekende provocateur, ook hier niet weg voor de lelijke kanten van de mens. In split screen toont Noé in Vortex het leven van een ouder stel, gespeeld door Dario Argento en Françoise Lebrun – hij rechts in beeld, zij links. Die beeldvoering is geen vormtrucje, maar heeft betekenis. Want het echtpaar woont weliswaar samen in een klein en overvol Parijs appartement; door haar dementie leven ze vaak toch langs elkaar heen. De krachtigste momenten van de film zijn die waarin de twee beelden bijna hetzelfde tonen, maar toch net niet samenvloeien. Zoals het beeld waarin de man dwars door het split-screen heen naar de hand van zijn vrouw reikt. “Veel mensen spreken me aan op precies die scène en ik vind het zelf ook het meest emotionerende moment in de film. Maar die handreiking was niet gepland. Ik had het jongetje dat hun kleinzoon speelt voor die scène ingefluisterd dat hij moest blijven rammen met zijn speelgoed, wat de volwassenen ook zeiden. Françoise raakte daarvan écht een beetje van streek, waardoor alle acteurs even uit het lood werden geslagen. In een opwelling pakte Dario toen haar hand. Dus dat beeld ontstond toevallig – zoals heel veel van de krachtigste momenten in de film toevallig ontstonden.” “Ja. Ik wilde dat het zo geloofwaardig mogelijk zou zijn, dus we hebben het bijna als een documentaire opgenomen. We wisten hoe scènes zouden beginnen en eindigen, maar daartussen hadden de acteurs alle vrijheid. Ik houd ervan om de camera gewoon te laten lopen zodat de acteurs hun tijd kunnen nemen. Er komt een punt waarop ze niet meer spelen, maar gewoon zijn.” “De grap is dat niemand me dat vroeg toen ik met mijn vorige speelfilm Climax als vijftiger een film over een groep twintigers maakte! Maar ik voel me evenzeer verbonden met die jonge dansers als met de oude filmcriticus die Dario in Vortex speelt.” “Ik heb altijd films gemaakt omdat er dingen waren die ik wilde zien en die nog in geen andere film waren getoond. Dat gevoel had ik met dementie. Mijn moeder heeft twee jaar zware alzheimer gehad voordat ze overleed en ik had het gevoel dat er bijna geen films over waren. In ieder geval geen films die recht doen aan hoe het écht is – de zoete en liefdevolle horror ervan.”||https://www.parool.nl/kunst-media/voormalig-shockregisseur-gaspar-noe-maakt-met-vortex-meest-ingetogen-film-tot-nu-toe~b9dd5bde/
2022-09-30||Ruben Östlund zet een ijdel, sexy, en een tikje dommig mannelijk model in de hoofdrol||Nee, zei de Zweedse regisseur Ruben Östlund beslist; het was nooit een optie om Triangle of Sadness in de filmwereld te situeren. Die lijkt weliswaar in veel opzichten op de modewereld, maar er is een belangrijk verschil: “De modewereld is een van de weinige branches waarin mannen slechter worden betaald dan vrouwen. Supermodellen zijn vrouwen, mannen worden male models genoemd en krijgen slechts een derde betaald van wat hun vrouwelijke collega’s krijgen. Dat vond ik een interessant uitgangspunt; een ijdel mannelijk model, dat minder betaald krijgt dan zijn vriendin.” In Triangle of Sadness draait het om de Carl, een ijdel, sexy, tikje dommig model (Harris Dickinson), en diens partner: het topmodel Yaya, die een centje bijverdient als influencer (Charlbi Dean, die augustus dit jaar onverwacht overleed, zie kader). Samen maken ze een gratis cruise op een luxejacht, met onder anderen een aristocratische Britse wapenhandelaar (Oliver Ford Davies) en een steenrijke Russische handelaar in kunstmest (Zlatko Buric) en diens strakgetrokken vrouw (Sunnyi Melles). Carl laat per helikopter potjes Nutella aanrukken als hij genoeg heeft van kaviaar. Zijn wederhelft orakelt dat iedereen gelijk is en staat erop dat het personeel ook een keer van de glijbaan mag – ook het niet-westerse personeel dat normaalgesproken alleen onderdeks aan het werk is. Na een even dramatisch als hilarisch ‘captain’s dinner’, waarop de Russische oligarch en de marxistische, aanhoudend dronken kapitein (Woody Harrelson op zijn best) de hoofdrollen spelen, spoelt een aantal opvarenden aan op een onbewoond eiland. Daar heb je weinig aan je miljoenen en je uiterlijk, zo wordt pijnlijk duidelijk. Hij kent de modewereld redelijk goed, vertelde Östlund tijdens een interview met een groepje journalisten van over de hele wereld op het afgelopen filmfestival van Cannes. “Mijn vrouw is modefotograaf en kent het wereldje van binnenuit. We hebben veel gepraat over mode als product, en schoonheid als ruilmiddel. De titel heb ik ook van haar.” Hij wist naar het plekje boven zijn neus. “De triangle of sadness is een term die plastisch chirurgen gebruiken voor de botoxwaardige plooi tussen de wenkbrauwen. Van haar heb ik ook geleerd dat modellen boos en neerbuigend moeten kijken als ze in dure mode rondlopen, en blij moeten kijken in goedkope merken zoals H&M.” Zoals hij eerder al deed voor Turist (2014) en The Square (2017) putte Östlund ook nu weer rijkelijk uit zijn eigen ervaringen. De pijnlijke openingsscène, bijvoorbeeld, waarin het modellenkoppel ruzie maakt wie de rekening in een peperduur restaurant moet betalen, is waargebeurd, vertelt hij. “Het was hier in Cannes, acht jaar geleden. Ik had mijn vrouw net ontmoet en wilde indruk op haar maken. Zij is Duits, ze komt uit Hamburg, en is misschien een tikje patriarchischer dan ik ben. Ik kom uit Zweden, ik ben het kind van een socialistische moeder en opgevoed met het idee dat mannen en vrouwen volkomen gelijk zijn.” “Nadat ik een paar keer had betaald, zei zij op een avond: morgen betaal ik. Ik dacht: gelukkig begrijpt ze het, zij wil ook iets van evenwicht. Toen we de volgende dag opnieuw uit eten waren en het moment van afrekenen dichterbij kwam, werd ik steeds nerveuzer dat zij de rekening níet zou aannemen. Ik was bang dat het pijnlijk zou worden, want als man kon ik die rekening toch niet op tafel laten liggen? Toen de rekening tussen ons in werd gelegd, en ik een stukje naar voren leunde, zei ze meteen ‘Dank je lieverd, dat is heel lief’. Mijn mond viel open. Het was echt heel frustrerend dat ik toch weer een stereotiepe mannenrol aannam.” De oorsprong van de ellenlange discussies tussen de marxistische kapitein en de Russische oligarch ligt ook dicht bij huis. “Mijn moeder is communist en dat heeft me op vele manieren beïnvloed. Van jongs af aan spraken we thuis over politiek en dat liep zelden goed af, want mijn broer is een zéér overtuigd, zéér conservatief, en zéér rechts. Tijdens gezamenlijke maaltijden en andere familiebijeenkomsten komt het vaak tot een clash tussen twee ideologieën.” Hij schaterlacht. “Nu we toch bezig zijn… Ik heb het haar gevraagd, ik mag het jullie vertellen en jullie mogen het opschrijven: het personage Therese, de Duitse vrouw in een rolstoel die alleen maar ‘In den Wolken’ schreeuwt, is gebaseerd op mijn schoonmoeder. Zij heeft een paar jaar geleden een beroerte gehad, en toen ze weer bijkwam kon ze nog maar één ding zeggen: ‘In den Wolken’. Ze is bij haar volle verstand, maar sindsdien communiceert ze alleen nog maar door deze ene zin hard of zacht op een specifieke manier uit te spreken. En wij begrijpen haar inmiddels goed. We kunnen er ook met haar om lachen; ze heeft een geweldig gevoel voor humor.”||https://www.parool.nl/kunst-media/ruben-ostlund-zet-een-ijdel-sexy-en-een-tikje-dommig-mannelijk-model-in-de-hoofdrol~bd64bf4c/
2022-09-30||Films over filmmaken: een vorm van zelfspot die teruggaat tot Charlie Chaplin en Buster Keaton||“We wilden geen romantische of nostalgische film-over-film maken. Eerder het tegenovergestelde,” zegt de Argentijn Mariano Cohn over Competencia oficial, een satire op de filmwereld die hij in Spanje regisseerde samen met Gastón Duprat. Maar hij vat ook meteen de twee uitersten samen waar vrijwel alle films-over-filmmaken onder te vangen zijn. Enerzijds zijn er de Serieuze Films. Of ze nu romantisch, nostalgisch of dramatisch zijn, ze vieren filmmaken als een eervolle bezigheid. Ze gaan vaak over echt bestaande filmmakers, meestal de Grote Meesters van de kunstvorm – Alfred Hitchcock (Hitchcock, 2012), Howard Hughes (The Aviator, 2004), Walt Disney (Saving Mr. Banks, 2013) of James Whale (Gods and Monsters, 1998). Incidenteel wil ook nog weleens een notoir sléchte filmmaker deze behandeling krijgen – zie Ed Wood (1994) over de gelijknamige pulpfilmmaker uit de jaren vijftig, of The Disaster Artist (2013), over het maakproces van cultmislukking The Room. Een subgenre van deze categorie zijn dunverholen autobiografieën van filmmakers zelf. Zoals Dolor y gloria (2019) van Pedro Almodóvar, waarin het door Antonio Banderas gespeelde hoofdpersonage is gemodelleerd naar de regisseur zelf. Het bij uitstek meesterlijke en klassieke voorbeeld hiervan is nog altijd 8½ (1963), waarin Federico Fellini zijn eigen director’s block omzette in een metafictioneel verhaal over een regisseur met een director’s block. Zie voor een variant van eigen bodem Viktor van der Valks sprankelende debuut Nocturne (2019). Toch zijn de films uit de andere categorie een stuk talrijker. De satires en komedies waarin het werk achter de schermen één grote farce blijkt en de filmindustrie een slangenkuil die wordt bevolkt door naïevelingen en profiteurs. Dit soort films richten hun pijlen over het algemeen op de industriële kant van de cinema via fictionele personages (die soms wel weer varianten van echt bestaande personen zijn). Deze vorm van zelfspot werd al vroeg in de filmgeschiedenis gebezigd – Charlie Chaplin en Buster Keaton maakten allebei al een zwijgende kortfilm waarin ze hun eigen metier op de hak namen. Decennia later vervolmaakte Robert Altman de vorm met The Player (1992), nog altijd een onbetwistbaar hoogtepunt van filmsatire – al vond de regisseur zelf dat de film ‘vrij mild’ was uitgepakt. De met beroemde bijrolspelers overladen komedie draait om een hoge pief bij een filmstudio die een moord pleegt en dat probeert te verdoezelen. Heel soms is er overlap tussen de twee uitersten: satire over een Grote Filmmaker. Bijvoorbeeld in Le redoutable (2017) van Michel Hazanavicius, een specialist in films-over-films – zie ook megahit The Artist (2011), een zwart-wit-variant op klassieker der klassiekers Singin’ in the Rain (1952), of recentelijk zijn minder geslaagde Coupez!. In Le redoutable giet Hazanavicius zijn karikaturale biografie van Jean-Luc Godard in een pastiche van diens maoïstische periode, met films vol primaire kleuren en een even primaire ideologie. De eerder deze maand op 91-jarige leeftijd overleden Godard was zelf de ultieme film-over-film-maker. Vrijwel zijn gehele oeuvre is terug te voeren tot de cruciale vraag: wat ís cinema en hoe verhoudt die zich tot de realiteit? Die vraag wordt in zijn latere essayistische films expliciet gesteld. Maar ook zijn meer toegankelijke fictiefilms draaien regelmatig om filmmakers – van scenarist Paul Javal, de hoofdpersoon van het meesterwerk Le mépris (1963), tot filmmaker Paul Godard (!) in Sauve qui peut (la vie) uit 1980. Zo analytisch en zwartgallig als Godard het aanpakt, wordt Competencia oficial nergens. Maar net als de Franse grootmeester tonen Cohn en Duprat een scherp oog voor hoe commercie een kunstvorm corrumpeert. Startpunt van de film is een steenrijke zakenman die na zijn tachtigste verjaardag iets zoekt om in de wereld na te laten. Eerst denkt hij aan een brug, maar uiteindelijk lijkt een film hem toch beter. En dus koopt hij de rechten van een bestseller en huurt hij de met prijzen overladen art-filmer Lola Cuevas (Penélope Cruz) in voor de bewerking. Hij ritselt ook meteen twee bekende acteurs voor de hoofdrollen – de serieuze toneelspeler Iván Torres (Oscar Martínez) en de over het paard getilde filmster Félix Rivero (Antonio Banderas). Dat zijn iets te veel ego’s voor één set, en Competencia oficial toont met sardonisch genoegen hoe de repetities voor de film-in-de-film hopeloos uit de bocht vliegen. Cruz, Banderas en Martínez bijten zich met zichtbaar plezier vast in hun heerlijk uitvergrote personages. Dat was ook precies de bedoeling, vertelt Cohn: “Het belangrijkste bij onze eigen repetities – de echte dus, niet die in de film – was dat we benadrukten dat we het léúk wilden maken tijdens de opnames. Dat is namelijk lang niet altijd zo! We gaven de acteurs veel vrijheid en dat heeft veel opgeleverd – ik denk dat de film een soort masterclass acteren is. En een staalkaart van alle manieren waarop dat scheef kan lopen.” Lola Cuevas grijpt bij haar repetities naar nogal onconventionele methodes, die dichter bij performancekunst liggen dan het simpelweg instuderen van het scenario. Zo bont heeft Banderas het in zijn succesvolle carrière nooit meegemaakt, maar ook hij kreeg achter de schermen de gekste verzoeken. “Als je een western gaat draaien en men vraagt je om te leren paardrijden, ja, dat is logisch. Maar iemand heeft me ook ooit aangeraden om heroïne te gebruiken omdat ik een junk moest spelen – dat leek me toch niet nodig. Ik actéér het wel gewoon.”||https://www.parool.nl/kunst-media/films-over-filmmaken-een-vorm-van-zelfspot-die-teruggaat-tot-charlie-chaplin-en-buster-keaton~bb8ca428/
