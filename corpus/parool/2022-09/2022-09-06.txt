2022-09-06||UvA teruggefloten door kabinet: buitenlandse studenten weren mag niet ||Minister Dennis Wiersma (Primair en Voortgezet Onderwijs) beantwoordde dinsdag Kamervragen van zijn VVD’er Hatte van der Woude. Zij stelde deze vragen naar aanleiding van het bericht dat de UvA quota voor buitenlandse studenten wilde instellen. Het gaat daarbij specifiek om populaire studies als psychologie en politicologie. Geert ten Dam, voorzitter van het College van Bestuur van de UvA, kondigde vorig jaar aan dat ze nadacht over ‘onconventionele maatregelen’ om de instroom van het aantal buitenlandse studenten te beperken. Wiersma stelt dat de maatregelen die de universiteit wil nemen niet mogen. “Als de wettelijke basis ergens niet is, dan mag het niet en dan kan het dus niet. Dan hebben we de inspectie bijvoorbeeld die we kunnen vragen om daarop toe te zien,” aldus de minister dinsdag tijdens het vragenuurtje in de Kamer. Wiersma wees daarbij op de verantwoordelijkheid van de universiteiten zelf om de aanwas van buitenlandse studenten onder controle te houden. Zij moeten verantwoord werven in het buitenland, aldus de minister: als er geen huisvesting is, moeten universiteiten buitenlandse studenten daarover informeren. “Het zijn toch daadwerkelijk de instellingen die die studenten werven.” In een schriftelijke reactie zegt UvA-bestuursvoorzitter Ten Dam woensdagochtend: ‘We gaan graag met het ministerie in overleg om te kijken of er ruimte is om toch een experiment uit te voeren. Ik wil graag benadrukken dat het gaat om een proef bij 2 fixus studies (politicologie en psychologie) om te onderzoeken of we zo de instroom beter kunnen beheersen. Internationale studenten blijven vanzelfsprekend welkom bij de UvA.’ Minister Robbert Dijkgraaf (Onderwijs, Cultuur en Wetenschap) meldde in juni aan de Tweede en Eerste Kamer dat hij de wetgeving waar universiteiten om vragen op pauze zette. Dijkgraaf heeft toegezegd dat hij begin 2023 voorstellen hierover naar de Tweede Kamer stuurt.||https://www.parool.nl/amsterdam/uva-teruggefloten-door-kabinet-buitenlandse-studenten-weren-mag-niet~be2e0ad7/
2022-09-06||Nederlandse voetbalvrouwen verslaan IJsland in 93ste minuut en gaan naar WK 2023||De ploeg van de nieuwe bondscoach Andries Jonker, de opvolger van de na het teleurstellend verlopen EK ontslagen Mark Parsons, ontsnapte zo aan een omslachtige route naar het WK via mogelijk zelfs twee play-offs. Dankzij de treffer in de blessuretijd heeft Jonker nu bijna een jaar de tijd om zijn ploeg voor te bereiden op het toernooi aan de andere kant van de wereld, in Australië en Nieuw-Zeeland. Oranje liet in stadion Galgenwaard een groot aantal kansen onbenut. Voor rust belandde de bal drie keer op de lat, in de tweede helft raakte Oranje ook nog een keer de paal. IJsland verdedigde massaal en gedisciplineerd. De ploeg kreeg in de voorgaande zevende WK-kwalificatiewedstrijden slechts twee doelpunten tegen, allebei in het thuisduel met Oranje in Reykjavik (0-2). Omdat IJsland de andere zes wedstrijden won en de Nederlandse voetbalvrouwen twee keer gelijk speelden, tegen Tsjechië, gingen de voetbalsters van het eiland als koploper de laatste speelronde in. Keepster Daphne van Domselaar, de nieuwe nummer 1 onder de lat na het afscheid van Sari van Veenendaal, kreeg amper wat te doen. Grote delen van de wedstrijd stond ze ver buiten haar strafschopgebied toe te kijken hoe haar ploeggenotes aan de andere kant van het veld gaatjes probeerden te vinden in de IJslandse defensie. Kansen kreeg Oranje genoeg, maar de lat, de keepster en soms een slordige afwerking zorgden ervoor dat het heel lang spannend bleef en zelfs deelname aan de play-offs dreigde. Jonker bracht na 65 minuten met Esmee Brugts en Fenna Kalma twee verse aanvalsters in het veld. Brugts leidde in de extra tijd met haar voorzet de bevrijdende treffer in, die Oranje een ticket naar Australië en Nieuw-Zeeland opleverde. Bij het laatste WK in 2019 haalden de Nederlandse voetbalsters de finale, waarin ze met 2-0 verloren van de Verenigde Staten. Op het EK van afgelopen zomer bleef Oranje steken in de kwartfinales.||https://www.parool.nl/sport/nederlandse-voetbalvrouwen-verslaan-ijsland-in-93ste-minuut-en-gaan-naar-wk-2023~b52b99e3/
2022-09-06||Tennisser Koolhof naar halve finale dubbelspel US Open||Koolhof en Skupski wonnen in twee sets met 6-3 en 6-1. Het duel duurde slechts 62 minuten.De 33-jarige Koolhof en Skupski (32) stuiten bij de laatste vier mogelijk op Jean-Julien Rojer, die het met Marcelo Arévalo uit El Salvador opneemt tegen de Kroaten Nikola Mektic en Mate Pavic. Koolhof en Skupski mikken in New York op hun eerste gezamenlijke grandslamtitel. Ze pakten dit seizoen al zes titels. Zo wonnen ze in juni het grastennistoernooi in Rosmalen en het masterstoernooi in Madrid. Koolhof haalde in 2020 de finale op de US Open, toen met Mektic.||https://www.parool.nl/sport/tennisser-koolhof-naar-halve-finale-dubbelspel-us-open~b8e4e11c/
2022-09-06||Gezocht: stressbestendige minister met daadkracht en ervaring, affiniteit met landbouw is een pré||Als partijleider Gert-Jan Segers na de fractievergadering de vraag krijgt of hij al een lijstje met mogelijke opvolgers heeft, vertrekt zijn gezicht in een diepe frons. Dit soort processen kost tijd, vinden ze bij de ChristenUnie. “Het is niet dat je de volgende ochtend wakker wordt en denkt ‘die moet het gaan doen’,” zegt een ingewijde. Wel is duidelijk dat Segers’ partij ook de nieuwe minister van Landbouw gaat leveren, en dat er geen stoelendans binnen het kabinet komt waardoor landbouw ineens op het bordje van een andere partij terechtkomt. Probleem is wel dat de ChristenUnie niet bepaald grossiert in ervaren oud-bewindspersonen op wie de partij op zulke momenten een beroep kan doen. De partij zat twee keer eerder in een kabinet, in Balkenende IV en in Rutte III. Beide keren was dat als ‘junior’ coalitiepartner, met een kleine kabinetsdelegatie dus. Een terugkeer van oudgedienden ligt ook niet voor de hand: oud-partijleider Arie Slob keerde eenmalig terug als onderwijsminister, CU’er André Rouvoet wil zich ‘niet uitlaten’ over de opvolging van Staghouwer, maar heeft al een baan als voorzitter van de koepelorganisatie van de GGD’en. Andere partijkopstukken, Europarlementariër Peter van Dalen en partijvoorzitter Ankie van Tatenhove, ontberen Haagse ervaring. Kamerlid Pieter Grinwis ‘prakkiseert er niet over’. En de kans dat partijleider Segers het zelf gaat doen is ‘onvoorstelbaar’, zeggen partijgenoten. Segers vindt dat de partijleider in de Tweede Kamer hoort te zitten. Als er een vacaturetekst zou zijn, staan ervaring, daadkracht én stressbestendigheid daar zeker in. Militante boeren kwamen voor de zomer meermaals langs bij stikstofminister Christianne van der Wal; ook de beveiliging van Staghouwer werd toen opgeschroefd. Waarschijnlijk krijgt zijn opvolger ook te maken met boerenprotesten. De boeren wachten met smart op toekomstperspectief, dat tegenover het slechte nieuws over de beperking van de stikstofuitstoot moet komen te staan. Aan geld ontbreekt het niet: het kabinet heeft 25 miljard euro vrijgemaakt voor natuurherstel, het uitkopen van boeren en de overgang naar duurzame landbouw. Er is dus geen tijd te verliezen, zou je denken, maar de ChristenUnie wil wel ‘serieus de tijd nemen’. “Deze en volgende week is er zeker nog geen opvolger,” klinkt het. De partij gaat zich de vraag stellen ‘wie je deze functie wil aandoen’. En daarna gaan we met die persoon indringende gesprekken voeren, om zeker te weten dat die weet waaraan hij of zij begint.” En er speelt ook nog iets anders: wil de opvolger slagen, dan moet deze wel ruimte en tijd krijgen, vindt de ChristenUnie. De nieuwe landbouwminister mag niet, zoals Staghouwer, onder curatele komen te staan, vindt de partij. Sowieso zal de opvolger van Staghouwer moeten werken met het ‘toekomstperspectief’ dat ‘bemiddelaar’ Johan Remkes straks gaat rapporteren. Dat wordt half september verwacht. Tot die tijd bewaakt minister Carola Schouten (Armoedebeleid, CU) ook het landbouwfort. Dat was eerder al haar positie in het vorige kabinet, maar ze wil het nu zo kort mogelijk doen, zei ze tegen de NOS. “Ik wil het liefst dat deze situatie zo snel mogelijk voorbij is en dat ik me weer kan focussen op mijn eigen taak, die waar ik voor ben aangesteld.”||https://www.parool.nl/nederland/gezocht-stressbestendige-minister-met-daadkracht-en-ervaring-affiniteit-met-landbouw-is-een-pre~b0a3f370/
2022-09-06||Hoe zit het met de prijsverhoging van Vattenfall?||Op de internationale markt voor aardgas zijn de inkoopprijzen alleen maar verder gestegen door de Russische inval in Oekraïne en het staken van de gasleveranties richting Europa. Normaal passen energiebedrijven twee keer per jaar hun tarieven aan, op 1 januari en 1 juli, maar Vattenfall wil daar niet op wachten en krikt de prijs op 1 oktober al verder op. Waar andere energiebedrijven hun prijzen eerder al flink opvoerden, kon Vattenfall tot de zomer nog voortborduren op langer lopende contracten waarmee het energie had ingekocht tegen voordeligere prijzen. “Toen konden we de prijsstijging nog dempen, maar dat lukt echt niet meer,” zegt een woordvoerder van het bedrijf dat door zijn voorlopers Nuon en GEB (Gemeente-Energiebedrijf) veel Amsterdamse klanten heeft. Dat verschilt natuurlijk per huishouden afhankelijk van het stookgedrag, hoe goed het huis geïsoleerd is en of er zonnepanelen op het dak liggen. Bij alle energiebedrijven samen heeft bijna de helft van de Nederlanders nog een vast contract met meer dan een jaar geleden afgesproken en dus veel lagere tarieven. Met de verhoogde variabele tarieven komen Vattenfallklanten vanaf 1 oktober gemiddeld uit op 250 euro per maand. Volgens het energiebedrijf gaat het gemiddeld om een stijging van 75 euro per maand, dus bovenop de plus van 11 euro op 1 april en die van 20 euro per 1 juli. Volgens Vattenfall zit er niets anders op. “De inkoopprijs stijgt zo extreem dat we geen andere mogelijkheden zagen.” Normaal gesproken zijn het voorjaar en de zomer voor Vattenfall het moment om weer gas in te kopen als na de winter de prijs zakt. Maar dit jaar bleef de prijs maar stijgen, met als toppunt de laatste weken toen Rusland de toevoer naar Europa sloot. Daarbij wringt het voor klanten extra dat ze niet kunnen overstappen naar een andere energieleverancier. Althans, dat kan wel, maar voor nieuwe klanten rekenen energiebedrijven nog veel hogere tarieven. Bij het energiebedrijf begrijpen ze dat dit voor gefronste wenkbrauwen zorgt, maar de winst van 990 miljoen die Vattenfall boekte in de eerste helft van het jaar was volgens een woordvoerder niet de consequentie van de toen al opgeveerde prijzen. Een groot deel van de winst bestond uit eenmalige meevallers. “Het is niet zo dat we meer winst draaien ten koste van klanten. De winst stijgt niet automatisch als een percentage mee met de omzet. Een gezond bedrijfsresultaat hebben we natuurlijk wel gewoon nodig om te kunnen blijven investeren in wind- en zonne-energie, bijvoorbeeld.” Zeker. Aantallen kan het niet noemen, maar Vattenfall stuurt twee keer zoveel klanten door naar www.geldfit.nl, een voorportaal naar de hulpverlening rond schulden en andere financiële problemen. Dat de bezorgdheid toeneemt, meet het energiebedrijf ook af aan de eigen website waar klanten advies kunnen vragen met welk termijnbedrag ze hun jaarverbruik kunnen dekken. Elke week doen 150.000 klanten dat. Sommige klanten laten hun termijnbedrag op het lage, oude peil, mogelijk omdat ze de rekening anders echt niet kunnen betalen. Het gevolg zal zijn dat ze bij de jaarafrekening een groot bedrag ineens kwijt zijn en daarom raadt Vattenfall dit scherp af. “Dan steken ze hun kop in het zand voor de rekening die onherroepelijk komt.” De pakweg vijftigduizend Amsterdammers die geen gas hebben maar stadswarmte van Vattenfall zien de kosten nog niet oplopen. Anders dan de tarieven voor gas en elektra mogen de prijzen voor stadsverwarming maar eens per jaar worden aangepast, per 1 januari. Vattenfall is vorige week begonnen met het doorgeven van de nieuwe tarieven. Daarvoor krijgen vijftigduizend klanten per dag bericht waardoor na drie weken alle twee miljoen klanten op de hoogte zijn, maar maandag trok de forse prijsverhoging al veel aandacht in de media zonder dat klanten daarover iets konden terugvinden bij hun energieleverancier. “We willen graag eerst onze klanten informeren, maar kennelijk zijn ook veel journalisten klant bij ons.”||https://www.parool.nl/amsterdam/hoe-zit-het-met-de-prijsverhoging-van-vattenfall~b4130cf2/
2022-09-06||Na twee jaar renovatie komt de historische Bullebakbrug weer terug in de Haarlemmerbuurt ||Vroeg in de ochtend worden de eerste voorbereidingen voor de terugplaatsing van de brugvallen getroffen, waarmee het einde van de noodbrug voor fietsers en voetgangers na twee jaar langzaam in zicht komt. De mensen van bouwbedrijf BAM varen behendig een grote kraan heen en weer op de Singelgracht. De buurt heeft zich om de brug heen verzameld. Het lijkt eerder een borrel dan een bouwplaats. Buurtbewoonster Cecilia Calo (72) volgde de werkmannen op de voet. “Ze werken door weer en wind, dus ik verwen ze wel eens met een kroketje.” De Bullebak stamt uit 1889 en is een van de weinige bruggen in Amsterdam die met twee delen opent. Het openen en sluiten van de brug gebeurt met beweegbare ‘brugvallen’ die aan de zijkant in zogeheten brugkelders verdwijnen. De vallen, die door de jaren heen af en toe verstevigd werden, waren flink aan vervanging toe. Een van de redenen waarom de gemeente een grote verbouwing van de brug nodig achtte. Vanuit Groningen zijn de nieuwe delen per boot naar Amsterdam verscheept. Er is al veel verbouwd aan en om de Bullebak. Omgevingsmanager Annemieke van Baar (43) van de Gemeente Amsterdam, vertelt dat een belangrijk onderdeel van de vervanging het gebruik van beton in plaats van staal is. “Zo’n stalen brugkelder is als het ware een grote klankkast.” Als de Bullebak straks helemaal klaar is, zal er ook minder geluidsoverlast zijn. Goed nieuws voor de buurtbewoners. “Want de tram zorgde voor een onwijs lawaai,” vertelt beeldhouwster Martie van der Loo (77). Haar woonboot ligt dicht bij de brug. Vanwege een gasreduceerstation moest zij haar boot tijdelijk verplaatsen naar de Zoutkeetsgracht. In mei 2023 mag haar boot weer op de oude plek gaan liggen. Fijn, zegt ze, “ik mis mijn buurtjes wel”. Als aandenken heeft ze het bouwbedrijf om een deel van het oude steen van de brug gevraagd en dat ook gekregen. Daaruit wil zij een kunstwerk maken. Omdat de brug monumentaal is, moet hij er onveranderd uit blijven zien. Tot blijdschap van Calo: “Hij is mooi. Old fashioned.” Daarnaast is er voor de verbouwing een bodemonderzoek gedaan en zijn er oude tekeningen van de stad bekeken. De oude stadsmuur loopt namelijk een stuk door de Singel- en Lijnbaansgracht. Reden voor het bouwbedrijf om niet ‘trillend’, maar schroevend de nieuwe fundering aan te brengen, vertelt technisch adviseur van de gemeente Ally Altman (68). “Bijna alle renovatie in Amsterdam wordt op die manier gedaan. Zo loop je de minste schade op.” Die oude stadsmuur is ook waar de Bullebak zijn naam aan te danken heeft. Kinderen die daar speelden werden gewaarschuwd met een spookverhaal. “Niet verder dan de walmuur gaan, want als je in het water valt, komt de Bullebak je opeten,” aldus Altman. Eind mei 2023 gaat al het verkeer over de brug weer rijden. Dat kan pas nadat verschillende kabels zijn gelegd. In januari van dat jaar mogen de fietsers en voetgangers er al op. Een nieuwe betonlaag zorgt voor extra fundering en vangt de zwaarte van de vervoersmiddelen op, vertelt Van Baar. De fiets- en voetgangersnoodbrug wordt dan ook weggehaald. “Alleen voor de brandweer maken we nu een uitzondering.”||https://www.parool.nl/amsterdam/na-twee-jaar-renovatie-komt-de-historische-bullebakbrug-weer-terug-in-de-haarlemmerbuurt~bacd8fbc/
2022-09-06||Nieuwe Britse premier Liz Truss leeft bij de dag ||Ernstig, beslist en enigszins gehaast probeerde Liz Truss gisteren tijdens haar eerste speech als premier van het Verenigd Koninkrijk over te komen als een serieuze opvolger van Boris Johnson. Ze beloofde in haar eerste week meteen de energiecrisis aan te pakken, belastingen te gaan verlagen en de lange wachttijden in de zorg terug te brengen. “Samen kunnen we deze storm uitzingen,” stelde ze voor Downing Street 10. Critici wezen onmiddellijk op haar weinig energieke toon, maar Truss moest gezien de vrij uitzonderlijke omstandigheden enig krediet krijgen. Hevige regenval dreigde haar optreden in het honderd te sturen. Net toen haar escorte Parliament Square opdraaide, stopte de hoosbui abrupt. Maar de lucht bleef onheilspellend. Truss landde rond 16.00 uur Britse tijd met een privéjet op de militaire luchthaven RAF Northolt. De vlucht volgde op een flitsbezoek aan koningin Elizabeth in Balmoral Castle in Schotland. De 96-jarige monarch vroeg haar op die plek een kabinet te vormen, waarmee Truss officieel de vijftiende premier tijdens haar regeerperiode werd. Eerder op de dag accepteerde Elizabeth het ontslag van Boris Johnson. De broze gezondheid van de koningin stond een audiëntie in Buckingham Palace niet toe. Het protocol werd om deze reden aangepast om haar tegemoet te komen. Hoewel de inhoud van het gesprek in de ‘drawing room’ van Balmoral Castle geheim blijft, laat het advies van de koningin aan Truss zich raden. De nieuwe premier heeft alle geluk van de wereld nodig om de mammoetklus te laten slagen. Truss wil als eerste de gas- en elektriciteitsprijzen bevriezen door ongeveer 110 miljard euro vrij te maken. Dit radicale plan moet miljoenen Britten door de winter helpen, scholen openhouden en kleine ondernemingen van de ondergang redden. Gelijktijdig wil ze de belastingen verlagen om ‘het land aan het werk te krijgen’. Vooraanstaande economen twijfelen aan haar mooie woorden. Beide plannen duwen het VK volgens hen in een recessie. De inflatie, nu al boven de tien procent, kan verdubbelen. En van eenheid binnen de Conservatieve Partij is na een felle campagne geen sprake. Johnson blijft intern en extern populair. Dat BoJo in zijn afscheidsspeech zinspeelde op een nieuwe gooi naar het hoogste ambt, maakt Truss meteen kwetsbaar. Vijanden van Truss lieten dinsdagochtend doorschemeren, dat een motie van wantrouwen rond kerstmis in hun ogen een waarschijnlijk scenario is. Truss moet niet alleen de kiezer overtuigen van haar kwaliteiten, maar ook menig parlementariër. Op de achtergrond gelooft oppositiepartij Labour, loerend naar de peilingen, in de kansen om de Conservatieve Partij te verslaan bij de volgende verkiezingen. De 47-jarige Truss wachten nog veel meer valkuilen. Na zich aanvankelijk te hebben ingezet om het VK in de Europese Unie te houden, geldt ze nu als een aartsvoorstander van de brexit. Toen ze minister van Buitenlandse Zaken was, merkte Brussel dat ze veel feller en onbuigzamer is dan Johnson. Met het oog op de explosieve situatie in Noord-Ierland kan dit diplomatieke problemen opleveren. Truss neigt ernaar om het zogenaamde Noord-Ierse Protocol eenzijdig te veranderen. Daarmee komt de zorgvuldig gekozen oplossing om het Goede Vrijdagakkoord te respecteren in gevaar. De Britten interesseert dit momenteel weinig. Om te overleven moet ze zo snel mogelijk de energiekosten terugdringen. Als die horde genomen is, kan ze de rest van haar politieke visie handen en voeten geven. Haar taak, net als die van Theresa May in 2016, begint met tegenwind. Slechts 170 duizend leden van de Conservatieve Partij kozen beide vrouwen om een aftredende premier op te volgen. Alleen tussentijdse verkiezingen kunnen haar een écht mandaat geven. Gezien de wankele staat van haar partij is dat nu geen optie. Truss leeft, vrij letterlijk, bij de dag. Dat de regen ophield voor haar toespraak, redde in die zin haar eerste 24 uur. Een kleine opsteker in ‘wereldwijde tegenwind’, zoals ze het huidige klimaat schetste.||https://www.parool.nl/wereld/nieuwe-britse-premier-liz-truss-leeft-bij-de-dag~b966a0e8/
2022-09-06||Heel Holland bakt-winnaar Enzo Pérès-Labourdette maakt diversiteitskunstwerk: ‘Je hoort niet alleen maar bij de ene of de andere groep’||Illustrator Enzo Pérès-Labourdette pulkt een paar stickertjes af van de tegels van zijn kunstwerk. We staan in de tunnel onder het spoor tussen de Eerste van Swindenstraat en de Javastraat. De plakkertjes gaven aan welke tegel waar moest komen. En – schrik – in één tegeltje zit al een flinke barst. Die zal vervangen worden, nog voordat dit splinternieuwe Diversiteitsmonument van stadsdeel Oost officieel wordt onthuld. Samen zijn wij Oost heet het tweeluik dat Pérès-Labourdette ontwierp. Door keramiekbedrijf Maatwerk in Utrecht zijn de tekeningen in tegels omgezet. Eén wand is al aangebracht, de tweede volgt spoedig. Pérès-Labourdette: “Elke tegel kan vervangen worden, voor het geval iemand het heel erg oneens is met de aard van het werk.” Het zal zo’n vaart niet lopen. Afgebeeld is een storm die aan weerszijden mensen de tunnel in blaast. Met paraplu’s beschermt een bont gezelschap aan types elkaar tegen de elementen. Wat ontroert: wie op een doordeweekse dag amper vijf minuten doorbrengt in het hectische tunneltje, ziet die diversiteit aan mensen ook echt aan zich voorbij trekken. Het was dan ook even schrikken toen enkele jaren geleden een aantal incidenten tegen lhbti-personen elkaar opvolgde in de wijk. Onlangs nog waren er op één dag twee incidenten tegen trans personen, in het Oosterpark en het Flevopark. “We willen geen buurt waar mensen zich niet vrij en veilig voelen om zichzelf te zijn,” omschrijft Jan-Bert Vroege het sentiment dat ontstond. De stadsdeelbestuurder – hij heeft zowel cultuur als antidiscriminatie in zijn portefeuille – is voor de gelegenheid aangehaakt. Vroege: “Het gaat om meer dan alleen de regenbooggemeenschap. Ook of je als moslima wel of niet een hoofddoek, als joodse man een keppeltje of als vrouw een kort rokje kunt dragen.” Het initiatief voor het kunstwerk kwam van een groep bewoners en de stadsdeelcommissie, die een blijvend en positief statement wilde maken in reactie op het anti-lhbti-geweld. Bewoners, een kunstcommissie en andere betrokkenen selecteerden Pérès-Labourdette. Het idee voor de afbeelding ontstond toen hij voor inspiratie bij de tunnel rondhing. “Wat opviel, was hoe als het regent iedereen die tunnel inrent. Een groep mensen die normaal niet snel bij elkaar op de koffie zou komen, staat dan ineens samen. Die symboliek, schuilen voor de storm, vond ik heel mooi. Waarbij de storm staat voor de incidenten en de uitsluiting die mensen meemaken. De figuren in de tunnel beschermen elkaar met paraplu’s.” Onderdeel van de opdracht was dat Pérès-Labourdette een ‘participatietraject’ organiseerde: “Ik ging in gesprek met de buurtbewoners. Het zou een diversiteitsproject worden, dus niet alleen voor de queer community. Het was interessant wat mensen vertelden, vooral als ik even doorvroeg. Over of ze zichzelf weleens buitengesloten voelden. Hoe ze aankeken tegen het antihomogeweld. Wat opviel, was dat mensen aangaven dat als ze iets zagen gebeuren ze meestal niet in durfden te grijpen. Omdat ze er niet op durfden te vertrouwen dat meer mensen dat zouden doen.” “Er was ook irritatie omdat bij homogerelateerde incidenten de dader meteen in een bepaalde hoek wordt gezocht. Anderen gaven aan dat ze niets tegen homo’s hebben, maar dat het voelt alsof dat de enige groep is waarnaar wordt geluisterd: ‘En niemand helpt mij.’ Ik begrijp dat wel. In een andere situatie was een gay stel duidelijk niet op zijn gemak. Voor de aanwezigen met een gekleurde huid werkte dat juist weer stereotyperend: ‘Je bent zenuwachtig omdat je denkt dat wij iets tegen homo’s hebben.’ Het is een complexe dynamiek. Ik was vereerd dat ik ermee in de weer mocht gaan.” Pérès-Labourdette is zelf homo. Tussen de afgebeelde koppels staan ook hij en zijn man Joep, met hun hondje Atlas tussen de reigers van de Dappermarkt en de krokussen van het Oosterpark. De paraplu’s hebben de kleuren van de vlaggen van de queer community. “Ik ben geboren in Frankrijk, ik ben dus ook buitenlander, en mijn oma komt uit Algerije. Dat element van diversiteit wil ik ook benadrukken: je hoort niet alleen maar bij de ene of de andere groep. De meeste mensen horen net als ik bij tientallen groepen tegelijk.” Op zijn achttiende maakte Pérès-Labourdette zelf antihomogeweld mee. “Ik was in Groningen met mijn eerste vriendje. Een paar jongens scholden ons uit, we liepen niet eens hand in hand. Een van hen sloeg een blikje plat tegen het hoofd van mijn vriend. Ineens bleek de groep uit wel tien jongens te bestaan. Het was heel eng. Ik kon mijn aanvaller van me afslaan, mijn vriend werd onderuit geschopt en op de grond in elkaar getrapt, wat heel heftig was om mee te maken. De politie was duidelijk niet geïnteresseerd in het incident. Drie kwartier later pas kwamen ze aan. Hun enige vraag was of we hen geprovoceerd hadden. Ik zei dat we niets hadden geroepen. ‘Nee,’ zei de agent, ‘Liepen jullie hand in hand, waren jullie aan het zoenen?’ Wacht even: dát beschouwen jullie als provoceren? Op dat moment voelde ik enorme onmacht, het raakte me meer dan het incident zelf.” “Er was wel een tijdje waarop ik liever niet alleen over straat ging ’s nachts. In Amsterdam heb ik me nooit echt onveilig gevoeld. Inmiddels ben ik ook zelfverzekerder, en mijn man is twee meter lang. Dat maakt ook uit denk ik.” Pérès-Labourdette kwam op zijn zevende naar Nederland en groeide op in Maarssen. Hij studeerde in Berlijn en Groningen. “Ik was nog aan het studeren. In die tijd had ik juist heel weinig zelfvertrouwen, maar ik kende ook weinig angst – die dingen kunnen op een gekke manier samengaan. Ik liep stage bij een bekende illustrator in Berlijn. Hij vroeg me waar ik het liefst voor zou werken: The New York Times. Mail ze gewoon je portfolio, zei hij. Aanvankelijk kreeg ik niet eens een mailtje terug. Tot een dag voor mijn eindexamenpresentatie: of ik de volgende ochtend een schets kon aanleveren, en ’s avonds de illustratie bij een verhaal. In paniek belde ik mijn begeleider: ik kom morgen niet naar mijn afstuderen! Hij zei: good for you, we regelen het wel. Ik heb ervan geleerd dat het geen zin heeft om te denken dat je iets niet durft. Doe het gewoon.” Die houding bracht hem ook de overwinning in het populaire tv-programma Heel Holland bakt. (Hij bakte onder meer het kasteel uit de serie Downton Abbey na in vegan peperkoek. Ja, nu u weer). Het maakte van hem een bekend gezicht. Als we in de tunnel staan, draait dan ook menigeen zich een keer extra om. Lacht. “Mijn man moet me steeds bevestigen: jawel, je bent goed bezig. Mij gaat het niet hard genoeg. Ik ben heel fanatiek hoor. Ook wel omdat ik veel gepest werd vroeger om mijn homoseksualiteit. Daar heb ik het idee aan over gehouden dat ik mezelf moet bewijzen. Leerkrachten dachten vroeger dat ik autisme had, omdat ik me enorm kon vastbijten in een onderwerp. Ik las alle boeken, bekeek alle films. Ik vind het belangrijk dat er diepgang zit in wat ik doe, ik wil gelaagdheid aanbrengen. Bij Heel Holland bakt merkte ik dat ik daarin ook te ver kan gaan. Naderhand moest ik echt bijkomen. Er schuilt gevaar in veel dingen tegelijk allemaal perfect willen doen. En dan voelde ik ook nog spanning over wat de mensen thuis van me zouden vinden. Ik ben aan het leren om de dingen beter te doseren.” “Ja, ik vind het leuk. Ik zou graag iets met televisie doen. Een programma over plantaardig koken, of over beter zorgen voor de natuur. Die mogelijkheden ga ik zeker onderzoeken. Ik zie het niet als iets wezenlijk anders dan het illustreren van een kinderboek. Je vertelt een verhaal maar dan met bewegend beeld. Verhalen waarmee ik hopelijk een iets betere, lievere wereld kan helpen creëren.” “Ik heb...” Hij onderbreekt zichzelf kort: “Zal ik dit zeggen?” Dan: “Als het gaat om kunst in de publieke ruimte, kennen we allemaal het voorbeeld van de rotonde met de grote strakke stalen cirkel. Toen ik deze opdracht kreeg, dacht ik: ik wil iets maken dat echt in het dienst staat van de bewoners. En dat het sympathiek is, inderdaad. Als je er langs loopt op een dag waarop het even niet zo lekker gaat, geeft het werk je hopelijk wat positiviteit mee. Deze tunnel was misschien ooit een plek die je probeerde te vermijden, omdat het een onveilig gevoel gaf. Het zou tof zijn als mensen er nu juist voor omlopen.”||https://www.parool.nl/ps/heel-holland-bakt-winnaar-enzo-peres-labourdette-maakt-diversiteitskunstwerk-je-hoort-niet-alleen-maar-bij-de-ene-of-de-andere-groep~be3eb643/
2022-09-06||Ik stak de wijsvinger van mijn rechterhand in het midden van het hondenvoer||Ik had het kunnen voorkomen. Ik had kunnen voorkomen dat ik in die situatie terecht zou komen. Maar ik voorkwam het niet, nee natuurlijk voorkwam ik het niet, want ik dacht weer eens niet na. Eikel die ik ben. We waren in Gent, voor de Prinsenhoffeesten. Hond mee. Op onze kamer in het hotel zetten we de tassen neer. De hond drentelde nerveus om ons heen. Boodschap begrepen. Bakjes uit de tas gehaald. Water in een van de bakjes. Hond lekker slobberen. Tot zover alles goed. Maar de hond moest ook eten. Blik uit de tas gepakt. Stoofpotje met lam, pasta en groenten. Hond en ik naar de badkamer. Blik opengetrokken. Ik keek in een vaste massa. Ja, natuurlijk vergeten een lepel of zoiets mee te nemen van huis. Waarom zou je ook heel goed voorbereid een paar dagen weggaan, niet? Maar hoe nu een deel van het stoofpotje in het bakje te krijgen? Ik hield het blik omgekeerd boven het bakje. Niets. Ik schudde. Niets. (Kent iemand nog die reclame voor Zwarte Kip-advocaat? Die heel langzaam uit de fles kwam?) Ik schudde harder. Het voer bleef hardnekkig in het blik zitten. Waarom zou het ook makkelijk gaan, hè? Dat was het moment om even goed na te denken. Maar Beppie keek me zo hongerig aan, dat ik dat dus vergat. Ik had naar de receptie kunnen gaan om een mes of een vork te vragen om de brei los te wrikken. Ik had op de hotelkamer zonder veel moeite de theelepeltjes kunnen ontdekken om de brokken in het bakje te scheppen. Dat liet ik dus allemaal na. Resoluut stak ik de wijsvinger van mijn rechterhand in het midden van het hondenvoer en lepelde de brokken in het bakje. (Je red je in de wildernis of niet.) “Wat doe jij nou?” zei M. die de badkamer binnen kwam. “Ze heeft honger,” zei ik, en ik hield mijn ogen bij wat ik aan het doen was. M. verdween weer. Het ging best goed. Het bakje vulde zich gestaag met lam, pasta en groenten. En ik wist het, hè? Ik wist dat ik op moest letten. En toch gebeurde het. Afgeleid door iets keek ik even op. En haalde mijn vinger langs de rand van het blik. Ik voelde het metaal in mijn vlees snijden. Nog voor er ook maar iets van pijn doordrong wist ik het al. Nog voor ik mijn vinger uit het blik trok vervloekte ik mezelf. Lul! Ik zette het blik ‘shit, shit, shit, shit’ blazend op de wastafel en hield mijn vinger onder de koude kraan. Als in de film Psycho gorgelde het rode water door het putje. Een behoorlijke jaap juist in het scharnierpunt van het bovenste en middelste vingerkootje. Tussen mijn benen voelde ik de zwiepende straat van Bep, en onder de wastafel hoorde ik een gretig gesmak. Tuurlijk. Toen begon de wond te kloppen. ‘Shit, shit, shit, shit, shit,’ riep ik weer. Ik haalde mijn vinger onder het water vandaan en draaide me om om een handdoek van het handdoekenrek te halen. Nee, dacht ik, want die vlekken krijgen ze er vast niet meer uit. Ik draaide verder. Toiletpapier? Te zacht. Weer draaide ik me om. De tissuehouder aan de wand naast het lichtknopje. Ik rukte er een paar papieren handdoekjes uit en draaide die om mijn vinger. M. was op mijn geluiden weer binnengekomen. Ze zag me staan. Er vielen bloeddruppels vanonder de tissues op de vloer. Ze wees naar de vloer. Ik stond in een cirkel van bloedspetters. Met een druipende vinger. Een scène uit een Stephen Kingboek. Bep likte tevreden met haar tong haar lippen af. Ver in de middag en een pak pleisters armer stopte het bloeden. Het werd toch nog een leuk weekeinde. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/ik-stak-de-wijsvinger-van-mijn-rechterhand-in-het-midden-van-het-hondenvoer~b8c4edf8/
2022-09-06||Coalitie over Staghouwer: ‘Of hij begreep het coalitieakkoord niet, of hij gaf ons gewoon de middelvinger’||Op een zomerse dag in juni laat Landbouwminister Henk Staghouwer aan de coalitiepartijen een eerste versie zien van een brief aan de Tweede Kamer waarin hij het toekomstperspectief voor boeren schetst. Het kabinet wil dat boeren minder vee houden, zodat Nederland aan de stikstof- en milieuregels voldoet. Het is aan de ChristenUnie-bewindsman om uit te leggen hoe zij in de toekomst ook nog een boterham kunnen verdienen. Slechter kan die brief niet vallen. Een van de aanwezigen sombert achteraf over ‘de slechtste dag in vijf jaar’. De coalitiegenoot zit vol frustratie, en vermoedt dat Staghouwer het coalitieakkoord ‘niet heeft begrepen’. Ook betrapt hij zichzelf op de gedachte dat Staghouwer ‘gewoon een dikke middelvinger’ opsteekt naar de plannen. En hij staat daarin niet alleen. Het chagrijn is enorm binnen de coalitie van VVD, D66, CDA en ChristenUnie. De conceptbrief voelt als een koude douche. Eigenlijk staat er amper iets in, ondanks de tientallen pagina’s. Dan al klinkt twijfel of Staghouwer de juiste man voor de klus is. Zijn brief zou veel te vrijblijvend zijn, grote bedrijven die miljarden verdienen in de agrarische sector zouden verplicht moeten worden om bij te dragen. Nadat het kabinet de uitwerking van de kabinetsplannen op 10 juni heeft gepresenteerd, strompelt Staghouwer erachteraan. Collega-minister Christianne van der Wal (VVD) brengt in een urenlang Kamerdebat haar ‘verschrikkelijke boodschap’ duidelijk over. “Ik zie dat het ontzettend veel mensen raakt, het raakt mij ook.” Maar het kabinet heeft ‘geen keuze’, zo stelt de bewindsvrouw. Het contrast met Staghouwer kan haast niet groter. Ook al is er om boeren perspectief te bieden door dit kabinet met 25 miljard euro een flinke zak geld voor uitgetrokken, in het twaalf uur durende debat komt hij slecht over. Staghouwer zoekt lang en koortsachtig in zijn papieren om antwoorden op vragen te vinden die de ambtenaren hebben voorbereid. De Tweede Kamer uit vernietigende kritiek op Staghouwer. De brief waarin hij de boeren perspectief moet bieden doet GroenLinks-leider Jesse Klaver zelfs af als ‘broddelwerk’. PvdA-Kamerlid Joris Thijssen legt hem in dat debat ook het vuur aan de schenen. “Ik begin steeds beter te begrijpen waarom de boeren zó boos waren.” D66-Kamerlid Tjeerd de Groot is vooral teleurgesteld. Hij is een van de fervente voorstanders van kringlooplandbouw, de methode waarbij voedsel op een duurzame manier wordt geproduceerd door de voedingsstoffen die aan de bodem worden onttrokken ook weer terug in de bodem te brengen. “Als er straks honger is in Afrika, is het omdat wij onze dieren voeren met hun eten.” Maar niet alleen de voorstanders van kringlooplandbouw zijn kritisch. Ook een traditiegetrouw beleefde partij als SGP is bikkelhard. SGP-Kamerlid Roelof Bisschop verklaart dat ‘er nog geen fractie van duidelijkheid’ is over wat kringlooplandbouw überhaupt is. Met 144 stemmen voor en slechts 6 stemmen tegen stuurt nagenoeg de voltallige Tweede Kamer Staghouwer met een flinke berg huiswerk op vakantie. Tekst gaat verder onder de foto Gedurende de zomer volgen er presentaties van de coalitie ‘om Staghouwer te laten snappen wat er is afgesproken in de kabinetsformatie’. Naast de bewindsman zijn ook zijn hoogste ambtenaren daarbij. Tot ongenoegen van de coalitie is maanden later zijn huiswerk nog steeds niet af. Gevolg: Staghouwer komt volgens meerdere bronnen bijna ‘onder curatele’ in het kabinet. “Op 26 augustus is er in de ministerraad gezegd: dit is breed en heftig. Daar moeten meer ministers naar kijken,” vertelt een bron op een van de betrokken departementen. Naast de vicepremiers Sigrid Kaag (D66, Financiën), Wopke Hoekstra (CDA, Buitenlandse Zaken) en Carola Schouten (ChristenUnie, Armoedebeleid), zijn ook economische en sociale zaken betrokken. Omdat Mark Rutte vanwege onder meer Oekraïne en de gascrisis het al erg druk heeft is ‘aan minister Harbers gevraagd om dat clubje voor te zitten’. In dat kringetje is bijna dagelijks contact. Die benadering helpt Staghouwer niet, klinkt het in kringen rond de ChristenUnie-bewindsman. “Die acht betrokken bewindspersonen wilden ‘allemaal andere, soms tegenstrijdige dingen. Henk werd opgezadeld met een reeks opdrachten. Zo werd zijn positie door de maanden heen steeds onmogelijker.” Ook op zijn eigen ministerie wordt beaamd dat het overleg op 26 augustus ‘moeizaam’ is gegaan. “De coalitie kon gewoon niet goed kiezen. Toen hij terug kwam had hij zoiets van: ‘Wat moet ik doen? Kan ik dit?’ Landbouw is niet op de winkel passen, maar een monsterjob.” En wat volgens de ChristenUnie ook niet meehielp is dat coalitiegenoten hem in de media ‘zwakker probeerden neer te zetten dan hij was’. Dat stak de minister zelf ook. “Hoezo werd er door bronnen binnen de coalitie gezegd dat ik vier weken op vakantie ben geweest?” Acht maanden na het aantreden van het kabinet-Rutte IV, maakt Staghouwer bij zijn fractievoorzitter bekend dat hij het voor gezien houdt. Vrijdag heeft hij dat besluit genomen. Zijn eigen beslissing, wordt benadrukt. Coalitiepartners worden bewust pas later geïnformeerd. Wel belt hij op dinsdagmiddag collega-minister Christianne van der Wal. Zij is op dat moment niet in het land, omdat ze op uitnodiging van de Belgische liberalen van de Nieuw-Vlaamse Alliantie (N-VA) in Antwerpen is. Partijgenoten stellen dat hij zijn knopen heeft geteld. “Het debat voor de zomer ging niet goed. Dat heeft vast een rol gespeeld bij zijn besluit.” Toch is hij volgens die ChristenUnie-bron ‘de enige die de vraag heeft gesteld of hij de juiste man voor deze functie was’. “Dat deden wij niet.” En juist ‘die eerlijkheid’ kenmerkt Henk Staghouwer, zo verklaart ChristenUnie-leider Gert-Jan Segers over zijn vertrek. “Henk zat hier nooit voor zichzelf, maar altijd voor de zaak.”||https://www.parool.nl/nederland/coalitie-over-staghouwer-of-hij-begreep-het-coalitieakkoord-niet-of-hij-gaf-ons-gewoon-de-middelvinger~bf20699e/
2022-09-06||Literatuurmuseum verwerft nazistische brieven van dichter Lucebert||De onthullingen leidde toen tot grote beroering onder fans van de dichter. De brieven waren na bekendwording niet publiekelijk in te zien. Nu de ‘uiterst onaangename lectuur’ openbaar is, kunnen literatuurhistorici ze bestuderen en de verschillende vragen die er over de brieven zijn, beantwoorden, aldus het museum. Het gaat om een stapel brieven die de toen nog aanstormende, jonge dichter Bertus Jacobus Swaanswijk (1924-1994) schreef aan zijn jeugdvriendin Tiny Koppijn (1924-2016). In de ruim zestig brieven, de meeste ondertekend met de Hitlergroet ‘Sieg Heil’, staan pleidooien voor een groot Germaans Rijk en spreekt Lucebert onder meer het verlangen uit naar een ‘toekomstige tweede Nederlandse gouden Eeuw’, zo meldt het museum. Eerder was al het een en ander bekend geworden over de oorlogsgeschiedenis van Lucebert. Zo werkte hij vrijwillig bij een Duitse wapenfabriek en meldde hij zich bijna aan om voor de Duitsers te vechten. In 2018 kreeg schrijver Wim Hazeu de brieven te lezen van de familie van Koppijn, toen hij een biografie over de dichter schreef. ‘De familie hield het materiaal daarna weer een tijd bij zich, tot frustratie van andere onderzoekers, die de brieven graag in context wilden bestuderen’, aldus het museum. Lucebert was een van de bekendste dichters van de Vijftigers, een groep jonge, idealistische poëten die na de Tweede Wereldoorlog de literatuur bestormden. De groep werd gekenmerkt door haar engagement, goed verwoord in Luceberts beroemdste dichtregel: ‘alles van waarde is weerloos’. Lucebert was goed bevriend met de eerder dit jaar overleden dichter Remco Campert, die na de ontdekking van de nazisympathieën zei dat hij de vondst ‘verschrikkelijk’ vond. Lucebert wordt gezien als een van de grootste naoorlogse dichters. Hij ontving onder meer de P.C. Hooftprijs en de Prijs der Nederlandse letteren.||https://www.parool.nl/kunst-media/literatuurmuseum-verwerft-nazistische-brieven-van-dichter-lucebert~b83cf1a2/
2022-09-06||FNV start meldpunt bagageafhandelaars Schiphol en overweegt rechtszaak||De vakbond is ook een meldpunt gestart voor mensen met bijvoorbeeld pijn aan de nek, armen, gewrichten en knieën. Volgens de FNV is in de afhandelingsbranche op de luchthaven jarenlang gestuurd op snelheid en kosten, wat ten koste is gegaan van de gezondheid van medewerkers. “Die race naar beneden heeft voor grote ellende gezorgd,” aldus Joost van Doesburg, campagneleider Schiphol bij de FNV. Dinsdag meldden Nieuwsuur en de NOS dat bagage- en vrachtbedrijven op Schiphol hun personeel te zwaar werk laten uitvoeren, terwijl de Arbeidsinspectie eerder zei dat dit niet meer mocht. Via het meldpunt wil de FNV ‘alle klachten inventariseren van huidige werknemers en die in het verleden’ en aantonen dat werken in de afhandeling betekent ‘dat je eigenlijk standaard naast werkend arm ook werkend ziek wordt’, zegt Van Doesburg. In een eventueel daaropvolgende collectieve rechtszaak zou dan duidelijk worden ‘dat werkgevers in de sector collectief in gebreke zijn gebleven’. Dat zou kunnen leiden tot een schadevergoeding. De FNV is met Schiphol en afhandelaars in gesprek en eist dat er beter voor het personeel gezorgd wordt zodat ze langdurig inzetbaar blijven. Van de Arbeidsinspectie verwacht de bond dat die handhaaft. Die organisatie erkende eerder dinsdag al dat werknemers in de sector vaak nog te zwaar tilwerk moeten doen. Die conclusie is getrokken na een bezoek aan de werkruimtes van afhandelaars afgelopen vrijdag, naar aanleiding van vragen van Nieuwsuur. Bij het meldpunt, dat dinsdag online gaat, kunnen mensen aangeven bij welke afhandelaar ze hebben gewerkt, hoeveel jaren ze daar werkzaam waren en welke klachten ze hebben. Ook kunnen ze aangeven of ze op de hoogte gehouden willen worden van de eventuele schadeclaim en of ze daar wellicht aan willen meedoen.||https://www.parool.nl/nederland/fnv-start-meldpunt-bagageafhandelaars-schiphol-en-overweegt-rechtszaak~b5c4b5c8/
2022-09-06||Atoomagentschap: veiligheidszone rond kerncentrale Zaporizja nodig||Vorige week bezocht een inspectieteam van het IAEA de kerncentrale van Zaporizja. In een dinsdag verschenen rapport stelt de organisatie onder meer dat er dringend maatregelen moeten worden genomen om ‘de beschietingen ter plaatse en in de omgeving te stoppen om verdere schade aan de fabriek en bijbehorende faciliteiten te voorkomen’. Volgens het rapport is de situatie rond de kerncentrale onhoudbaar geworden. Het IAEA vraagt daarom nu, net zoals eerder al de Oekraïense president Volodimir Zelenski en VN-secretaris-generaal Antonio Guterres deden, om de inrichting van een veiligheidszone. Deze moet een kernramp voorkomen in de door Russen bezette centrale. De tekst gaat verder onder de kaart. Alle betrokken partijen moeten het over zo’n veiligheidszone eens worden. Het IAEA toont zich bereid om hierover overleg op te starten. De directeur van de organisatie, Rafael Grossi, merkte ook nog op dat Russische pantservoertuigen in de turbinehallen staan opgesteld, en eist de terugtrekking van de apparatuur omdat deze de veiligheid in gevaar zou kunnen brengen. Volgens de experts van het IAEA werken de Oekraïense medewerkers ‘in extreem stressvolle omstandigheden’ die mogelijk kunnen leiden tot fouten bij de bediening van de centrale. Grossi kondigde ook aan dat leden van het IAEA in de kerncentrale zullen blijven. “We hebben iets belangrijks bereikt,” zei hij. “Het belangrijkste is dat het IAEA hier blijft. Laat de wereld weten dat het IAEA in Zaporizja blijft,” aldus Grossi aan het Russische persagentschap Ria Novosti.||https://www.parool.nl/wereld/atoomagentschap-veiligheidszone-rond-kerncentrale-zaporizja-nodig~b0e63524/
2022-09-06||FNV Spoor: Staking gaat vrijdag door, ondanks bod NS||Dat meldt cao-onderhandelaar van vakbond FNV Spoor Henri Janssen. “Vooralsnog is wat er nu ligt onvoldoende om de staking terug te trekken. En er is nog geen cao-akkoord,” aldus Janssen. De NS meldde dinsdag dat er een nieuw voorstel naar de vakbonden is verstuurd. Het spoorbedrijf hoopt een einde te maken aan de grote onrust onder het personeel. Afgelopen weken legden grote stakingen het treinverkeer stil. De vakbonden hebben nieuwe acties aangekondigd, waaronder die van komende vrijdag. De NS stelt nu voor om met terugwerkende kracht per 1 juli dit jaar de lonen met 5 procent te verhogen en medewerkers een eenmalige uitkering van 650 euro te geven. Op 1 januari zou daar dan nog 2,5 procent bijkomen. Verder wil de directie ‘afspraken maken hoe om te gaan met de onzekerheid van de inflatieontwikkeling’ en onder meer een minimumloon van 14 euro in de cao vastleggen. Janssen noemt de uitnodiging van NS een eerste aanzet om de onderhandelingen weer op te starten. Zo is hij onder meer benieuwd hoe de NS precies over de inflatiecorrectie denkt. “Onze leden willen een automatische prijscompensatie.” Ook moet er meer duidelijkheid komen over ‘de balans tussen werk en privé’. Het minimumloon van 14 euro noemt Janssen prima. “Dat was ons voorstel.” FNV overlegt woensdagochtend met vakbonden CNV en VVMC over het bod van de NS. Cao-onderhandelaar van CNV, Jerry Piqué, laat dinsdagavond weten: “Wat mij betreft gaan we in op het bod en ik zal dat zo bespreken met de cao-commissie. De uitkomst van dat overleg bespreken we woensdag met de andere bonden.” De NS laat dinsdagavond weten de uitkomst van het overleg van de vakbonden af te wachten. “We hebben een eerste stap gezet om een cao af te spreken. De vakbonden gaven aan tijd nodig te hebben om daarop te reageren. Die uitkomst wachten wij af. We hopen natuurlijk dat we snel aan tafel zullen zitten en dat nieuwe acties uitblijven.” De eerstvolgende staking is voor aanstaande vrijdag gepland, in de regio’s noordwest en west. Daaronder vallen onder meer Schiphol en grote steden als Amsterdam, Den Haag en Rotterdam. Verder kondigden de vakbonden stakingen aan op dinsdag 13 september in de regio’s oost, zuid en noord en op donderdag 15 september in de regio midden.||https://www.parool.nl/nederland/fnv-spoor-staking-gaat-vrijdag-door-ondanks-bod-ns~bbdc6e3a/
2022-09-06||FC Utrecht straft supporters voor oerwoudgeluiden richting Brobbey||Ook heeft de club de vier mannen aangemeld bij voetbalbond KNVB voor een landelijk stadionverbod. Jan Bluyssen, manager competitiezaken van de KNVB, zei eerder geschrokken te zijn na het racistische voorval. ‘We gaan er alles aan doen om supporters die zich hieraan schuldig maakten een stadionverbod op te leggen,’ meldde hij daags na het incident. De maximale duur van een stadionverbod vanwege racistische uitingen is onlangs verhoogd naar twintig jaar. Brobbey reageerde na de wedstrijd kalm op de spreekkoren. “Na de wedstrijd keek ik op mijn telefoon,” zei de spits. “Mijn broer meldde: ze maakten apengeluiden. Het doet me niet zoveel. Het is hun probleem. Misschien krijgen ze een boete, mij boeit het niet. Natuurlijk is het beledigend, maar we hebben gewonnen.” FC Utrecht heeft nog een stadionverbod opgelegd: aan de persoon die na afloop van de wedstrijd tegen Ajax onrechtmatig het veld betrad. Ook hij is door de club bij de KNVB aangemeld voor een landelijk stadionverbod. Tijdens de wedstrijd tussen FC Utrecht en Ajax werd er ook nog een vuurwerkbom richting Ajax-doelman Remko Pasveer gegooid. De verdachte daarvan is opgepakt en wordt vervolgd door het Openbaar Ministerie. Algemeen directeur Thijs van Es van FC Utrecht ‘schaamt zich’ voor de ongeregeldheden. “Door het snelle handelen, samen met Politie Utrecht, hebben we na de wedstrijd tegen Ajax al diverse mensen kunnen opsporen en straffen,” laat hij in een verklaring op de website van de club weten.||https://www.parool.nl/sport/fc-utrecht-straft-supporters-voor-oerwoudgeluiden-richting-brobbey~b0bd21a1/
2022-09-06||Vertraging bij uitbetaling energietoeslag aan Amsterdammers ||Dat schrijft wethouder Marjolein Moorman (Armoede) in antwoord op schriftelijke vragen van D66. De gemeente overschrijdt hiermee de wettelijke termijn van acht weken, die staat voor dit soort aanvragen. De groep die nog wacht op antwoord, bestaat uit mensen die nog niet in beeld zijn bij de gemeente, maar wel recht menen te hebben op de toeslag omdat ze een laag inkomen hebben en weinig vermogen. Zij konden zich vanaf mei aanmelden om ook de 800 euro energietoeslag te ontvangen. Moorman baalt van de vertraging, zeker omdat het gaat om geld ‘dat mensen hard nodig hebben’. Als reden voor de vertraging wijst ze op een tekort aan medewerkers en de korte periode waarin de duizenden aanvragen zijn binnengekomen. Ze zegt dat collega’s van andere afdelingen nu bijspringen om de achterstanden in te halen. De energietoeslag is door het Rijk in het leven geroepen als tegemoetkoming voor de hogere energiekosten in 2022. Het is aan de gemeentes om deze vervolgens uit te betalen. In Amsterdam komen naar schatting in totaal 85.000 huishoudens in aanmerking voor de toeslag. Tot nu toe werd aan huishoudens 800 euro uitgekeerd, dit najaar komt daar nog eens 500 euro bij. De gemeente verwacht vanaf oktober wel weer binnen acht weken antwoord te kunnen geven.||https://www.parool.nl/amsterdam/vertraging-bij-uitbetaling-energietoeslag-aan-amsterdammers~bb4823f4/
2022-09-06||Gemeente: preventief fouilleren en beperkte alcoholverkoop rond Ajax-Rangers FC||Dat houdt in dat de politie preventief gaat fouilleren; iedereen in het gebied mag gefouilleerd worden. ‘Gelet op de ervaringen rondom de laatste Champions Leaguewedstrijd tegen Benfica houdt de Amsterdamse driehoek (burgemeester, hoofdofficier, politiechef) rekening met openbare ordeverstoringen en het afsteken van zwaar illegaal vuurwerk’, schrijft de gemeente in een persbericht. In maart dit jaar werden negen mensen aangehouden vanwege een gewelddadige confrontatie tussen Ajaxfans en de Mobiele Eenheid (ME). Agenten liepen daarbij brandwonden en gehoorschade op. Een 23-jarige Amsterdammer wordt verdacht van poging tot doodslag, omdat hij een vuurwerkbom had laten afgaan. Recent werd een 22-jarige man veroordeeld tot vier maanden celstraf en een taakstraf van 240 uur voor het bekogelen van dienders met glazen flesjes, blikjes drank en stalen voorwerpen. Vanaf dit seizoen wordt ook strenger opgetreden tegen het dragen van gezichtsbedekkende kleding, omdat supporters dit vaak doen om onherkenbaar te zijn en zo straffen te ontlopen, schrijft de gemeente. Het bezit van bijvoorbeeld een bivakmuts kan leiden tot een stadionverbod van zes maanden; voor het daadwerkelijk dragen van gezichtsbedekking kan zelfs een stadionverbod van achttien maanden worden opgelegd. Ook wordt de verkoop van alcohol beperkt. Winkeliers in het Wallengebied in de binnenstad mogen geen alcohol verkopen op dinsdag 6 september van zes uur ‘s avonds tot drie uur ‘s nachts, en op woensdag 7 september van twaalf uur ‘s middags tot middernacht.||https://www.parool.nl/amsterdam/gemeente-preventief-fouilleren-en-beperkte-alcoholverkoop-rond-ajax-rangers-fc~b872d170/
2022-09-06||‘Afgewezen en nu voor de tweede keer, dus…’ Dossier in Stadsarchief laat zien dat Remco Campert niet zo zijn best deed op school, áls hij er al was||In de centrale hal van het Stadsarchief loopt een man met een doos onder zijn arm. Het is Eric Heijselaar. “Dit is de doos van Remco Campert,” zegt de medewerker dienstverlening als hij bij receptie is, waar zijn bezoek staat te wachten. En hij geeft er met zijn hand een paar klopjes op. Hij gaat voor naar een ruimte waar een grote tafel staat, en zet de doos daarop. Op de doos staat het nummer 1951/902. 1951, zo legt Heijselaar uit, is het inventarisnummer van het Stadsarchief: 1951 Campert, Remco (28-07-1929). Het tweede cijfer, 902, is het inventarisnummer van het Amsterdams Lyceum. “We hebben hier in het Stadsarchief ruim veertig strekkende meter leerlingendossiers uit het archief van het Amsterdams Lyceum. Deze doos was beperkt openbaar, je kreeg alleen inzage met toestemming van de betrokkene.” Heeft er weleens iemand naar deze doos gevraagd? Heijselaar denkt van niet, maar inmiddels, omdat Campert in juli op 92-jarige leeftijd overleed, is de inhoud gescand, en zijn de documenten op de website van het Stadsarchief voor iedereen te bekijken. Hij opent de doos, haalt er een map uit, en slaat die open. Een bescheiden stapeltje documenten ligt voor het grijpen. “Ga gerust je gang,” zegt Heijselaar, en hij maakt een uitnodigend gebaar. Uit verhalen, en de in 2018 verschenen biografie Een knipperend ogenblik, geschreven door Mirjam van Hengel, werd al duidelijk dat de jonge Campert niet veel op had met school. Na de oorlog ging hij in september 1945, hij is dan 16, naar het Amsterdams Lyceum, klas III A. Hij verveelde zich er stierlijk, maar was wel betrokken bij de schoolkrant HALO (Het Amsterdamsch Lyceïsten-Orgaan), waarin hij een strip, gedichten en verslagen over culturele avonden publiceerde. Hij spijbelde veel, en was meer in bioscopen en in cafés te vinden, interesseerde zich voor literatuur en jazz. “Ja,” zegt Eric Heijselaar, “dat had wellicht ook te maken met de periode daarvoor, ik denk dat hij een tik van de oorlog heeft meegekregen.” Remco Camperts vader, journalist en verzetsstrijder Jan Campert, overleed op 12 januari 1943 in het concentratiekamp Neuengamme. Het eerste jaar zijn de rapporten, met per vak een opmerking van de desbetreffende docent, voldoende, maar na de zomer van 1946, hij zit dan in klas IV A, gaat het minder. Voor Grieks staat hij onvoldoende. ‘Heel slecht, bijna een 1. Werkt niet. Op, deze wijze gaat het niet.’ De rector hoopt op een ‘tijdelijke inzinking’. Maar Remco Campert moddert gewoon door. Tussen de rapporten zit ook een briefje uit begin juni 1947, als zijn moeder, de actrice Joekie Broedelet, op tournee is. In dat briefje, waarschijnlijk geschreven door, of gedicteerd aan de huishoudster, staat dat Remco Campert school ‘wegens ziekte heeft moeten verzuimen’. En dat komt de rector van het Amsterdams Lyceum, Piet Gunning, in actie. Gunning is een gedreven, zeer betrokken rector die probeert van docenten en leerlingen een hechte ‘familie’ te maken. Hij reageert op het briefje met een joviaal, persoonlijk schrijven: ‘Beste Remco. Ik kom eens even informeren hoe het toch met je gaat, je bent nu al zo lang weer niet op school geweest.’ Het antwoord van Remco is een mooi, zelfgeschreven spijbelbriefje ‘Hartelijk dank voor uw belangstelling bij mijn ziekte. Het begon bij het verrekken van een spier in het zwembad. Ik moest toen een paar dagen rust houden en kreeg keelontsteking. Ik ben daarmee te vroeg uit bed gegaan en kreeg het opnieuw. Vandaag was ik weer voor het eerst op maar ik voel me nog tamelijk zwak. Mijn moeder is tot 1 september in Indonesië met de toneelgroep ,,Comedia’’, maar hierbij is een briefje van onze huishoudster. Hoogachtend, uw leerling Remco Campert.’ Op 4 september 1947 schrijft Gunning aan Camperts moeder: ‘Ik ben blij dat u uit Indië terug gekeerd zijt’. Hij schrijft dat haar zoon spijbelt en zorgt voor ‘veel moeilijkheden’. ‘Het was duidelijk dat hij de nodige leiding miste.’ Waarna Broedelet weer een briefje schrijft, waarin ze zich verontschuldigt. ‘Gelukkig zit hij er zelf ook nogal mee in en is vol goede voornemens.’ De klassieke biecht van de spijbelaar om iedereen tevreden te stellen. Op 7 juli 1948 krijgt ze een brief van school, waarin rector Gunning tot zijn spijt moet berichten ‘dat wij Uw zoon niet hebben kunnen bevorderen naar een hogere klasse’. Onderaan de brief, in een PS: ‘Wij achten het dringend gewenst dat Remco ergens buiten Amsterdam in een goed internaat komt.’ Gevraagd wordt ook of Remco zich met de rector contact wil opnemen. Dat doet Remco niet, gezien de brief die Gunning hem, met gevoel voor pathetiek op 18 juli 1948 stuurt. ‘Beste Remco, dezer dagen heb ik telkens op je zitten wachten. Hadden wij niet afgesproken dat je nog eens aan zou komen? Waarom is dat niet gebeurd? Denk niet dat ik je loslaat of laat schieten. Geen kwestie van. Wij hebben samen daarvoor teveel doorgemaakt. En eens zullen wij samen ook de goede weg vinden die jij gaan moet.’ Gunning rekent op een brief van Remco. ‘Stevige handdruk, en kop hoog hoor!’ In het mapje van het Stadsarchief zit geen antwoord van Remco Campert aan rector Gunning. Het laatste documenten is het eindrapport in de zomer van 1948 met de opmerking: ‘Afgewezen en nu voor de tweede keer, dus…’ Remco Campert kwam vanaf niet weer terug op het Amsterdams Lyceum. Ook ging hij niet naar een internaat, een paar jaar later, in 1950, richtte hij met Rudy Kousbroek het tijdschrift Braak op, en begon een lange literaire carrière. Over zijn tijd op school zei hij in een stuk van journalist Patrick van de Hanenberg in het tijdschrift Ons Amsterdam: “Hoewel het vlak na de bevrijding was, had ik het idee in een ruimte verzeild geraakt te zijn waarin de vrijheid aan banden was gelegd. Achteraf bezien lag dat natuurlijk niet aan de school. Ik wilde niet leren. Ik was al een drop-out toen dat begrip nog niet bestond.” Eric Heijselaar bergt de documenten weer op in de map, doet de map in de doos en stopt de doos weer onder zijn arm. Een nieuw of ander licht werpt de inhoud ervan niet op het leven van Remco Campert. “We zien in de documenten een jongen die zijn eigen gang wil gaan, die al weet wat hij wil, namelijk schrijven,” zegt Heijselaar. “Daar heeft hij de school niet voor nodig. Maar het is leuk om originele handgeschreven briefjes van de jeugdige Remco Campert in handen te hebben, en zo dicht bij hem te komen. Dat is toch een historische sensatie. En hij leeft nog, hoor. De zoon van een vriendin heeft net examen gedaan. Hij las voor zijn lijst Het leven is vurrukkulluk en vond het ontzettend herkenbaar als hij naar zijn eigen vriendengroep keek. En die roman verscheen ruim zestig jaar geleden.” Het dossier van Remco Camperts tijd op het Amsterdams Lyceum is in te zien op de site van het Stadsarchief: https://archief.amsterdam/inventarissen/details/902/path/9.1.4.8||https://www.parool.nl/ps/afgewezen-en-nu-voor-de-tweede-keer-dus-dossier-in-stadsarchief-laat-zien-dat-remco-campert-niet-zo-zijn-best-deed-op-school-als-hij-er-al-was~bd170357/
2022-09-06||Ontbijten onder zalmroze zuilen bij Lagom in de Snoekjessteeg||Een cinnamon bun (€3) voor ontbijt, focaccia met gegrilde groenten (€9,50) als lunch, en aan het eind van de middag een Pickled Bloody Mary (€10): bij Lagom in de Snoekjessteeg kun je terecht van 8.00 tot 18.00 uur. “De naam Lagom is Zweeds voor niet te veel, niet te weinig, precies genoeg. Die balans zoeken we in het leven en in het werk,” vertelt eigenaar Olaf Terhaar sive Droste (37). De zaak waar eerder Betty Blue zat, heeft nu lichtblauwe wanden, mintgroene steunpilaren en grote planten. De glazen wand in de gevel is helemaal opengeschoven: de mensen aan de tafel in het kozijn zitten half binnen, half buiten onder de zalmroze zuilengang langs de Sint Antoniebreestraat. Binnen staan loungestoelen van bamboe waarboven, aan de wand, grote bogen hangen met witte bolvormige lampen. Onder de lange tafel ligt een Perzisch tapijt. Eigenaren Terhaar sive Droste en Pepijn Jansen (39) kennen elkaar sinds hun jeugd in Arnhem via een gezamenlijke vriend. Ze openden een aantal jaar geleden in de Wibautstraat samen een vestiging van keten The Breakfast Club. “Dat klikte zo goed, dat we iets helemaal voor onszelf wilden beginnen,” zegt Terhaar Sive Droste. “Vroeger hebben we ook in de avondhoreca gewerkt, maar nu zijn we jonge papa’s. Dan past een dagzaak net wat beter.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/ontbijten-onder-zalmroze-zuilen-bij-lagom-in-de-snoekjessteeg~bbaa6f70/
2022-09-06||Van het oude overhemd van je vader naar een rokje voor kinderen ||“Ik zag hoeveel er wordt weggegooid waarvan zoveel nog te gebruiken is. Na tien jaar, tijdens de coronaperiode, dacht ik: tijd om zelf iets te beginnen.” “Thuis ben ik in een kamertje achter de naaimachine gaan zitten. Om aan materiaal te komen dook ik in in alle kledingkasten, en daaruit kwamen oude overhemden van mijn man tevoorschijn. Daar blijk je dus te gekke kinderpakjes van te kunnen naaien.” “Kreeg ik overhemden van kennissen, vrienden, buren, familie. De kasten puilden uit. Toen ik tien dozen witte overhemden kreeg opgestuurd van een bekend mannenmerk, dacht ik: zie je, ik ben op het goede pad. Nu werk ik samen met een atelier hier in Amsterdam, waar de mensen mijn ontwerpen maken. Dat doen ze met een lach op hun gezicht, want dat is ook nog eens zo in de modeindustrie: er wordt vaak niet leuk met werknemers omgegaan. Dat kan best anders, vind ik.” “We kunnen ze altijd gebruiken, maar je kunt ze ook zelf nieuw leven inblazen. Graag maak ik mensen bewust van de mogelijkheden van gebruikte materialen. Bovendien vinden kids het helemaal te gek om te zien dat het oude overhemd van hun vader kan veranderen in, zeg, een rokje.” “Dat kan ik niet zeggen. Ieder stuk is uniek samengesteld uit verschillende hemden en ze zijn allemaal handgemaakt.”||https://www.parool.nl/ps/van-het-oude-overhemd-van-je-vader-naar-een-rokje-voor-kinderen~b0c63267/
2022-09-06||Kijk, wij zijn gekke Henkie!||Ik ken nogal wat professionele lobbyisten en er was één vraag die afgelopen week veelvoudig werd opgeworpen in onze gesprekken: wat in hemelsnaam dáchten de strategen achter de campagne ‘Nederland Vleesland’? Ongetwijfeld is er veel geld gepompt in dát wat (ik citeer) ‘de consumptie van vlees zou moeten depolariseren’. Maar na de simpele vraag van Tim Hofman in het programma Khalid & Sophie aan verantwoordelijk vleeslobbyist Dé van de Riet: “Waarom is deze campagne nodig, in hoeverre wordt er gepolariseerd? Ik ken niemand die in elkaar gemept is omdat ie een gehaktbal at,” kwam er als antwoord niet meer dan gestamel dat hij eigenlijk gewoon het verhaal wil vertellen van varkenshouders die echt hun stinkende best doen, dat de vermeende daling van vleeseters er helemaal niet is, maar boehoee, veel mensen denken dat nog maar 72 procent van de mensen vlees eet terwijl dat 94 procent is, dus zíj zijn klein en wíj zijn groot EN HET IS NIET EERLIJK! De redactie toonde ter illustratie van deze ‘polarisatie’ nog een fragment uit de campagne van Wakker dier met de boodschap dat Nederlandse koeien in zes miserabele levensjaren 35.000 liter melk leveren. Van Riets reactie: “Dit is helemaal niet het reguliere beeld en wij zijn bovendien niet van de zuivel, wij zijn van het vléés,” met een blik van zie je wel, nu zien jullie ook hoe wij vleeseters in het verdomhoekje gedrukt worden. Feit is dat er in Nederland 1,7 miljoen dieren per dag worden geslacht en de overgrote meerderheid van de bevolking dagelijks een of meerdere stukken vlees eet. En dat terwijl is gebleken, onder andere uit onderzoek van de Erasmusuniversiteit in 2020, dat de consumptie van dierlijke eiwitten de kans op vroegtijdig sterven, met name door hart- en vaatziekten, vergroot. Waar dan weer tegenover staat dat de consumptie van plantaardige eiwitten de kans op vroegtijdige sterfte door onder andere hart- en vaatziekten juist verkleint. Daarnaast heeft het Internationaal Agentschap voor Kankeronderzoek bewerkt vlees geclassificeerd als kankerverwekkend en rood vlees als mogelijk kankerverwekkend. En dan heb ik het nog helemaal niet over de impact van vlees eten op de wereld. Los van klimaatverandering, vervuiling en watertekorten waarin de vlees- en zuivelindustrie een enórme rol spelen, krijgen we wereldwijd steeds meer te maken met voedseltekorten. Vandaag is er, áls we al het beschikbare eten gelijk over alle mensen zouden verdelen (wat we niet doen) in principe nog voldoende. Maar volgens de VN lukt het in 2050 niet meer om de wereldbevolking te voeden. Wie zich realiseert dat je voor 1 kilo vlees gemiddeld 5 kilo veevoer nodig hebt (voor kippen is dat iets minder, voor rundvlees veel meer), begrijpt dat vlees eten weinig anders is dan voedselverspilling. Nederland vol trots ‘vleesland’ noemen is dus feitelijk niets anders dan zeggen: ‘Kijk, wij zijn gekke Henkie!’ En bedankt, vleeslobby. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/kijk-wij-zijn-gekke-henkie~b15a6748/
2022-09-06||Opinie: ‘Maak zowel Oekraïne als Rusland Navo-lid’||‘You belong to us,’ sprak EU-voorzitter Von der Leyen tot de Oekraïners na de Russische inval in hun land. Mooi gesproken door een voorzitter die doorgaans strenge eisen stelt aan een EU-lidmaatschap. Maar gelden deze woorden niet even goed voor de Russen? Zorgt het categorisch buitensluiten van Rusland van elke vorm van Europese samenwerking niet juist voor een vijandig klimaat? Ligt deze discriminatie niet ten grondslag aan het huidige conflict tussen Rusland en Oekraïne? Dat Oekraïne zich door grote buur Rusland bedreigd voelt is een understatement te noemen. Het land zoekt daarom toenadering tot het Navo-bondgenootschap. Tevergeefs: Oekraïne staat er militair alleen voor. Maar ook Rusland voelt zich niet veilig in Europa, ook dat moet worden onderkend. Het door Oekraïne begeerde Navo-lidmaatschap wordt als een ontoelaatbare bedreiging van de eigen westgrens beschouwd. En dus is er nu oorlog in Europa. De uitkomst of Oekraïne al dan niet lid wordt van de Navo, lijkt alleen op het slagveld beslist te kunnen worden. Een immense tragedie met zinloos bloedvergieten lijkt onvermijdelijk. Totdat we ons de woorden van de nu overleden oud-Sovjetleider Gorbatsjov herinneren, die er op 18 mei 1990 bij de Amerikaanse minister Baker op aandrong alle voormalige Sovjetrepublieken, waaronder Oekraïne en Rusland, tot de Navo toe te laten. Dit zou het ultieme bewijs zijn van de vredelievende bedoelingen van het bondgenootschap. ‘We want to join Nato too,’ verklaarde Gorbatsjov dan ook, blijkt uit vrijgegeven NSA-gespreksverslagen. Was hiermee het huidige conflict te voorkomen geweest en belangrijker nog: is hiermee het conflict niet alsnog op te lossen? Het antwoord op deze vragen is van verbluffende eenvoud en moet bevestigend luiden. Een Navo-toetreding van zowel Oekraïne als Rusland komt tegemoet aan de veiligheidseisen van beide partijen. Beide kunnen zich veilig voelen, want beide weten zich door bondgenoten beschermd. Door deze relatief eenvoudige Navo-expansie wordt de angel uit het conflict gehaald en komt de vrede vrij snel weer in zicht. En vroeg of laat zal deze vrede er toch moeten komen. Van nog groter belang is dat hierdoor ook de Navo naar een hoger level getild kan worden. Door het omvormen van Rusland van vijand tot partner, kan ook het strategisch concept van de Navo vreedzamer worden vormgegeven. In plaats van het afschrikken van de vijand, wat leidt tot een (kern)wapenwedloop, wordt een ontsporend Navo-lid intern gecorrigeerd. Dit zelfreinigende vermogen leidt tot wapenreductie en duurzame ontspanning in Europa. De Navo als veiligheidsorganisatie, niet als verdragsorganisatie sluit aan bij wat Gorbatsjov voor ogen had. Onlangs stelde de Duitse minister Annalena Baerbock voor om in deze tijd van ‘pragmatiek en creativiteit’ zwaardere wapens aan Oekraïne te leveren. Door deze weinig verheffende strategie wordt de oorlog verlengd en de uitkomst kan alleen een instabiele – want voor beide partijen weinig bevredigende – wapenstilstand zijn. Wenselijker is het om vrede te bewerkstelligen door oog te hebben voor de veiligheidseisen van zowel Oekraïne als Rusland. Gorbatsjov gaf ooit zijn fiat aan de Duitse hereniging. Deze historische daad vergde wijsheid en moed. Hem werd beloofd dat Rusland serieus betrokken zou worden bij een Europese veiligheidsstructuur. Hiervan is weinig terecht gekomen. Met Gorbatsjovs overlijden heeft Duitsland bij hem postuum een ereschuld in te lossen. Als machtigste land van het continent heeft het de mogelijkheid en de verantwoordelijkheid om Rusland en Oekraïne alsnog bij de Europese veiligheid te betrekken en zo tot vrede te komen. Aan Baerbock nu dus het initiatief: wees creatief en pragmatisch en zorg ervoor dat zowel Rusland als Oekraïne kunnen toetreden tot de Navo. They both belong to us!||https://www.parool.nl/columns-opinie/opinie-maak-zowel-oekraine-als-rusland-navo-lid~bf41668b/
2022-09-06||Tientallen vrouwen melden grensoverschrijdend gedrag tijdens F1 in Zandvoort||De organisatie van de Dutch Grand Prix heeft inmiddels contact gezocht met Tillemans om samen te kijken naar oplossingen voor het vrouwonvriendelijke gedrag tijdens de races. Maandagochtend zei Tillemans dat ze vijftien meldingen had gekregen van grensoverschrijdend gedrag, zoals knijpen in billen en gooien met bier. Later op de dag werden dat er nog veel meer. “Het zijn er tientallen, ik ben inmiddels gestopt met tellen. Het doet er ook niet toe hoeveel het er zijn, één is al te veel.” Het circuit communiceerde een speciaal telefoonnummer waarop vrouwen zich konden beklagen, maar de meesten meldden zich tot nu toe bij de fanclub, zegt Tillemans. Ze wil benadrukken dat het probleem zich niet alleen voordoet bij de Formule 1. “Het gebeurt bij veel meer sportevenementen en festivals.” Tillemans moedigt de vrouwen aan aangifte te doen bij de politie en zich te melden bij de organisatie. Een woordvoerder van de politie Noord-Holland laat weten dat er nog geen aangiftes binnen zijn. Tillemans kreeg ook berichten van mannen die aangaven dat ze grensoverschrijdend gedrag hebben gezien en zich schamen dat ze niks hebben gedaan. Ook nemen vrouwen contact op met ideeën om het probleem op te lossen. Zelf pleitte ze al voor het inperken van alcoholgebruik, meer controle en dat coureurs zich uitspreken tegen het publiek om van elkaar af te blijven. Een van de meest schrijnende verhalen die Tillemans hoorde is dat van twee vrouwen van 19 jaar die op de bijbehorende camping verbleven en al sinds donderdag werden lastiggevallen. “Toen ze naar een feest gingen, kozen ze ervoor om in joggingskleding te gaan. Maar ook dat hielp niet. Ze stonden lekker te dansen toen een man hun broeken naar beneden trok.” De vrouwen meldden zich daarop in shock bij de EHBO, aldus de fancluboprichter. “Ze hadden het voorval gefilmd, dus de man kon direct worden gepakt. Hij is van de camping gebonjourd en hem is de toegang tot het circuit ontzegd.” Andere vrouwen hebben aangegeven dat ze nooit meer naar een Formule 1-race willen. “Tegen hen zeg ik: laat je alsjeblieft niet je passie ontnemen. Dat zijn de mannen niet waard.”||https://www.parool.nl/sport/tientallen-vrouwen-melden-grensoverschrijdend-gedrag-tijdens-f1-in-zandvoort~b3e22c62/
2022-09-06||Een groot isolatieoffensief moet woningen structureel verbeteren, maar corporaties weten nog van niets||Veel Amsterdammers gaan door de snel stijgende energieprijzen een koude winter tegemoet, maar Amsterdammers die met een laag inkomen in een slecht geïsoleerde huurwoning zitten worden dubbel zo hard geraakt. De verhalen van Amsterdammers die ondertussen meer geld aan hun energierekening dan aan hun huur kwijt zijn stapelen zich op. De isolatie-opgave waar Amsterdam op de lange termijn voor staat is ondertussen gigantisch. Een kwart van de woningen heeft nog enkel glas. Van de sociale huurwoningen in particuliere handen is bijna vijfentwintig procent niet goed geïsoleerd, bij corporatiewoningen geldt dat bij zo’n tien procent. Grondige isolatie was dan ook een groot campagnethema bij de verkiezingen, omdat het niet alleen kosten bespaart op de energierekening, maar ook de verduurzaming van de stad verder aanjaagt. In het Amsterdamse coalitie-akkoord van PvdA, GroenLinks en D66 werd eind mei een grootschalig isolatieoffensief aangekondigd, in samenwerking met woningcorporaties en het Rijk. Voor volgend jaar is 32 miljoen euro uitgetrokken om de slechtste woningen structureel te verbeteren, door bijvoorbeeld het vervangen van enkel glas of het isoleren van vloeren of daken. Er wordt daarbij met nadruk gekeken naar kwetsbare buurten in Nieuw-West, Zuidoost en Noord waar veel corporatiebezit is. De gemeente maakt al jaren afspraken met corporaties op allerlei terreinen, dus voor het isolatieoffensief zijn zij ook een logische partner. Navraag bij de Amsterdamse Federatie van Woningcorporaties (AFWC) leert echter dat de woningcorporaties nog niet betrokken zijn bij de uitwerking van dit isolatieoffensief. Directeur Anne-Jo Visser verbaast zich daarover. “Ik heb eigenlijk nog geen idee wat het moet inhouden.” En dat terwijl haast geboden is. Visser wijst op landelijke regelgeving die stelt dat in 2030 geen woningen met E/F/G-labels meer mogen worden verhuurd. “Corporaties zijn nieuwe strategieën gaan ontwikkelen over hoe ze hun portefeuille gaan verduurzamen. We zijn aan de slag. Maar het is dan wel belangrijk om te weten waar de gemeente precies op gaat inzetten wat betreft isolatie.” Daarnaast vergt een isolatieoffensief goede voorbereiding, aldus woordvoerder Coen Springelkamp namens de grootste woningcorporatie van de stad, Ymere. “We zijn bezig huizen van het gas af te halen. Het alternatief voor aardgas per buurt of wijk is mede bepalend hoe je een huis isoleert. Zo isoleer en ventileer je bijvoorbeeld anders als een huis wordt aangesloten op stadswarmte in plaats van op een warmtepomp. De gemeente moet daar uitsluitsel over geven.” Ymere constateert dat het isolatieoffensief vooralsnog ‘echt iets’ van de gemeente is, en denkt dat het uiteindelijk vooral gericht is op particulieren en VVE’s. Ook een andere woningcorporatie, Eigen Haard, stelt dat de uitvoering in principe bij de gemeente ligt. “Maar het zou logisch om ons meer te betrekken bij het isolatieoffensief,” vindt Anne-Jo Visser (AFWC). “Hoe ga je bijvoorbeeld om met VVE’s, waar particuliere eigenaars, verhuurders en woningcorporaties in zitten? Een meerderheid moet daar instemmen met grootschalige isolatie en dat is in de praktijk vaak zeer moeilijk.” VVD-raadslid Stijn Nijssen constateert ‘radiostilte’. “Ik had verwacht dat deze wethouder de deur plat zou hebben gelopen bij iedereen, maar zeker ook bij corporaties. Al is het maar omdat de 32 miljoen euro die nu gereserveerd wordt bij lange na niet genoeg gaat zijn en overal geld gezocht moet worden.” Nijssen twijfelt dan ook of een isolatieoffensief volgend jaar echt van de grond gaat komen. Wethouder Zita Pels (Volkshuisvesting, Duurzaamheid) noemt de radiostilte die wordt ervaren een ‘misverstand’. Voor de zomer is er in een gesprek met corporaties en huurdersverenigingen over isolatie gesproken en hoe de aanpak verbeterd kan worden. “Of je het nou isolatieoffensief noemt of niet, dat loopt voor mij allemaal in elkaar over.” Pels erkent wel dat de uitwerking van het isolatieoffensief vertraging heeft opgelopen. Dat komt volgens haar omdat de aandacht door de energiecrisis verlegd is naar maatregelen die snel genomen kunnen worden en snel effect hebben. “Het isolatieoffensief richt zich toch meer op de lange termijn.” Dinsdagmiddag kwam de uitwerking van deze korte termijnmaatregelen. Een vernieuwde huis-aan-huisaanpak moet vanaf november in een halfjaar 24.000 huishoudens bereiken om bijvoorbeeld benodigde deurdrangers of kozijnfolie te installeren. Dat is wel afhankelijk van personeel, er wordt momenteel druk geworven naar extra energiecoaches. Eerder al werd bekend dat huishoudens via de Stadspas 275 euro korting kunnen krijgen op de aanschaf van energiezuinig witgoed. Inmiddels hebben 800 minimahuishoudens daar gebruik van gemaakt. Daarnaast wordt de aanpak energiebesparing uitgebreid door bijvoorbeeld radiatorfolie en ledlampen uit te delen, maar ook gedragsadviezen te geven. Omdat deze maatregelen betaald worden uit een bijdrage van het Rijk gaat dit nu niet ten koste van de 32 miljoen euro die gereserveerd is voor het isolatieoffensief. “Maar als we kansen zien om nu meer te doen, dan ben ik zeker bereid dat geld daarvoor te gebruiken,” aldus Pels. Wethouder Pels verwacht in oktober de plannen rond het isolatieoffensief naar de raad sturen. “Dat is dan ook weer een startpunt om het gesprek aan te gaan met niet alleen corporaties, maar ook huurdersverenigingen en particuliere eigenaren.”||https://www.parool.nl/amsterdam/een-groot-isolatieoffensief-moet-woningen-structureel-verbeteren-maar-corporaties-weten-nog-van-niets~bf5dfb8e/
2022-09-06||‘Shell en ExxonMobil beginnen verkoopproces NAM’||Persbureau Reuters meldde de ophanden zijnde transactie op basis van geheime documenten. Shell en ExxonMobil zijn beide voor 50 procent eigenaar van de NAM. Shell had vorig jaar al aangekondigd dat het onderdelen van de NAM in aparte bv’s zette, vooruitlopend op een verkoop. De ontwikkeling nu zou niets te maken hebben met de gekte op de energiemarkt, maar onderdeel zijn van lopend beleid, aldus ingewijden. De NAM wint al sinds 1963 aardgas in Groningen. In de beginjaren werd geprobeerd om zo veel mogelijk gas uit de grond te halen. Na de oliecrisis in de jaren zeventig is besloten duurzamer met de gasvoorraad om te gaan om zo lang mogelijk gebruik te kunnen maken van het Groningse gas. Aan het begin van deze eeuw nam de winning uit het Groninger gasveld weer toe, maar groeide ook de kritiek vanwege de aardbevingen in Noord-Nederland. Om die aardbevingen in Groningen wil de regering de gaswinning daar zo snel mogelijk afbouwen naar nul. Door de gascrisis en oorlog in Oekraïne heeft het kabinet het openhouden van het gasveld nooit helemaal uitgesloten, maar steeds benadrukt dat dit een allerlaatste redmiddel is. Milieudefensie zegt dat de verkoop van de NAM niet betekent dat de gas- en oliemaatschappijen niet meer verantwoordelijk zijn ‘om hun troep op te ruimen’. “Wie de nieuwe eigenaar ook wordt: in Nederland en daarbuiten is geen ruimte voor nieuwe gas- en olievelden,” zegt Peer de Rijk van de milieuorganisatie. “We verwachten daarnaast dat Shell en ExxonMobil verantwoordelijkheid blijven nemen voor de aangerichte schade en vervuiling in Groningen.” Shell, ExxonMobil en de NAM weigeren vooralsnog commentaar. Wel verwijst Shell naar een eerdere verklaring over de toekomst van de NAM van vorig jaar. De NAM blijft verantwoordelijk voor de sluiting van het Groningenveld en de ‘afwikkeling van de aardbevingenproblematiek’ in die provincie, met daarbij de steun van Shell. De gasopslagen zijn de komende jaren nog nodig voor de gaslevering in Nederland. Dinsdag berichtte Het Financieele Dagblad dat sinds het begin van de gaswinning in Groningen 428 miljard euro winst is gemaakt. Daarvan vloeide 363,7 miljard naar de schatkist en ging 64,7 miljard naar Shell en ExxonMobil. Het is voor het eerst dat inzicht wordt gegeven in de opbrengsten van de gaswinning in Groningen. Shell openbaarde de cijfers in het kader van de parlementaire enquête naar de gaswinning in Groningen. Het ministerie van Economische Zaken en Klimaat heeft de cijfers bevestigd.||https://www.parool.nl/nederland/shell-en-exxonmobil-beginnen-verkoopproces-nam~bacd8990/
2022-09-06||Ajaxtrainer Schreuder: ‘We zullen op ons best moeten zijn om Rangers FC te verslaan’||Rangers werd de afgelopen week in de Schotse pers beschreven als een ploeg met een gespleten persoonlijkheid. Reden daarvoor was de 4-0 nederlaag tegen aartsrivaal Celtic. Tien dagen eerder nog werd een grote triomf gevierd, toen in Eindhoven de poulefase van de Champions League werd behaald. “De Old Firm was geen goede standaard voor ons om Rangers te analyseren. In Glasgow vond ik PSV de overhand hebben, maar in Eindhoven speelde Rangers een goede wedstrijd. Dat is voor ons meer een graadmeter. Ze hebben een idee over hoe en wat ze willen creëren. Ze zetten georganiseerd druk. Ik denk dat ze dat aan het begin ook bij ons zullen proberen. Ze houden van opbouwen en proberen steeds een man extra op het middenveld te krijgen. En wij willen het initiatief. Wij zullen dan ook op ons best moeten zijn om Rangers te verslaan.” Daarin ziet Schreuder ook de hand van de coach, Van Bronckhorst. “Ze hebben vorig seizoen de finale van de Europa League gehaald door Dortmund en Leipzig te verslaan. Dat is knap, net als dat ze Union, die ik nog ken als vervelende ploeg uit mijn tijd in België, en PSV uitschakelden op weg naar deze groep.” “Zij speelden tegen Celtic van het weekend, en wij tegen Cambuur. Dat kun je, met alle respect, niet met elkaar vergelijken en dat zegt niets over morgen,” vervolgt Schreuder, die ook zei dat Ajax de topvorm nog niet nadert maar wel steeds progressie ziet. “Voor hen en voor ons is de Champions League een nieuwe uitdaging. Dit is een ander soort wedstrijd. Ik ben ook benieuwd naar hoe wij en zij ervoor staan.” Met ook de hoger dan Rangers aangeschreven clubs Liverpool en Napoli nog in de groep, staat Ajax meteen voor een belangrijk, zo niet cruciaal duel bij de CL-aftrap. Moeten Schreuder en zijn mannen meteen winnen? “Dat is ook afhankelijk van hoe de wedstrijd verloopt. We moeten voor de overwinning spelen. En dat moeten we, met respect voor de tegenstander, ook uitstralen. De ambitie moet zijn dat je morgen wint. En dat moet je ook durven uitspreken,” aldus de coach. Schreuder werd tijdens de persconferentie geflankeerd door Daley Blind, die zich opmaakt voor zijn 99ste wedstrijd in de koningsklasse. “Ik hoop dat er nog een paar bijkomen,” zei de linksback, die veel spelers met wie hij vorig seizoen een foutloze groepsfase neerzette deze zomer zag vertrekken bij Ajax. “Dat klopt, maar er zijn ook veel jongens binnengekomen. Ik geloof dat als jongens een transfer maken, nieuwen zullen opstaan. Dat zal ook dit jaar zo zijn. Daar ben ik benieuwd naar en daar heb ik ook vertrouwen in. Op de trainingen en in wedstrijden zie je de vastigheden ontstaan. We creëren veel en geven steeds minder weg.” Schreuder kan tegen Rangers beschikken over een vrijwel geheel fitte groep. Alleen de aan zijn enkel geblesseerde Owen Wijndal ontbreekt. De aftrap woensdag in de Johan Cruijff Arena is al om 18.45 uur.||https://www.parool.nl/sport/ajaxtrainer-schreuder-we-zullen-op-ons-best-moeten-zijn-om-rangers-fc-te-verslaan~b9cdd110/
2022-09-06||Zwart-Wit||Op 13 juni 1988 stond in deze krant de allereerste kleurenfoto: een plaat van Ruud Gullit in duel met een Rus tijdens de met 1-0 verloren wedstrijd tegen de Sovjet-Unie van de dag ervoor. Niet veel fotografen waren er blij mee. Kleurenfotografie was ordinair en schreeuwerig, vonden in die tijd nogal wat fotoprofessionals, uit zowel de journalistieke als artistieke hoek. Conservatief geleuter natuurlijk, dat door de tijd inmiddels lang en breed is ingehaald. Wat niet wegneemt dat zwart-witfotografie prachtig kan zijn. Op de tentoonstelling Zwart-Wit (lekker duidelijke titel) in IJmuiden is zwart-witwerk van vooral kunstfotografen te zien. Het landschap op deze pagina werd gefotografeerd door Bob Wielaard. De foto van de liggende man is een zelfportret van Paul Donker Duyvis. De tentoonstelling Zwart-Wit is te zien in galerie Visserhallen, vlak bij de vissershaven en visafslag van IJmuiden. Dat is een voor de liefhebber prachtig ruig gebied met de geur van – zoals Gerard Reve dat ooit zo treffend omschreef – maritieme eenzaamheid. Echt een zwart-witomgeving. Duinstraat 4, IJmuiden, vrij - zo, t/m 25/9, www.visserhallen.nl||https://www.parool.nl/ps/zwart-wit~b416290e/
2022-09-06||Kunstverein heeft als stem tegen de Disneyficatie echt, echt, echt die nieuwe locatie nodig||“Tijd en ruimte, dat is wat een kunstinstelling nodig heeft,” stelt Yana Foqué. De crowdfunding van Kunstverein, waar zij directeur-curator is, draait dan ook om die twee grootheden. Voor 175 euro kunnen donateurs een symbolische vierkante meter kopen van de nieuwe locatie. Als dank krijgen ze een foto in oplage van kunstenaar Mierle Laderman Ukeles die een vloer staat te schrobben. En voor een minimum van 25 euro ben je eigenaar van een van de 180 buttons die designbureau Experimental Jetset maakte met het KV-logo, waarbij de benen van de V als wijzers van een klok steeds twee minuten verschuiven. Het is de allereerste fondsenwervingsactie die Kunstverein – ontmoetingsplek, kunstvereniging, uitgever en curatorenkantoor ineen – onderneemt in haar dertienjarige bestaan. “Maar we hebben het nu ook echt, echt, echt nodig,” benadrukt Foqué. “Wie ons steunt, zorgt ervoor dat Kunstverein weer minstens tien jaar kan bestaan.” Want dat is de duur van het huurcontract aan de Pieter Baststraat, waar de kunstinstelling een twee verdiepingen tellende, voormalige kapperszaak heeft betrokken. “Toen ik directeur werd, was het vinden van een grotere ruimte mijn belangrijkste missie,” vertelt Foqué. “Eerst dachten we aan meerdere locaties, omdat Kunstverein niet alleen tentoonstellingen maakt maar ook evenementen organiseert, een collectie beheert en boeken uitgeeft. Een tijdje zaten we op de Hazenstraat en het Columbusplein, maar het werkte niet. Het was als een latrelatie: je hebt twee koelkasten en de helft van je eten bederft telkens.” De combinatie van corona en een huurverhoging maakte de zoektocht naar een nieuwe thuisbasis extra urgent. Maandenlang sprak Foqué met makelaars en gemeenteambtenaren, telkens lukte het net niet. Totdat op een nacht het pand aan de Pieter Baststraat op Funda te huur werd aangeboden. “Ik heb de hele nacht niet geslapen, ’s ochtends meteen gebeld en het genomen.” Dat de kelder onder water stond, de vloeren aan vernieuwing toe waren en de elektra te wensen overliet, nam Foqué op de koop toe. “Wij willen per se in of nabij het centrum zitten. Kunstverein is een stem tegen de Disneyficatie, wij zorgen voor wrijving met de mainstream. Daarnaast is ons programma hardcore kunstgeschiedenis met een speelse twist. Dat is behoorlijk niche. Als je fysiek dan ook nog in de periferie gaat zitten, komt er niemand meer.” De openingstentoonstelling, vanaf 30 september, is typisch Kunstverein. Centraal staat Barbara Kozlowska (1940-2008), een Poolse kunstenaar die onder het communisme buiten het officiële tentoonstellingscircuit viel en daarom werk maakte in de natuur en openbare ruimte. Daarnaast opende ze een ruimte voor andere kunstenaars die net als zij nergens terecht konden. Naast documentatie van performances zijn er twee werken van Kozlowska te zien, waaronder een pigmentpatroon op de vloer waar bezoekers doorheen lopen en dat iedere dag ververst moet worden.||https://www.parool.nl/kunst-media/kunstverein-heeft-als-stem-tegen-de-disneyficatie-echt-echt-echt-die-nieuwe-locatie-nodig~b4ad80c4/
2022-09-06||Simon & Wisse: ‘Van zijn manische-depressiviteit heb ik als kind nooit iets gemerkt’||“In 1987 begon ik een jachtwerf op de voormalige scheepswerf NDSM in Noord. Eerst bouwde ik er jachten, snelle catamarans en trimarans. Tien jaar later werd het ook een stalling en reparatiewerf. Dit jaar neemt Wisse de werf van mij over, dan is hij hier de baas. Hij kwam hier werken op zijn drieëntwintigste toen hij stopte met zijn studie aan de hotelschool. Na een periode van niksdoen vroeg ik of hij me wilde komen helpen, en hij is nooit meer vertrokken. Ik ben een denker, Wisse is meer een doener, hij probeert meer uit dan ik en is zakelijker. Hij heeft allemaal plannen voor de werf. Soms moet ik hem een beetje afremmen omdat hij te veel tegelijk wil, maar ik heb alle vertrouwen in hem. Ik zal nog wel op de werf te vinden zijn, al is het maar omdat ik een boot heb die ik wil restaureren. Als kind was Wisse een heel lief en rustig jongetje, baldadig werd hij pas als puber. Dan bleek hij opeens op een opgevoerde brommer te rijden en moest ik hem van het politiebureau halen. Ik liet hem daar dan net wat langer zitten dan nodig was en gaf hem vervolgens de tip voortaan wat verstandiger te zijn en rustiger te rijden als er agenten in de buurt waren. Ik heb het altijd belangrijk gevonden dat de kinderen voor zichzelf leerden opkomen. Ze moesten lastige dingen altijd eerst zelf proberen op te lossen en pas als dat niet werkte mochten ze mij erop afsturen. Ik was heel veel aan het werk toen de kinderen klein waren. Ik stond soms tot zestig uur per week op de werf. Maar ik ben er ook een tijdje tussenuit geweest omdat ik manisch-depressief werd. Dat was zeker in het begin niet makkelijk, maar met de juiste medicatie gaat het nu gelukkig goed met me. We zijn altijd een hecht gezin geweest. Ik bewaar mooie herinneringen aan de vakanties samen, onder andere naar Afrika. Ik heb ooit een tijd in Botswana gewoond en gewerkt, als docent geologie. Mijn plan was toen om vanuit daar op de motor naar Nederland te rijden, maar ik kreeg al in Botswana een ongeluk aan mijn knie, waardoor het hele plan niet doorging. Ik vind het fantastisch dat Wisse de reis wél heeft gemaakt, maar dan in omgekeerde richting. In zes maanden trok hij met twee vrienden op de motor van Amsterdam naar Zuid-Afrika. Stiekem is dat nog altijd een droom van mij.” “Simon en ik hebben altijd een goede band gehad. We bouwden samen een speedbootje of we gingen tijdens vakanties met zijn tweeën aan de wandel, een bergje op en een beetje kletsen of gewoon zwijgen. We gaan nog steeds samen skiën of varen. Een keer sloeg ik als elfjarige met een bootje om op een meer, samen met een vriend. We wisten de boot naar de kant te trekken en mijn vriend ging zwemmend door de sloten in de weilanden naar huis om Simon te bellen voor hulp. Ik heb altijd alles met Simon kunnen bespreken, hij is heel relaxt. Zowel als vader en als baas geeft hij me veel vrijheid en vertrouwen. Dat ik de werf nu van hem overneem vind ik heel leuk, maar soms ook wel spannend en uitdagend. Het liefst wil ik zo snel mogelijk een nieuwe loods erbij bouwen en alleen nog maar met bootjes in de weer zijn, maar ik moet me nu ook bezighouden met zaken als personeel en administratie. Simon was daar ook geen ster in vroeger. We praten nu vaak over dat soort dingen, van mijn baas is hij nu mijn adviseur geworden. Hij wil me vooral meegeven dat ik niet te snel moet willen gaan, ‘want Rome is ook niet één dag gebouwd’. Toen we klein waren werkte hij veel te hard, hij was vaak te laat thuis om samen te eten. Zelf probeer ik dat wel anders aan te pakken. Mijn vriendin en ik eten meestal samen, en als ik tot laat doorwerk is het op de avonden dat zij ook de deur uit is. Van zijn manische-depressiviteit heb ik als kind nooit iets gemerkt. Pas toen ik ouder werd en mijn moeder er met mij en mijn zus over sprak, viel het me op dat hij soms wat dromerig of afwezig was. Iedereen kan ermee te maken krijgen, het belangrijkste is om er open over te praten. Simon was een inspiratie om op de motor door Afrika te gaan rijden. Ik was vijfentwintig toen ik die reis maakte, even oud als mijn vader toen hij vanuit Botswana wilde vertrekken. Ik kan soms stressen. Daarin zou ik best wat meer op Simon willen lijken, die laat de zaakjes vooral heel rustig aan zich voorbijgaan. Als mijn hoofd vol zit, ga ik een rondje rijden op de motor of een rondje varen door de grachten.” .||https://www.parool.nl/ps/simon-wisse-van-zijn-manische-depressiviteit-heb-ik-als-kind-nooit-iets-gemerkt~bbb1773d/
2022-09-06||Code geel voor nachtelijke onweersbuien||Dinsdag einde van de avond trekken regen- en onweersbuien over het zuidwesten van het land. In de nacht kan ook de rest van het land te maken krijgen met het noodweer. Plaatselijk kan veel regen vallen in korte tijd, aldus het Koninklijk Nederlands Meteorologisch Instituut (KNMI). Verkeer kan last hebben van de buien. Woensdagochtend heeft het onweer het land via het noordoosten weer verlaten.||https://www.parool.nl/nederland/code-geel-voor-nachtelijke-onweersbuien~b50d1339/
2022-09-06||Hoe Ajaxverdediger Calvin Bassey ontsnapte uit een probleemwijk: ‘Voetbal hield me op het rechte pad’||Bassey, als kind van Nigeriaanse migranten opgegroeid in een oud-Romeins plaatsje in Italië, strijkt op 5-jarige leeftijd met zijn ouders en drie broers neer in Newham, een probleemwijk in Oost-Londen. “Als je uit zo’n wijk komt, heb je een dikke huid omdat je waarschijnlijk een puur trauma hebt meegemaakt,” blikt Bassey in een video van Rising Ballers terug. “Je hebt twee opties: voetballen of de straat op gaan, waar je heel gemakkelijk wordt verleid en de verkeerde kant op wordt gezogen.” Drugs, geweld en bendes zijn in Newham nooit ver weg. Bassey ziet tal van leeftijdsgenoten ten prooi vallen aan de criminaliteit. Ook binnen zijn familie. Zelf vindt hij al snel een reddingsboei. “Voetbal hield me op het rechte pad. Het gaf me letterlijk structuur in mijn leven.” De bal moet niet alleen hem uit de moeilijkheden trekken. “Als ik ouder ben, wil ik mijn moeder uit de hood halen. Elk kind hier heeft die droom,” stelde Bassey eerder. Die missie heeft hij inmiddels volbracht, al zag het daar aanvankelijk niet naar uit. Meerdere profclubs houden het bij een stage. “Ik heb heel vaak ‘nee’ te horen gekregen”, zei Bassey over de worsteling in zijn eerste puberjaren. Als ook Charlton Athletic niet mee wenst te werken aan zijn droom, is de ambitieuze Nigeriaan gebroken. Bassey denkt zelfs aan stoppen en iets anders te gaan doen, met alle risico’s van dien. Toch trekt hij nog een paar maanden alles uit de kast. Met succes. Als Leicester City hem een kans geeft, grijpt hij die. Daardoor is hij te laat op school. Zijn docent vergeeft het hem als hij hoort dat zijn student zijn droom eindelijk heeft verwezenlijkt. Een doorbraak blijft de jaren erna echter uit. Een transfer naar Rangers FC dwingt Bassey wel af. Daar wacht Liverpoollegende Steven Gerrard. “Ik kneep mezelf in de arm toen ik hem zag. Ik dacht: is dit echt?” Rangers herovert ongeslagen de Schotse landstitel. Met acht optredens blijft het aandeel van Bassey beperkt. In het seizoen erna krijgt de naam écht een gezicht. Eerst als linksback en nadat trainer Giovanni van Bronckhorst wordt aangesteld ook als centrale verdediger. Ajax ziet hem uitblinken in de Europa League, waarin Rangers via onder andere Borussia Dortmund en RB Leipzig de finale bereikt die wordt verloren van Eintracht Frankfurt. Begin juli trekken Gerry Hamstra en Klaas-Jan Huntelaar naar Londen voor een onderhoud met Bassey’s agent. Het technisch duo sorteert daarmee voor op een vertrek van Lisandro Martínez. “Waar andere clubs vooral een linksback in hem zagen, wilde Ajax hem voor het hart van de defensie”, weet zijn agent Ian Ryder, die opsomt waarom Ajax bij hem uitkwam. “Leeftijd, kwaliteit aan de bal, fysieke gesteldheid, het lezen van het spelletje en het feit dat hij op twee posities uit de voeten kan. Calvin was meteen opgewonden, omdat hij Ajax als een grote club en een gigantische kans zag. De Champions League speelde daarin ook een rol.” Bassey kan ook naar Brighton, een club die momenteel stunt in de Premier League. Hij kiest voor Ajax, waar hij een valse start beleeft door in de Super Cup tegen PSV met rood te debuteren. Ryder: “Hij zat niet in zak en as, maar was wel teleurgesteld. Niemand wil rood en een schorsing pakken bij zijn debuut.” Wat opvalt bij Bassey, is hoe snel hij wordt omarmd. In Oostenrijk al, waar de imposante verschijning (1,85m) al snel teamgenoten aan het lachen krijgt en een enorme klik heeft met de nog duurdere aankoop, Steven Bergwijn. “Calvin is heel aanstekelijk,” weet Ryder. “Hij is altijd positief. Hij heeft als christen een groot vertrouwen in God. Daarom staat hij ook heel positief in het leven.” Ook het publiek loopt vooralsnog met hem weg. Zo’n beetje elk balcontact van Bassey gaat gepaard met gejuich op de tribunes. Een cultheld lijkt geboren. Bassey wil in Amsterdam vooral naam maken als betrouwbare verdediger. Tijdens het trainingskamp in Oostenrijk legt hij uit blij te zijn dat hij onder ‘Gio’ alvast kon wennen aan de Nederlandse school. Aan het doordekken bijvoorbeeld. Bassey komt zijn oude trainer sneller dan verwacht weer tegen. Rangers kegelde PSV uit de Champions League en werd bij de loting naast Liverpool en Napoli ook aan Ajax gekoppeld. “Na die loting heb ik nog wat oud-ploeggenoten gesproken. Ik had ze ook nog in het hotel opgezocht toen ze hier waren voor die wedstrijd tegen PSV. Maar daarna had ik geen behoefte meer aan ze. Woensdag is het ‘dog eat dog’. We gaan winnen met Ajax als we met zijn allen meer dan honderd procent geven.”||https://www.parool.nl/sport/hoe-ajaxverdediger-calvin-bassey-ontsnapte-uit-een-probleemwijk-voetbal-hield-me-op-het-rechte-pad~b17200c0/
2022-09-06||IJmuidenaar langer vast in verband met dood Oekraïense||Dat heeft de raadkamer van de rechtbank in Amsterdam bepaald, meldt het Openbaar Ministerie. De vrouw verbleef in Amsterdam en was twee dagen voor de arrestatie van de verdachte als vermist opgegeven. Uit daaropvolgend onderzoek door de Amsterdamse politie bleek dat de vrouw (34) bij de man in IJmuiden op bezoek was gegaan. In zijn woning aan de IJsselstraat vond de politie het levenloze lichaam van de vrouw. Bij doorzoeking van de woning vond de politie ‘meerdere materialen die niet direct konden worden geduid’, aldus het OM. Uit veiligheidsoverwegingen werden specialisten op het gebied van explosieven en gevaarlijke stoffen ingezet. Onderzoek wees uit dat er geen sprake was van direct gevaar. De exacte samenstelling van de stoffen wordt nog onderzocht. De aangehouden man wordt verdacht van moord dan wel doodslag dan wel dood door schuld, zegt het OM.||https://www.parool.nl/amsterdam/ijmuidenaar-langer-vast-in-verband-met-dood-oekraiense~bbda6a77/
2022-09-06||Politie arresteert klimaatactivisten bij Krasnapolsky in Amsterdam||De betogers zaten aan elkaar vastgeketend en -gelijmd voor de ingang van het hotel op de Dam, waar dinsdag en woensdag de Regenerative Agriculture & Food Systems Summit plaatsvindt. De activisten houden de deelnemende bedrijven aan deze top van de voedselindustrie verantwoordelijk voor milieuvervuiling, kinderarbeid, uitbuiting van boeren en landroof. “Deze bedrijven doen alsof ze de overgang naar een veerkrachtiger en rechtvaardiger voedselsysteem leiden, maar ze liggen in de eerste plaats aan de basis van onze onderling verbonden sociale, klimaat-, ecologische en gezondheidscrisis,” schrijven ze in een persbericht. Op het dak van het hotel hadden ze een groot spandoek gehangen met de tekst ‘Fight Greenwashing Agro-Industry for Food Justice’.||https://www.parool.nl/amsterdam/politie-arresteert-klimaatactivisten-bij-krasnapolsky-in-amsterdam~b67ea1a9/
2022-09-06||Het spel van Rashford belichaamt het vakmanschap van Ten Hag ||“Het is prettig om in een ritme te komen,” zei Marcus Rashford na afloop van de wedstrijd tegen Arsenal. Misschien heb ik het vaak over Manchester United, maar het is nu eenmaal een van de interessantste elftallen van Europa. Het spel van Rashford belichaamt het vakmanschap van Ten Hag en de onkunde van diens voorganger Rangnick. Tot nu toe maakte hij drie doelpunten met twee assists. Het hele vorige seizoen bleef hij steken op vier goals en twee assists. Rashford heeft zijn zelfvertrouwen terug en Fernandes kijkt eerst naar hem als hij de bal krijgt. Zo kan een van de beste spitsen van de UK in zijn ritme komen. Als hij af en toe opzij kijkt ziet hij de bank waarop de beroemdste reserve van de stad, Cristiano Ronaldo zit. Scoort hij, dan klapt Ronaldo. Ik noem het een boost.||https://www.parool.nl/sport/het-spel-van-rashford-belichaamt-het-vakmanschap-van-ten-hag~b3302909/
2022-09-06||‘Bedrijfsartsen Schiphol spreken van ‘zorgelijke’ situatie bagagemedewerkers’||Uit het onderzoek blijkt tevens dat de bedrijven ‘al jaren weten’ dat het werk tot fysieke overbelasting kan leiden. Dat zou beschreven staan in interne bedrijfsstukken van de bagage-afhandelaars. Ook zou daarin staan dat het onverstandig zou zijn ‘het zware werk jaren te doen’. Bedrijfsartsen die de NOS heeft gesproken waarschuwen dat de helft van het grondpersoneel een beroepsziekte zou kunnen krijgen als het werk op dezelfde manier uitgevoerd blijft worden. De arbeidsinspectie heeft hier de afgelopen twaalf jaar niet meer op gecontroleerd. In 2004 verplichtte de arbeidsinspectie zogenoemde ‘tilhulpen’ in de bagagekelder om het handmatige til- en sjouwwerk deels te automatiseren. Ook werd het werken met rollenbanen in vliegtuigen verplicht, om het geknield stapelen te verplichten. Dat werk werd toen al omschreven als zeer gezondheidsbedreigend. Bagagebedrijven blijken die verplichtingen onvoldoende te hebben nageleefd, schrijft de NOS. Vaak waren er geen rollenbanen, of ze werkten regelmatig niet. Van de ruim dertig (oud-)bagagemedewerkers die de NOS en Nieuwsuur spraken, vertellen er zestien dat ze gezondheidsproblemen hebben gekregen door het werk. Bij negen van hen zou het gaan om blijvend letsel, zoals niet meer boven de schouders kunnen tillen of niet meer kunnen bukken. Twee bedrijfsartsen die op Schiphol werken of hebben gewerkt, spreken van een ‘zorgelijke’ situatie en honderden meldingen in de afgelopen jaren. In een reactie erkennen de verschillende afhandelaars dat het werk van hun werknemers zwaar is en dat het merendeel nog handmatig wordt gedaan. Sommige bagage-afhandelaars wijzen naar Schiphol als verantwoordelijke voor de aanschaf en het gebruik van geautomatiseerde tilhulpen. Schiphol zegt dat de afhandelaars zelf verantwoordelijk zijn.||https://www.parool.nl/nederland/bedrijfsartsen-schiphol-spreken-van-zorgelijke-situatie-bagagemedewerkers~b425a547/
2022-09-06||Meer dan woordjes stampen: “scholieren scoren gemiddeld 1,1 punt hoger”||Op het online platform WRTS oefenen middelbare scholieren gemakkelijk met de lesstof met behulp van verschillende overhoormethodes, oefenvragen en oefentoetsen, uitlegvideo’s en door te chatten met tutoren. Dat heeft grote impact op de cijfers van leerlingen. “We zien dat kinderen die op het platform oefenen, de filmpjes bekijken en toetsen maken gemiddeld 1,1 hoger scoren op hun cijfers”, zegt Tijntje Louwers, CCO van WRTS. Het platform werkt in combinatie met de schoolboeken en is volledig aangesloten op de lesmethodes van middelbare scholen. Dat betekent dat de woorden- en begrippenlijsten, oefenvragen, oefentoetsen en uitlegvideo’s gebaseerd zijn op bestaande en bekende leerboeken die vrijwel alle scholen in hun boekenpakket hebben. Kinderen kunnen op WRTS extra oefenen met de stof, of nog een van de ruim 5.000 uitlegvideo’s bekijken. Heeft je kind bijvoorbeeld moeite met de stelling van Pythagoras? De bekende Youtuber Menno, van Math with Menno, legt het met speels gemak uit in een ijzersterke video. WRTS onderscheidt zich van Youtube doordat de dienst vrij is van reclames, geen afleidende video’s aanbiedt en haar content aansluit op de lesmethoden van scholen. Duits, Frans of Engels leren? Het is dan belangrijk om over een groot vocabulaire te beschikken. Daarvoor is woordjes stampen een noodzakelijk kwaad. Op WRTS vind je zeven verschillende overhooropties, zoals een dictee, meerkeuzetoets of flashcards, waardoor je zelf kunt kiezen welke methode het best bij je past. Bovendien maakt het platform gebruik van officiële woordenlijsten. Leerlingen hoeven alleen maar het lesboek in te voeren in het systeem om de juiste woordenlijsten op te roepen. WRTS biedt vier verschillende pakketten aan. Er is keuze uit een gratis optie, die vooral handig is bij het leren van woordjes in het Engels, Frans en Duits, en voor vakken waar je begrippen en jaartallen voor moet leren, zoals aardrijkskunde, geschiedenis en economie. Daarnaast zijn er nog drie betaalde pakketten, Plus, Premium en Pro, die bij elke stap meer leeropties geven en ook geschikt zijn voor het leren van wiskunde, biologie, NaSk, Frans, Engels, Nederlands en economie.. Bij Plus kun je oefenvragen maken, Premium geeft de mogelijkheid om uitlegvideo’s te bekijken en met het Pro-pakket wordt het zelfs mogelijk om met gescreende tutors te chatten over de lesstof. Wil je jouw kind de juiste ondersteuning geven bij het voorbereiden van toetsen en leren van lesstof? Bekijk dan de verschillende (gratis) pakketten van WRTS. Zowel docenten, als leerlingen en ouders bevelen WRTS aan. Zo vertelt een lerares in een review op de website dat ze het platform jaren heeft ingezet bij de vakken Duits, Engels en Frans om woorden te leren. Een leerling bejubelt juist de mogelijkheid om WRTS in te richten, zoals je dat zelf wilt. “Geheel afgestemd op wat je nodig hebt. Bovendien is de service ook goed en snel.” Benieuwd? Probeer dan alle mogelijkheden bij WRTS.||https://www.parool.nl/nieuws/meer-dan-woordjes-stampen-scholieren-scoren-gemiddeld-1-1-punt-hoger~b2096042/
2022-09-06||Brandbrief EU: miljoenen Europeanen zijn maandsalaris kwijt aan energie, ook Nederlanders||Een kleine tien miljoen Europeanen hadden al problemen met hun rekening voor de energiecrisis begon, maar de laatste weken en maanden is de situatie compleet onhoudbaar geworden, aldus vakbondskoepel Etuc. Vorig jaar waren minimumloners in acht EU-lidstaten een maandloon (of meer) kwijt aan energie per jaar, nu is dat in zestien lidstaten het geval. Tsjechische minimumloners moeten er zelfs 65 dagen voor werken, Grieken en Esten 54 en daarna komt Nederland met 48, 20 dagen meer dan vorig jaar. Een dramatische stijging, zegt Etuc over Nederland. “Achter deze cijfers gaan echte mensen schuil voor wie de keus tussen een warm huis of een warme maaltijd voor de kinderen steeds moeilijker wordt. En dat terwijl de bazen en aandeelhouders van energiebedrijven over hun rug recordwinsten boeken,” aldus Etuc-topvrouw Esther Lynch. De vakbondskoepel, die 45 miljoen werknemers uit 39 Europese landen vertegenwoordigt, vraagt de EU-lidstaten met aandrang om hogere minimumlonen, gerichte steun voor laagstbetaalden en plafonds in de energieprijzen. De energieministers die vrijdag in spoedberaad bijeenkomen moeten daarvoor minimaal de eerste stappen zetten. “Wat nu gebeurt is immoreel. Politici moeten dit onder controle krijgen voor het komende winter levens gaat kosten,” zegt Lynch. In de brandbrief aan Commissievoorzitter Von der Leyen, EU-president Charles Michel en nationale regeringen zegt het vakverbond dat de energiecrisis allang niet meer alleen de laagstbetaalden raakt. In vier lidstaten – Italië, Griekenland, Tsjechië en Slowakije – zijn ook mensen met een gemiddeld inkomen al meer dan een maandsalaris kwijt aan energie. Nederland zit daar met 24 werkdagen in de subgroep. In haar brief aan de Europese en nationale leiders zegt de vakbondskoepel dat de situatie feitelijk nog erger is dan ze zelf aangeeft. “De cijfers waarop we ons baseren zijn van juli. Sindsdien zijn energie en voeding alleen maar nóg duurder geworden.”||https://www.parool.nl/wereld/brandbrief-eu-miljoenen-europeanen-zijn-maandsalaris-kwijt-aan-energie-ook-nederlanders~b72d5c7ec/
2022-09-06||Supermarktketen strijdt tegen voedselverspilling met goedkope boodschappen||“De laatste jaren zijn veel initiatieven in gang gezet om de voedselverspilling voor 2030 te halveren”, zegt Anita Scholte op Reimer, hoofd Kwaliteit en Duurzaamheid bij Albert Heijn. “Die beweging wil Albert Heijn versnellen.” Vanaf deze week start de supermarktketen met de AH Overblijvers. Dit zijn producten die aan het eind van de dag overblijven en samen in pakketten te koop zijn. AH Overblijvers worden verkocht voor een derde van de normale prijs. Naar verwachting kan met dit initiatief elk jaar 4,5 miljoen kilo extra voedselverspilling worden voorkomen. “Daardoor kunnen we de aarde beter achterlaten voor volgende generaties en tegelijk onze klanten voordeel bieden met flinke kortingen”, aldus Scholte op Reimer. Het is cruciaal dat op het juiste moment de juiste hoeveelheid producten in de winkels ligt. “Het doel is zo min mogelijk verspillen, maar we willen ook dat onze klanten niet misgrijpen en een ruime keuze hebben. Een beetje verspilling is niet te voorkomen, maar we doen er alles aan om het te beperken. Daarom introduceren we constant nieuwe initiatieven. Vaak zijn die gebaseerd op technologie”, vertelt Scholte op Reimer. Een van die nieuwe initiatieven is Brood van Gisteren. Brood dat aan het einde van de dag nog in het schap ligt, kan de volgende dag tot 11.00 uur met meer dan 50% korting worden gekocht. Het initiatief is een succes: er wordt een stuk minder brood verspild in de winkels. Vanaf dit moment kan iedereen in Nederland kennismaken met AH Overblijvers. Hierbij verkoopt de supermarkt producten met naderende houdbaarheidsdatum of die uit het assortiment gaan met een flinke korting. Klanten kunnen kiezen uit drie soorten AH Overblijvers-pakketten: Verrassing, Vegetarisch en Bakkerij. Bij Verrassing en Vegetarisch krijg je verschillende producten ter waarde van minimaal € 14,95 voor € 4,95 - een besparing van ten minste 67%. Bestellen kan via de AH app. Kies jouw Albert Heijn en kijk welke AH Overblijvers daar beschikbaar zijn. Die kun je reserveren en aan het eind van de dag met je eigen tas in de winkel ophalen. Zo wordt minder voedsel verspillen makkelijker en ook nog eens heel voordelig. Benieuwd hoe het werkt en of er wat voor jou tussenzit? Bekijk dan ah.nl/overblijvers.||https://www.parool.nl/nieuws/supermarktketen-strijdt-tegen-voedselverspilling-met-goedkope-boodschappen~b3e3a8f2/
2022-09-06||Terrasboot café P96 op Prinsengracht krijgt tóch vergunning: ‘Fantastisch einde van de zomer’||“Een enorme verrassing was het. Een goedemorgen, maar dan écht een goede morgen,” zegt mede-eigenaar van café P96 Edmée De Waal van Veen blij. De familiezaak op de Prinsengracht heeft maandag – onverwacht – toch de benodigde vergunning gekregen om zijn befaamde terrasboot te blijven gebruiken. “Het is bijna onwerkelijk.” Nadat er in 2017 klachten bij stadsdeel Centrum binnenkwamen over overlastgevende cafébezoekers, ontdekte de gemeente dat het café geen vergunning had. Het commerciële gebruik van de boot werd een aantal jaar gedoogd, maar die constructie werd in 2020 herzien. De functie van de boot zou niet stroken met het gemeentelijke terrassen- en waterbeleid: boten mochten geen terrassen zijn. Een aanvraag voor een ‘nieuwe’ vergunning werd afgewezen. Toen leek het er dus op dat de dekschuit na 37 jaar het veld zou moeten ruimen, ondanks ruim 8200 ingezamelde handtekeningen en een positief advies van de stadsdeelcommissie. Het café diende bezwaar in tegen de beslissing. “Maar dat is al zeker anderhalf jaar geleden,” vertelt De Waal van Veen. “We hebben een tijdje geleden nog wel een mail gestuurd naar de burgemeester hoe het ermee stond, maar niks meer gehoord.” Een tijdelijke coronavergunning zou verlopen in november, daarna was de toekomst ongewis. Tot maandag, toen de juridisch adviseur met bloemen aan kwam zetten. De vergunning die het café P96 nu heeft gekregen kun je maatwerk noemen: naast regels over openingstijden is er ook in opgenomen dat het café binnen de familie moet blijven om de vergunning te behouden. “Dat vind ik heel passend,” zegt De Waal van Veen. “Mijn vader is dit project ooit begonnen omdat we zelf geen ‘buiten’ hadden. Gelukkig kunnen we die functie nu gewoon houden voor de buurt.” In haar motivatie de vergunning toch te verlenen benoemt burgemeester Halsema de sociaal-maatschappelijke functie die het verlengstuk van het café al sinds de jaren tachtig heeft. “We hebben veel vaste gasten, bewoners die hier al jaren samenkomen voor koffie of een borrel,” vertelt De Waal van Veen. “Daarom is het zo’n belangrijk stukje voor de Jordaan. Zeker in een stad die in zo’n rap tempo aan het veranderen is. Als je al het authentieke uit de buurt haalt, verdwijnt ook het hart ervan.” De P96-familie is dolblij dat de burgemeester ‘dat heeft ingezien’. De burgemeester – “ook een buurtbewoner” – is uiteraard van harte welkom bij het café, vertelt De Waal van Veen. Lachend: “Dit is een fantastisch einde van de zomer.”||https://www.parool.nl/amsterdam/terrasboot-cafe-p96-op-prinsengracht-krijgt-toch-vergunning-fantastisch-einde-van-de-zomer~b83e6328/
2022-09-06||Parool Film Fest opent met Gouden Palmwinnaar ‘Triangle of Sadness’||De zesde editie van Paff – een initiatief van Het Parool en distributeur September Film – vindt plaats van 6 tot en met 9 oktober, met het Ketelhuis als hoofdlocatie. Paff biedt het publiek vier dagen de nieuwste bioscoopfilms die als (voor)première worden vertoond. Veel van de films zijn geselecteerd voor ’s werelds belangrijkste filmfestivals: Cannes, Venetië, Berlijn en Toronto. Het programma vormt dus een overzicht van de meest interessante arthousefilms van het nieuwe seizoen. Hiermee presenteert Paff zich als podium voor auteursfilms; films waarin de hand van de regisseur duidelijk zichtbaar is. “Wij zijn ontzettend opgetogen dat Paff er weer aankomt,” zegt Kamilla Leupen, hoofdredacteur van Het Parool. “Ook dit jaar krijgen onze bezoekers de beste films te zien en bieden we nagesprekken met regisseurs en acteurs. Paff, zes jaar geleden opgericht om de kwaliteitsfilm te vieren, is een absolute aanrader voor iedereen die van film houdt.” Paff opent donderdag 6 oktober met de Nederlandse première van Gouden Palmwinnaar Triangle of Sadness van de Zweedse regisseur Ruben Östlund. Met zijn winst schaarde Östlund zich in een illuster gezelschap – slechts negen filmmakers wonnen eerder twee Gouden Palmen op het festival van Cannes. “Ik combineer het beste van de Europese cinema, die intellectueel is en vaak iets probeert te zeggen over de wereld waarin we leven, met het beste van Hollywood, waar je geld moet verdienen met een film omdat je anders geen brood op de plank hebt en geen volgende film kunt maken,” vertelde Östlund tijdens het festival op een persconferentie. Triangle of Sadness, de eerste Engelstalige film van de Zweed, is een zwarte sociale komedie die haar pijlen richt op de modewereld en de superrijken, onder wie een aristocratische Britse wapenhandelaar en een steenrijke Russische handelaar in kunstmest en diens strakgetrokken vrouw, die op een luxe cruise belanden en eindigen op een onbewoond eiland. Daar heb je weinig aan je miljoenen en je uiterlijk, zo wordt al snel duidelijk. Tijdens de openingsavond is Triangle of Sadness tevens te zien als publiekspremière in verschillende andere filmtheaters in de stad. In de loop van de maand wordt het complete programma bekendgemaakt. Tickets zijn te zijner tijd te koop via paff.nl en de deelnemende filmtheaters.||https://www.parool.nl/kunst-media/parool-film-fest-opent-met-gouden-palmwinnaar-triangle-of-sadness~b66c6465/
2022-09-06||NS doet cao-bod aan werknemers, FNV Spoor is niet onder de indruk en wil stakingen vrijdag laten doorgaan||In de brief schrijft directeur HR & Organisatie Richard Greve: ‘We hebben mede door corona laat gereageerd op de krappe arbeidsmarkt. Met alle gevolgen van dien: instabiele roosters, onvoldoende ruimte om vrij te kunnen nemen en uitval.’ En: ‘De focus op onze operationele prestaties en de financiën, die nodig was en nodig blijft, heeft tot verzakelijking geleid. NS is voor sommigen daarom niet meer ‘hun’ NS’. De NS-directie erkent dat ‘de rek er bij collega’s uit is’ en roept op ‘de handen ineen te slaan’. ‘Een goede cao vormt daarvoor de basis. Met een loonafspraak die past bij de prijsontwikkeling. En die ook antwoord geeft op de acute problemen die wel met een cao-afspraak zijn op te lossen. De directie begrijpt dat NS de eerste stap moet zetten’. Dus komt de vervoerder met een nieuw loonbod van 5 procent met terugwerkende kracht per 1 juli van dit jaar, met een minimum van 150 euro én een eenmalige uitkering van 650 euro. Per 1 januari 2023 wil NS de lonen dan verhogen met 2,5 procent. Het gaat om een cao met een looptijd van anderhalf jaar. Eerder lag een verhoging van 8 procent over een periode van tweeënhalf jaar op tafel. Ook wil de directie nu afspraken maken ‘hoe om te gaan met de onzekerheid van de inflatieontwikkeling’, een opmerkelijke stap in dure tijden. Verder worden in het aanbod de jeugdschalen afgeschaft, een duidelijke wens van de vakbeweging. Daarnaast moet er een deal komen over verhoging van de pensioenpremie en wordt het minimumloon van 14 euro per uur in de cao vastgelegd. Om de werkdruk aan te pakken, stelt de vervoerder voor het personeel meer zekerheid over verlof te geven door twee dagen snipperverlof gegarandeerd toe te kennen. En: ‘We willen graag in gesprek hoe we samen mogelijk maken dat collega’s in de toekomst minder worden belast door onregelmatige diensten, specifiek het werken in de nacht en weekenden’. Ook wordt het recht op onbereikbaarheid opgenomen in de cao. NS wil op korte termijn de onderhandelingen over een nieuwe cao hervatten en kaatst daarmee feitelijk de bal terug naar de spoorbonden. Het nieuwe aanbod komt op het moment dat de vakbeweging net een nieuwe serie estafettestakingen heeft aangekondigd. Aanstaande vrijdag gaan NS-medewerkers in het noorden van het land en in Noord-Holland staken. De draai komt nadat de spoorwegen sinds de cao-onderhandelingen in mei van start waren gegaan maandenlang nauwelijks bewogen. Volgens de directie kon een flinke loonsverhoging er gezien de moeilijke financiële positie simpelweg niet uit. Die zou de loonkosten met liefst een vijfde opdrijven. Het was de reden voor de bonden om begin juli het overleg te stoppen en de NS-directie een ultimatum te stellen. Toen NS geen krimp gaf, kondigden de bonden medio augustus de eerste stakingen aan. Vraag is of de spoorvakbonden terug aan tafel komen en of de nieuwe acties worden afgeblazen. FNV Spoor is niet onder indruk. Dat meldt cao-onderhandelaar van vakbond FNV Spoor Henri Janssen. “Vooralsnog is wat er nu ligt onvoldoende om de staking terug te trekken. En er is nog geen cao-akkoord,” aldus Janssen. Bij de grootste spoorvakbond VVMC moet de brief van NS nog even indalen. “Hoe is het mogelijk dat NS zegt dat ze te laat hebben gereageerd?” zegt bestuurder Wim Eilert. “Dat is eigenlijk te bizar voor woorden.” Toch zegt de bond niet meteen nee. “Het is mooi dat de directie met verontschuldigingen komt en we gaan bespreken of het voldoende is om terug aan tafel te komen. Als we dat doen moeten het wel echt serieuze gesprekken zijn.” VVMC stelt verder het loonbod als ‘schot voor de boeg’ te zien. “Er moet nog veel gebeuren voor we akkoord kunnen gaan. Zeker die 2,5 procent vanaf januari 2023 lijkt ons aan de magere kant. Dat is voor een periode van anderhalf jaar.” Eilert stelt verder wel heel vaak het woord ‘eenmalig’ in de nieuwe NS-voorstellen te zien. “Daar zijn wij niet zo van, wij leggen dingen liever structureel vast in cao’s.” CNV reageert nog het positiefst. “De treinstakingen hebben gewerkt. NS lijkt eindelijk te beseffen wat er aan de hand is en trekt het boetekleed aan,” zegt bestuurder Jerry Piqué. Hij spreekt van een op papier aardig openingsbod. “Waarschijnlijk biedt dit voor onze leden een basis om de onderhandelingen te hervatten, zeg ik met een flinke slag om de arm. We gaan dit nu eerst intern bespreken met de cao-commissie en komen dan met een reactie.” De eerstvolgende staking is voor aanstaande vrijdag gepland in de regio’s Noordwest en West. Daaronder vallen onder meer Schiphol en grote steden als Amsterdam, Den Haag en Rotterdam. Verder kondigden de vakbonden stakingen aan op dinsdag 13 september in de regio’s Oost, Zuid en Noord en op donderdag 15 september in de regio Midden.||https://www.parool.nl/nederland/ns-doet-cao-bod-aan-werknemers-fnv-spoor-is-niet-onder-de-indruk-en-wil-stakingen-vrijdag-laten-doorgaan~b043f4c8/
2022-09-06||Politie verspreidt nieuwe foto’s in jacht op topcrimineel ‘Bolle Jos’||De al jaren voortvluchtige Leijdekkers (31) is op 3 mei op de Nationale Opsporingslijst en de EU Most Wanted List geplaatst, met een beloning van 75.000 euro voor de gouden tip. Maar de tien tips die tot nu toe zijn binnengekomen, hebben nog niet tot zijn aanhouding geleid. De in Breda geboren Leijdekkers verbleef vrijwel zeker langdurig in onder meer Turkije en Dubai, maar zijn concrete verblijfplaats hebben de opsporingsdiensten niet kunnen vinden. Hij wordt beschouwd als één van de machtigste Nederlandse handelaren in cocaïne, die partijen van geregeld tonnen naar de havens van Rotterdam en Antwerpen haalt. De Landelijke Recherche ziet sterke aanwijzingen dat hij een belangrijke rol speelde bij de verdwijning van drugshandelaar Naima Jillal. Zij verdween op 20 oktober 2019 spoorloos, nadat ze op de Amsterdamse Zuidas in een auto was gestapt. Politie en justitie gaan ervan uit dat zij is gemarteld en vermoord. Op een Blackberry die werd gevonden bij de arrestatie van Ridouan Taghi in Dubai in 2019, werden foto’s aangetroffen van een gemartelde vrouw, waarschijnlijk Jillal. Volgens tipgevers van de politie ziet Leijdekkers er inmiddels anders uit dan op eerdere getoonde foto’s. Daarom is van zijn huidige signalement een compositietekening gemaakt. Ook heeft de politie nogal korrelige camerabeelden van Leijdekkers gepubliceerd. Uit communicatie die op de gehackte servers van berichtenversleutelaar Sky ECC werd aangetroffen, rijst het beeld dat Leijdekkers tientallen miljoenen euro’s en honderden kilo’s goud heeft witgewassen die hij vermoedelijk met cocaïnehandel heeft vergaard. Als Leijdekkers wordt gearresteerd, zal hij worden vervolgd op grond van een reeks strafdossiers over de invoer van grote partijen cocaïne en het dreigen met en het gebruik van geweld.||https://www.parool.nl/amsterdam/politie-verspreidt-nieuwe-foto-s-in-jacht-op-topcrimineel-bolle-jos~b52d1469/
2022-09-06||Europese gasprijs daalt flink na kortstondige opmars||De prijs voor een megawattuur gas noteerde dinsdagochtend bijna 11 procent lager op 219 euro. De gasprijs stond medio 2021 nog rond de 20 euro per megawattuur. Maandag schoot de al hoge gasprijs met 18 procent omhoog door de zorg dat de energievoorziening in Europa deze winter in gevaar komt. Vorige week daalde de Europese gasprijs nog met bijna 40 procent door de hoop dat Rusland de gasleveringen via Nord Stream 1 zou hervatten en berichten over goed gevulde Europese wintervoorraden. Gazprom heeft de gastoevoer naar Duitsland voor onbepaalde tijd stilgelegd vanwege onderhoud. Volgens het staatsbedrijf kunnen de leveringen via de Nord Stream 1 pas worden hervat als het Duitse Siemens Energy de defecte apparatuur repareert. Siemens Energy zei dit weekend nog dat het geen opdracht had gekregen om reparatiewerkzaamheden uit te voeren. Ook zei het Duitse bedrijf dat het door Gazprom gemelde olielek bij de enige nog werkende turbine doorgaans geen invloed heeft op de werking van het apparaat en ter plaatse kon worden gedicht. Europese leiders zien het dichtdraaien van de Russische gaskraan vooral als politiek drukmiddel. De Europese Unie heeft tal van sancties tegen Rusland ingevoerd wegens de oorlog in Oekraïne, en dit zou een vergelding zijn. Ook liet het Kremlin weten dat de toevoer van gas niet op het oude niveau zal komen voordat er sancties tegen het land zijn afgeschaft. Om huishoudens en bedrijven te helpen met de sterk stijgende inflatie en energieprijzen nemen Europese landen maatregelen. Zo trekt Duitsland meer dan 65 miljard euro uit voor extra steun. Ook houdt het land twee kernreactoren langer open. Die gaan als reserve dienen voor het geval er energietekorten ontstaan. De nieuwe Britse premier Liz Truss wil tot 130 miljard pond (151 miljard euro) uittrekken om huishoudens te behoeden voor een fors duurdere energierekening.||https://www.parool.nl/wereld/europese-gasprijs-daalt-flink-na-kortstondige-opmars~be17ec1d/
2022-09-06||Vijftig tinten zwart – een kolkende mengeling van armoede, geweld, woede en uitzichtloosheid||Polo, een jongen van 16 die met zijn moeder in een klein Mexicaanse dorpje woont, heeft zijn leven tot nu toe nogal verkloot. Zijn moeder, die niet nalaat elke dag opnieuw haar ongezouten woede over hem uit te storten, heeft een baan als tuinman voor hem geregeld in het luxe vakantieoord Paradais, maar laat hem al zijn geld inleveren om de schulden en het huishouden te kunnen betalen. De twee mensen aan wie Polo zich optrok, zijn opa en neef, zijn respectievelijk dood en uit zijn leven verdwenen. Polo is eenzaam, ongelukkig, kwaad en wanhopig. Hij is waarschijnlijk degene die zijn nicht (die hij onder meer een krolse kat noemt) zwanger heeft gemaakt. Geen wonder dus dat Polo niets liever wil dan vergetelheid en maar al te graag de drank en sigaretten aanneemt van Franco, een ‘vadsig varken’, die met zijn grootouders in Paradais verblijft. Maar de verdoving is nooit groot genoeg om zich echt bevrijd te voelen van de hel die zijn leven is. En na slechts een paar uur nadat hij straallazarus is neergezegen op zijn dunne matje op de woonkamervloer gaat de wekker alweer. Intussen houdt Franco niet op Polo door te zagen over op welke manieren hij zijn buurvrouw Marian allemaal wil neuken. Fantasieën die steeds duisterder vormen aannemen. Alsof hij in een moeras wordt gesleurd waar geen ontkomen meer aan is, zo drijft een kolkende mengeling van armoede, geweld, woede en uitzichtloosheid Polo voort. De rauwe, meedogenloze, vulgaire taal en de eindeloos lange, voortrazende zinnen waarmee Melchor haar verhaal vertelt, herinneren aan haar vorige, voor de Booker International Prize genomineerde boek Orkaanseizoen. Ook qua thematiek ligt deze beknopte roman dicht bij haar vorige succesroman. Een veilige keuze misschien, of misschien heeft Melchor nu nog weinig andere kleuren op haar palet behalve vijftig tinten zwart. Maar opnieuw is haar stijl adembenemend. Als er dan eindelijk ergens een punt staat, laat Melchor haar lezer maar heel even op adem kopen voordat de volgende weergaloze volzinnen als een tsunami van de bladzijdes af komen rollen. Een hap lucht en daar ga je weer, kopje onder, tot een gitzwarte climax.||https://www.parool.nl/kunst-media/vijftig-tinten-zwart-een-kolkende-mengeling-van-armoede-geweld-woede-en-uitzichtloosheid~beba7b58/
2022-09-06||Een wereld na de klimaatcrisis – het kan in de VR-experiences op filmfestival Venetië||Na twee coronaedities met een beperkte selectie en vertoningen op satellietlocaties, streek Venice Immersive dit jaar als vanouds neer op het Lazzaretto Vecchio, een eilandje op een steenworp van het Lido, de hoofdlocatie van het filmfestival. Daar zijn enkele tientallen interactieve projecten en installaties te zien. Of beter: te ervaren. mensen hebben het over experiences. Want hoewel de werelden die voor deze werken worden gecreëerd virtueel zijn, roepen ze vaak fysieke ervaringen op. Het interessantst wordt het wanneer de virtuele en de echte wereld langs elkaar schuren. Dat kan op zeer uiteenlopende manieren, blijkt alleen al uit de drie (en een halve) Nederlandse projecten in de selectie. Om met die halve te beginnen: Shores of Loci is een Amerikaanse productie, maar werd gemaakt door de Nederlandse regisseur Ellen Utrecht en studio Mike Teevee, opgericht in Amsterdam en inmiddels ook gevestigd in Los Angeles en New York. Het intrigerende puzzelspel laat je met eigen handen de brokstukken van mythologisch aanvoelende gebouwen in elkaar zetten. De imponerende landschappen en meditatieve geluidstrack dragen bij aan de kalme sfeer. Die wordt op het festival ruw doorbroken als na veertig minuten de VR-bril af moet, of je nu uitgepuzzeld bent of niet – de volgende bezoeker wacht. Het grijpen, draaien en in elkaar schuiven van de puzzelstukken gebeurt in Shores of Loci met controllers, een soort joysticks. Twee andere Nederlandse werken gebruiken hand tracking om, zonder dat je een apparaat vast hoeft te houden, je handgebaren onderdeel van de ervaring te maken. Elele van Sjoerd van Acker – ontwikkeld in Biennale College, de workshop van het festival, te zien buiten competitie – ontstond vanuit die techniek. “Door daarmee te spelen, ontdekte ik dat het heel fascinerend is om je handbewegingen te vermenigvuldigen in een cirkel.” Het resultaat is een speelse ervaring waarin de bewegingen van je handen worden gekopieerd naar een veelheid aan virtuele handen die om je heen zwieren. Van Acker koos doelbewust een minimalistische aanpak: “We experimenteerden ook met gigantische handen en met eindeloze spiralen van handen. Dat was visueel heel vet, maar het leidde de aandacht naar de verkeerde plek.” Abner Preis, wiens The Miracle Basket vorig jaar op Cinekid en IDFA DocLab te zien was en hier te zien is in de sectie Best Of VR, zegt iets vergelijkbaars. “De complexiteit van VR is oneindig. Dus je moet controle houden op hoe weinig je doet, in plaats van zo veel mogelijk te willen doen.” In tegenstelling tot Van Acker is Preis zelf geen programmeur. Hij benadert VR vanuit het verhaal, en ziet zichzelf in de eerste plaats als storyteller. “De techniek is gewoon een middel – ik maak geen werk voor virtual reality, ik gebruik VR om mijn verhaal te vertellen.” In het kleurrijke The Miracle Basket schetst hij een wereld na de klimaatcrisis, waarin je met eigen handen nieuwe zaadjes kunt planten. “Hoop is mijn vorm van rebellie,” vat Preis het kernachtig samen. Een nog sterkere fysieke reactie wordt opgeroepen door de VR-opera Eurydice, een afdaling in oneindigheid van Celine Daemen, die is opgenomen in de competitie en wordt gezien als grote kanshebber. Met de mythe van Orpheus en Eurydice als basis laat Daemen je fysiek afdalen richting een virtueel dodenrijk, terwijl Eurydice je steeds verder meelokt, en dat alles in een libretto, geschreven door Charlotte van den Broeck. Terwijl het oppervlak van fijn grind waarop je in werkelijkheid staat vlak is, lopen de virtuele paden heel subtiel af, wat constant een lichte duizeling opwekt – een soort omgekeerd vals plat. “Als ik me de dood voorstel als plek, is dat misschien wel het tegenovergestelde van de werkelijkheid waarin ik met beide benen op de grond sta,” legt Daemen uit. “Dat wilde ik, heel liefdevol, een beetje kapot maken voor de toeschouwer. Dat is de waarde van deze vorm voor dit werk: dat de toeschouwer die paradoxale ruimte echt fysiek beleeft.”||https://www.parool.nl/kunst-media/een-wereld-na-de-klimaatcrisis-het-kan-in-de-vr-experiences-op-filmfestival-venetie~b599eecb/
2022-09-06||Schurft of duizenden wratten: RTL5 dacht dat een show over huidaandoeningen wel een goed idee was||Ergens in het korte interbellum tussen corona en apenpokken las Lips verontrustende verhalen over een andere besmettelijke ziekte, schurft. De schurftmijt tierde welig in studentenhuizen, patiënten klaagden over ondraaglijke jeuk en onsmakelijke foto’s toonden wat de beestjes aanrichtten. Maar terwijl Lips snel probeerde te vergeten wat hij had gelezen en gezien, dachten de programmamakers van RTL5 dat een show over huidaandoeningen wel een goed idee was. In Mijn huid ziet er niet uit! worden drie ‘topdermatologen’ gevolgd in hun dagelijks werk. Dat alleen hun voornaam wordt gebruikt en sommigen onterecht de afkorting dr. krijgen – die staat voor ‘doctor’ en is voorbehouden aan mensen die zijn gepromoveerd – is een schoonheidsfoutje en valt in het niet bij de cosmetische problemen waar hun patiënten mee kampen. De ene heeft blaasjes over het hele lichaam, de ander duizenden wratten, een vrouw heeft last van overmatige beharing, een andere man wordt gekweld door psoriasis, een ziekte die Lips alleen kent omdat Gordon het heeft. En ja, er kwam ook een stel bij dokter Menno met schurft, wat er op televisie nog enger uitzag dan in de krant. Sowieso werd er uitvoerig ingezoomd op alle huidproblemen, en al vindt Lips het ook hoog tijd dat het taboe op lichamelijke leed geslecht wordt, dit was hem teveel van het goede. Praktisch een klein uur zat hij te kijken naar bloedende blaasjes, huidschilfers en wratten, waarbij de dreigende achtergrondmuziek – die onafgebroken klonk – ook niet bijdroeg aan een prettige kijkervaring. Daar dacht dokter Emmilia duidelijk anders over. “Het is wel lekker, dat geschraap,” zei ze verlekkerd, terwijl ze bezig was met het verwijderen van duimdikke wratten uit een schaamstreek van een vrouw. Lips moest het even googelen, maar dit heet acnefilie: ‘een fetisj waarbij je opgewonden raakt van puisten die worden uitgeknepen.’ Emmilia had het juiste beroep gekozen. Reageren? hanlips@parool.nl||https://www.parool.nl/kunst-media/schurft-of-duizenden-wratten-rtl5-dacht-dat-een-show-over-huidaandoeningen-wel-een-goed-idee-was~b66ff21c/
2022-09-06||Sinterklaas mag na twee jaar eindelijk weer binnenkomen in Amsterdam||De wereld staat in brand, maar er is ook goed nieuws: de crisis lijkt bezworen binnen het comité dat de jaarlijkse intocht van de goedheiligman in Amsterdam organiseert. In De Nieuwe Kerk ontvouwde het vernieuwde bestuur van de stichting Sint in Amsterdam maandagavond de plannen voor de 84ste intocht op zondag 13 november. En dat moet een ouderwetse intocht worden waarbij weer met pepernoten wordt gegooid en niet met modder. “Een verbindend feest voor alle kinderen van Amsterdam,” omschreef voorzitter Edgar Peer nog maar eens het doel van alle inspanningen van de bestuurders en de honderden vrijwilligers. “Het ziet er gelukkig naar uit dat we dit jaar eindelijk weer helemaal los kunnen gaan.” Er ligt een draaiboek klaar voor een ouderwetse intocht, over het water én over het land, inclusief paard en met, voor het eerst sinds jaren, een afsluitende bordesscène op het Leidseplein. En graag zonder gedoe. Een jaar geleden liepen de gemoederen nog hoog op. Oorzaak was het coronavirus, aanleiding de plannen binnen het bestuur om als alternatief voor de geschrapte intocht een bijeenkomst in de Johan Cruijff Arena te organiseren. De ruzie leidde tot het vertrek van een aantal belangrijke vrijwilligers en burgemeester Femke Halsema moest tussenbeide komen om alsnog een sobere vaartocht van de Sint door de grachten voor elkaar te boksen. Op verzoek van de burgemeester sprak Noraly Beyer met de strijdende partijen om vervolgens een weinig feestelijk rapport in te leveren. Volgens Peer heeft het bestuur het afgelopen jaar allerlei gesprekken gevoerd om de vertrokken bestuurders en vrijwilligers weer aan boord van de stoomboot te krijgen. “Dat is in sommige gevallen wel gelukt en in andere gevallen niet,” aldus Peer. “We richten ons nu op de toekomst.” Beyer gaf in haar rapport onder meer het advies mee om het bestuur van de stichting meer divers en meer inclusief te maken. Ook daar is naar geluisterd: drie nieuwe leden geven het bestuur meer kleur en trekken de gemiddelde leeftijd flink omlaag. Wat nog niet gelukt is, is de vorming van een raad van toezicht en de komst van een vertrouwenspersoon. Peer: “We zijn er mee bezig. En we weten dat we dat maar één keer kunnen zeggen. Volgens jaar moet dat geregeld zijn.” Het zijn onderdelen van een verregaande professionalisering van de organisatie. Zoals Beyer ook in haar rapport concludeerde is de grootste intocht van het land te groot om te leunen op de inzet van vrijwilligers. Dat betekent onder meer dat er nu wordt gewerkt aan richtlijnen en instructies voor de honderden pieten. Bestuurslid Ricardo van Hemert: “Voorheen was de enige eis dat zij minimaal 12 jaar moesten zijn. Nu komt er een protocol voor het optreden tijdens de intocht.” Het intochtcomité kan dit jaar voor het laatst terecht op het marine-etablissement, sinds jaar en dag de uitvalsbasis voor de organisatie tijdens de intocht. Volgend jaar begint de nieuwbouw op het terrein. Om die reden wordt dit jaar ook gebruik gemaakt van de Stopera, vermoedelijk het toekomstige hoofdkwartier. De Hermitage neemt in november de plaats in van het Scheepvaartmuseum als plek waar Sinterklaas wordt opgevangen door de burgemeester. Het schrappen van het Scheepvaartmuseum heeft te maken met het tijdschema, legde bestuurder Jules Vos uit. “Het is gewoon een heel vol programma. Eerst met de stoomboot over de Amstel naar de Hermitage, daarna met een rondvaartboot door de grachten naar de Stopera en vervolgens nog eens per paard door de stad richting het Leidseplein. We willen een bordesscène voor de Sint in de schemering en niet in het pikkedonker.”||https://www.parool.nl/amsterdam/sinterklaas-mag-na-twee-jaar-eindelijk-weer-binnenkomen-in-amsterdam~baf6e334/
2022-09-06||Inflatie volgens rekenmethode CBS naar 12 procent, hoogste ooit||Vooral de hogere energierekening zorgde voor een oplopende inflatie. In de eigen rekenmethode van het CBS worden onder andere de kosten voor wonen bijgehouden, zoals de huurprijzen. De Europese methode laat die buiten beschouwing. Niet eerder was de inflatie zo hoog. Het vorige ‘record’ stamt uit januari 1975, toen de inflatie in Nederland volgens het CBS 11,1 procent was. Energie was in augustus 151 procent duurder dan in dezelfde maand een jaar eerder. In juli was dit 108 procent. Verder werd ook kleding en voeding duurder. In het bijzonder licht het CBS pastaproducten eruit waar flink meer voor betaald moet worden. Motorbrandstoffen stegen op jaarbasis minder hard dan een maand eerder. Dat drukte de inflatie nog enigszins. Afgelopen week werd al het Europees geharmoniseerde inflatiecijfer bekend. Daaruit bleek dat de prijzen in Nederland in doorsnee met 13,6 procent op waren gelopen. De almaar oplopende inflatie vergroot de druk op de Europese Centrale Bank (ECB) om de rente nog sterker te verhogen. De ECB komt donderdag met een nieuw rentebesluit. Mogelijk gaat de centrale bank de rente dan verhogen met 0,75 procentpunt. In juli werd de rente met 0,5 procentpunt verhoogd. Verschillende beleidsmakers van de centrale bank, onder wie president Klaas Knot van De Nederlandsche Bank en Joachim Nagel van de Bundesbank, hebben gepleit voor een sterkere renteverhoging tegen de hoge inflatie. Steeds meer economen vrezen dat de economie van de eurozone in een recessie kan belanden door renteverhogingen en de hoge inflatie omdat de koopkracht van huishoudens zwaar onder druk wordt gezet en mensen meer de hand op de knip gaan houden. Ook moeten sommige bedrijven vanwege de hoge energiekosten de productie stilleggen.||https://www.parool.nl/nederland/inflatie-volgens-rekenmethode-cbs-naar-12-procent-hoogste-ooit~ba72997e/
2022-09-06||Oud-Ajacied Aron Winter aangesteld als tijdelijk bondscoach Suriname||Winter zal de komende twee oefenwedstrijden de leiding hebben tijdens twee vriendschappelijke wedstrijden die Natio in september in Nederland speelt. De 55-jarige Winter, die negen seizoenen bij Ajax speelde waarmee hij onder meer de Uefa-cup won, kwam maandag tot een akkoord met de SVB. Hij begint deze week al met de voorbereidingen. De 84-voudige oud-international krijgt hulp van assistent-trainers Roberto Gödeken en Ryan Koolwijk. Laatstgenoemde was tot voor kort actief als speler voor PEC Zwolle. De vorige trainer van het Surinaamse elftal was Stanley Menzo (58), ook oud-international en voormalig doelman van Ajax. Menzo verliet de Surinaamse voetbalbond alweer na zeven maanden toen hij een interessante aanbieding kreeg om in China aan de slag te gaan als clubtrainer bij Beijing Guoan. Toen Menzo aantrad als bondscoach bij Natio sprak hij nog over een ‘droom die uitkwam’. Winter was eerder assistent-trainer bij Ajax en assistent-bondscoach van het Griekse voetbalteam, onder bondscoach John van ‘t Schip, zijn oud-ploeggenoot bij Ajax. Eind 2021 liep hun contract af.||https://www.parool.nl/sport/oud-ajacied-aron-winter-aangesteld-als-tijdelijk-bondscoach-suriname~ba1c844a/
2022-09-06||Zorgverlening onder druk, vooral in Amsterdam: jaarlijks vertrekt bijna een op de vijf werknemers ||Dat concludeert accountantskantoor EY in het dinsdag verschenen rapport Barometer Nederlandse Gezondheidszorg. De ondertitel luidt: Donkere wolken pakken zich samen door oplopende inflatie, rente en verzuim. “De financiële situatie van zorginstellingen wordt steeds slechter,” zegt Rob Leensen, coauteur van het rapport. “In 2021 zagen we bijna overal nog winstcijfers, maar dit jaar zien we al meer verlies. Zonder fundamentele aanpassingen wordt dat steeds erger.” In de verpleeghuizen en gehandicaptenzorg gaat het vanwege een aangekondigde korting op inkomsten voor huisvesting als eerste knellen, aldus Leensen. “In 2024 verwacht ik daar de eerste kritische noten van banken. Bij rode cijfers kunnen ze hun leningen per direct opeisen, waardoor instellingen omvallen. Dat doen banken nooit onmiddellijk, maar het is wel de uiteindelijke consequentie van een langere periode met verliezen.” Minister Ernst Kuipers (Volksgezondheid) en de zorgsector zelf leggen op dit moment de laatste hand aan het Integrale Zorg Akkoord (IZA), dat volgende week wordt gepresenteerd. Met meer concentratie van zorg, meer regionale samenwerking en innovatie wil Kuipers de problemen het hoofd bieden. “Maar daarmee ga je het op termijn niet redden,” aldus Leensen na het bestuderen van uitgelekte conceptversies. “Het IZA kent geen fundamentele veranderingen van het systeem, zoals een financiële prikkel voor ziektepreventie of een andere rem op de zorgvraag. Dat is wel nodig voor een toekomstbestendige zorg.” In Amsterdam zijn de signalen van het vastlopende systeem urgenter. Speciaal voor Het Parool vergeleek EY de hoofdstad met het Nederlandse gemiddelde (zie graphic). Het rendement en de solvabiliteit (schuld ten opzichte van bezittingen) van Amsterdamse instellingen liggen lager. Nijpender is echter het jaarlijkse verloop van Amsterdams zorgpersoneel. In de hoofdstad wisselen jaarlijks meer artsen, verpleegkundigen en psychologen van werkgever. Het verschil tussen Amsterdam en het Nederlandse gemiddelde was in 2019 het hoogst: een jaarlijks verloop van 19 procent versus 13,4; in 2021 was dat 16,5 versus 14,6 procent. Dat meer Amsterdams zorgpersoneel van werkgever wisselt, komt mede door het grotere aanbod. Zo telt de provincie Groningen drie ziekenhuizen, Noord-Holland heeft er elf. De moeite om personeel te behouden, zet de zorgverlening onder druk, bleek recent in bijvoorbeeld het OLVG. Er is zo’n groot gebrek aan verpleegkundigen dat Amsterdamse vrouwen voor een bevalling geregeld tegen hun wens in moeten uitwijken naar ziekenhuizen buiten de stad. In OLVG Oost is geen plek meer voor normale bevallingen, alleen voor geplande keizersnedes. Bevallingen vinden enkel plaats in OLVG West – het voormalige Sint Lucas Andreas Ziekenhuis. Ook de longgeneeskunde van het OLVG zag veel medewerkers vertrekken door een samenvoeging van de afdelingen in Oost en West, al leidde dat niet tot weigering van patiënten. Daarvoor waren wel aanpassingen nodig in het werkproces, zoals meer dagbehandelingen in plaats van opnames en verdere digitalisering. Het OLVG is niet uniek, de schaarste treft de hele stad. Zo is de druk ook merkbaar bij verpleeghuizen van Amsta, waar familieleden tijdens de zomervakantie werd verzocht te helpen met het douchen van de bewoners.||https://www.parool.nl/nieuws/zorgverlening-onder-druk-vooral-in-amsterdam-jaarlijks-vertrekt-bijna-een-op-de-vijf-werknemers~b4de71df/
2022-09-06||Tegen Rangers liggen de kansen er vooral voor Brobbey en Bergwijn||Op papier begint Ajax met de makkelijkste van zijn zes groepswedstrijden in de Champions League, in eigen huis tegen Rangers. Maar is dat wel zo? Een tactische analyse van de Schotse formatie onder leiding van Giovanni van Bronckhorst. Het klassiek-lompe voetbal waar Schotland vroeger om bekendstond – met een lange haal van de keeper richting de spits als optie één, twee én drie – ligt inmiddels ver achter Rangers. De vorige manager, Steven Gerrard, liet zijn ploeg als een soort mini-Liverpool voetballen, waarbij net als bij The Reds vooral de tactische nadruk ligt op collectief druk naar voren zetten. Zijn opvolger Van Bronckhorst voegde daar een vleugje Hollandse Schoolvoetbal aan toe. Rangers probeert vanuit eigen kracht te voetballen, zoals we dat hier in Nederland gewend zijn. De bedoeling is om met kort, verzorgd positiespel tot kansen te komen. Maar pressen als het Liverpool van Jürgen Klopp en tikken als het Oranje uit de jaren negentig wil elke ploeg natuurlijk wel. Wat Rangers vorig jaar verrassend tot de finale van de Europa League bracht, was de kwaliteit om deze positieve voornemens te combineren met praktische aanpassingen. In uitduels, als ze wat vaker op de eigen helft terugplooiden, bleken de Schotten ook behoorlijk taai. Vervolgens ondervond Rangers de wetten van de keiharde voedselketen in het topvoetbal. De opvallende run in de Europa League betekende namelijk wel dat het met Calvin Bassey (Ajax) en aanvallende allrounder Joe Aribo (Southampton) zijn twee beste spelers kwijtraakte. Het is iets dat je niet vaak hoort, maar de aanvallende ster van Rangers speelt op de rechtsbackpositie. Waar James Tavernier in de lagere divisies van het Engelse voetbal altijd over het hoofd werd gezien, groeide hij in Glasgow in de voorbije acht seizoenen uit tot waar fenomeen. De 30-jarige rechtspoot heeft een van de beste traptechnieken ter wereld en is bijzonder productief met voorzetten, vrije trappen, corners, penalty's en afstandsschoten. Afgelopen seizoen was Tavernier in 58 officiële duels goed voor 18 goals en 17 assists. Laat dat even bezinken, een rechtsback die in één seizoen betrokken is bij 35 doelpunten. PSV slaagde er in de twee wedstrijden tegen Rangers in de play-offs van de Champions League niet in Tavernier aan banden te leggen. In Schotland zorgde een moment van collectieve onoplettendheid voor een treffer. Cody Gakpo, Philipp Max en André Ramalho hadden bij een combinatie tussen rechtsbuiten Tom Lawrence en rechtshalf Steven Davis een tel te lang oog voor alleen de bal, wat Tavernier genoeg tijd en vrije ruimte gaf om op de rechterflank diep te gaan en strak voor te geven op doelpuntenmaker Antonio Čolak De aanvalslust van Tavernier heeft ook een keerzijde. De Engelsman is bij balverlies van Rangers op de helft van de tegenstander dikwijls te ver naar voren gekomen om in de omschakeling veel defensieve hulp te bieden. Ook is Tavernier zeker niet de wendbaarste als een-op-eenverdediger. Kortom, Steven Bergwijn zal zijn kansen ruiken. Tavernier is niet de enige voorzettenspecialist van Rangers. Vanaf beide flanken komt de ploeg van Van Bronckhorst met regelmaat tot goede scoringskansen uit verre voorzetten. Zeker nu de dynamische Aribo naar de Premier League vertrokken is, speelt Rangers in een stijl die vooral op het flankenspel geconcentreerd is. Hierbij valt op dat de spelers rondom spits Čolak goed gedrild zijn in hun loopacties. Als backs Tavernier en Borna Barišić een overlappende loopactie maken uit de rug van hun buitenspeler, zijn de aanvallers op de andere flank al naar het midden vertrokken. Dit zodat er altijd genoeg aanspeelpunten voor de voorzet zijn rond de penaltystip. In het verloren duel om de Johan Cruijff Schaal tegen PSV (3-5) liet Ajax zien dat het na het vertrek van de kopsterke Lisandro Martínez en Nico Tagliafico wat kwetsbaarder is geworden in het verdedigen van luchtduels. In duel met zijn oud-werkgever ligt er dus veel druk op de schouders van nieuwkomer Bassey. De jonge verdediger is immers gehaald om de Ajaxdefensie van meer duelkracht te voorzien, ook in de lucht. Dat PSV zich op aanvallend tandeloze wijze liet uitschakelen door deze ploeg, lijkt voorlopig meer te zeggen over de Eindhovense problemen dan de Schotse kwaliteiten. Want aartsrivaal Celtic liet afgelopen weekend met een ruime zege (4-0) in The Old Firm zien dat Rangers in defensief opzicht behoorlijk uit te buiten is. Vooral het gebrek aan explosiviteit bij de centrumverdedigers viel in de derby telkens op. James Sands en Connor Goldson ogen als centraal duo bijzonder kwetsbaar met ruimtes in de rug, terwijl Tavernier en Barišić backs zijn die vooral bekendstaan om hun aanvallende bijdragen. Rangers-thuis lijkt dan ook een duel waarin Brian Brobbey met diepe loopacties het verschil kan maken. Hoewel de verrassende uitschakeling van PSV mag dienen als waarschuwing, is Rangers op basis van individuele kwaliteit een ploeg waar Ajax in eigen huis van moet (kunnen) winnen.||https://www.parool.nl/sport/tegen-rangers-liggen-de-kansen-er-vooral-voor-brobbey-en-bergwijn~b9bc9274/
2022-09-06||‘We hebben het onszelf lastig gemaakt door twee keer niet van Tsjechië te winnen’||Oranje en de WK-kwalificatie: dat was een paar jaar geleden ook al niet zo’n gelukkig huwelijk. Onder bondscoach Sarina Wiegman moesten achtereenvolgens Denemarken en Zwitserland opzijgezet worden in de play-offs om een WK-ticket te bemachtigen. Oranje haalde uiteindelijk – en laat dat een mentaal steuntje zijn voor vanavond – het maximale uit het toernooi met een plek in de finale in 2019. De EK-kwalificatie die daarna volgde, was wél subliem met dertig punten uit tien wedstrijden. De Oranjevrouwen hebben zelf in de hand of de play-offsroute opnieuw afgelegd moet worden richting een WK. IJsland is koploper in de WK-kwalificatiegroep met twee punten meer. Alleen winst vanavond in Utrecht (20.45 uur) is genoeg om over dat land te wippen. Maar, het zou Oranje nooit mogen gebeuren om directe plaatsing uit handen te geven, gezien de concurrentie. IJsland is als nummer 14 van de wereldranglijst geen hoogvlieger. De rest van de groep – Tsjechië, Belarus en Cyprus – zijn al helemaal geen landen waar de Nederlandse voetbalsters wakker van zouden moeten liggen. Maar de twee wedstrijden tegen Tsjechië – een stug, maar voetballend weinig imposant elftal – hebben de OranjeLeeuwinnen in deze toch enigszins benarde positie gebracht. Het debuut van de vorige bondscoach Mark Parsons liep vorig jaar uit op een teleurstellend gelijkspel tegen de Tsjechische vrouwen, met een laat doelpunt van topscorer aller tijden Vivianne Miedema (1-1). Drie maanden later ging het in Tsjechië opnieuw bijna mis. Na twee keer op achterstand te zijn gekomen zorgde verdediger Stefanie van der Gragt ver in blessuretijd voor de gelijkmaker (2-2). De doelpunten van Miedema en Van der Gragt zorgden er met de wetenschap van nu voor dat Oranje zich überhaupt nog direct kan kwalificeren voor het WK in Australië en Nieuw-Zeeland komende zomer. Tegen alle andere tegenstanders wonnen de Oranjevrouwen wel ‘gewoon’. Ook van IJsland, in Reykjavik. In september vorig jaar werd het 0-2 door doelpunten van Daniëlle van de Donk en Jackie Groenen. “We hebben het toen niet heel moeilijk gehad,” aldus Miedema. “We hebben het onszelf alleen lastig gemaakt in de WK-kwalificatie door twee keer niet van Tsjechië te winnen.” Hoewel IJsland koploper in de WK-kwalificatiegroep is, is Oranje wel favoriet. “Ik heb er dan ook heel veel vertrouwen in en ik zie veel kansen,” zegt Van de Donk op haar beurt. “Of ons team een stuk beter is? Ja, eigenlijk wel, als je spelers individueel vergelijkt wel. En ik vind dat de puzzel bij ons steeds meer op zijn plaats valt.” Vrijdag zagen we de eerste contouren van wat de nieuwe bondscoach Andries Jonker wil, in de gewonnen oefenwedstrijd tegen Schotland (2-1). “Ik wil druk zetten op de tegenpartij,” aldus Jonker. “Alleen moet dan wel iedereen meedoen. Schotland kwam er een paar keer onderuit.” Van de Donk zegt energie te krijgen van het huidige Oranje. “Hoe we druk zetten, is heel gretig.” En Miedema: “Qua speelstijl en ideeën liggen we heel erg op één lijn.” Alle termen zijn voorbijgekomen in de eerste paar weken onder Jonker, van aanvallend voetbal tot Hollandse school en van hoog druk zetten tot duidelijkheid. Maar vanavond moet er geleverd worden, linksom of rechtsom, met oogstrelend voetbal, of kil en lelijk. Jill Roord is stellig: “Uiteindelijk hebben wij een betere ploeg en ligt het aan ons of we winnen of niet. Als wij goed spelen, ben ik ervan overtuigd dat wij beter zijn. Doen we dat niet, ja, dan wordt het een lastige wedstrijd.” Jonker proeft vertrouwen binnen zijn groep. “Ik voel dat de meiden niet in de war zijn en ik heb zelf ook wel eens wat meegemaakt. Het geloof in kwalificatie is groot.”||https://www.parool.nl/sport/we-hebben-het-onszelf-lastig-gemaakt-door-twee-keer-niet-van-tsjechie-te-winnen~bbb7c052/
2022-09-06||De zorg zal moeten kiezen tussen kwaliteit en kwantiteit: een zesje is ook goed||De Sarco, dat lijkt trendwatcher Adjiedj Bakas (‘80 procent van mijn voorspellingen komt uit’) wel wat. Het is een soort 3D-geprinte capsule waarin mensen met een doodswens kunnen plaatsnemen voor hun doe-het-zelfeuthanasie, waardoor de druk op de zorg wat afneemt. Na het indrukken van een knop stroomt er stikstofgas de capsule in en daalt het zuurstofgehalte. Het zou binnen een minuut moeten leiden tot bewusteloosheid en kort daarop tot een pijnloze dood. “Ik wil te zijner tijd zelf dolgraag in een Sarco plaatsnemen,” aldus Bakas (58), die een uitgebreid medisch dossier heeft. Hij had al twee hersenbloedingen, prostaatkanker en een tumor in zijn rug. Het apparaat is tot dusverre nergens toegestaan, maar volgens Bakas zou het een oplossing zijn voor wilsbekwame mensen met een doodswens. “Veel mensen willen gewoon geen zorg meer, ze willen niet vervuild en hulpbehoevend door het leven. Maak euthanasie voor die mensen makkelijker.” In zijn recente boek De toekomst van de zorg; trends voor een vergrijzende samenleving richt Bakas zich op een van de grote thema’s voor de komende jaren. Rond 2040 bereikt de vergrijzing in Nederland haar hoogtepunt, aldus het ministerie van Volksgezondheid. Dan is 1 op de 4 Nederlanders 65 jaar of ouder, nu is dat nog 1 op de 6. Als er geen behandeling komt, heeft dan 1 op de 8 werkende Nederlanders een demente ouder; nu 1 op de 33. Alle onderzoekers zijn het erover eens dat het huidige systeem niet toekomstbestendig is. Het is de conclusie van bijvoorbeeld Zorginstituut Nederland, het Sociaal Cultureel Planbureau en de accountants van EY. Zonder koerswijziging wordt de zorg onbetaalbaar en ontstaat een enorm personeelstekort. Een voorname oorzaak voor de problemen is dat betere zorg vaak leidt tot een grotere zorgvraag. Immers: mensen die door betere medische voorzieningen langer leven, hebben uiteindelijk meer zorg nodig. Een kankerpatiënt die op z’n 60ste níét overlijdt, wordt op z’n 76ste bijvoorbeeld wel dement, en heeft een nieuwe heup nodig. Behalve een lagere drempel voor mensen die het leven achter zich willen laten, ziet Bakas nog meer mogelijkheden om het systeem intact te houden. Een greep: een fiscaal gunstiger regeling om voltijd te werken, zodat minder zorgmedewerkers in deeltijd opereren; de inzet van gezichtsherkenningssoftware om de administratiedruk te verlagen; meer inzet van mensen zonder opleiding voor niet-medische zorgtaken. “Chronisch zieke mensen hebben vaak vooral behoefte aan iemand die lief voor ze is, ze een aai over de bol geeft. Dat gaat prima zonder diploma.” Tot een soortgelijke conclusie komt Rob Leensen van accountantsbureau EY, al formuleert hij het iets anders. Leensen is coauteur van de Barometer Nederlandse Gezondheidszorg. “In Duitsland is het veel normaler dat kinderen hun zieke ouders in huis nemen en verzorgen. Die mantelzorg scheelt veel thuis- en verpleeghuiszorg. Dat gebeurt in Nederland nu niet of nauwelijks, maar kan natuurlijk wel een oplossing zijn voor de toekomst.” Op de vraag hoe de zorg toekomstbestendig kan worden, heeft Leensen een duidelijk antwoord. “Of de zorgvraag moet omlaag, of de kwaliteit van de zorg.” Eerst de daling van de zorgvraag. Dat betekent: minder toestroom naar de arts of de psycholoog. Om dat te bewerkstelligen, moeten artsen en psychologen vaker ‘nee’ verkopen. Voor een 79-jarige met een broze gezondheid haalt de arts simpelweg niet meer alles uit de kast omdat de schaarse middelen worden besteed aan mensen met een betere prognose. Ook ziektepreventie kan meer mensen weghouden uit de spreek- en behandelkamers. “Maar daarop zet Nederland maar mondjesmaat in,” aldus Leensen. “Er zijn geen financiële prikkels voor.” Daling van de kwaliteit kan de zorg eveneens toekomstbestendiger maken. “Een verpleeghuis dat bijvoorbeeld honderd mensen opneemt en het rapportcijfer 8 krijgt voor de zorgkwaliteit, kan er ook voor kiezen om 140 ouderen te verzorgen met het rapportcijfer 6,” zegt Leensen. “Dan worden ouderen bijvoorbeeld minder vaak gedoucht en is er minder toezicht, maar zo voorkom je een wachtlijst van 40 mensen die thuis nauwelijks te handhaven zijn.” Het probleem daarbij lijkt wel dat ‘de maatschappij’ een lagere zorgkwaliteit maar moeilijk accepteert. Talloze onderzoeken uit de gedragseconomie hebben aangetoond dat mensen de treurnis van verlies zwaarder opvatten dan de vreugde van een onverwachte gift. Minder goede zorg zal op individueel niveau vermoedelijk als verlies voelen, terwijl er op maatschappelijk niveau meer zorg voor meer mensen tegenover staat. Bovendien lijkt het zorgstelsel ook te lijden aan ‘democratische gijzeling’: een politieke partij die voorstelt om de zorg te versoberen, lijkt weinig kans te maken bij de verkiezingen. “En als zo’n veranderingspartij dan toch aan de macht komt, is het moeilijk om binnen vier jaar fundamentele wijzigingen in het stelsel door te voeren,” aldus Leensen. “Maar we zullen uiteindelijk wel moeten.”||https://www.parool.nl/nederland/de-zorg-zal-moeten-kiezen-tussen-kwaliteit-en-kwantiteit-een-zesje-is-ook-goed~b46ded73/
2022-09-06||Het wonderlijke fenomeen dat Frida Kahlo heet – ‘Veel mensen hebben geen idee wie ze precies is’ ||Als iemand veel rampspoed in haar leven heeft gekend, was het Frida Kahlo (1907-1954) wel. Door polio en een zwaar busongeluk op haar achttiende, waarbij haar wervelkolom werd doorboord, lag de Mexicaanse kunstenares jarenlang in bed. Aan haar bed liet haar moeder spiegels plaatsen zodat ze zichzelf kon schilderen. Dat resulteerde in kleurrijke, rauwe zelfportretten op doek, maar ook haar medische korsetten en kunstbeen werden onder handen genomen. “Ik zie een paar parallellen met Vincent van Gogh. Beiden zijn nooit rijk geworden van hun werk en leefden een zielig bestaan, maar het fascinerende aan Kahlo is dat ze haar persoonlijke leed verwerkte in haar schilderijen. Tel daar haar veerkracht, haar linkse, communistische gedachtegoed, het gesodemieter met haar man, alcoholgebruik en affaires met mannen én vrouwen bij op en je begrijpt waarom Frida’s verhaal zoveel mensen wereldwijd aanspreekt,” vat Jeroen Krabbé samen. De acteur en kunstschilder reisde voor de zevendelige serie Krabbé zoekt Kahlo naar Mexico, de Verenigde Staten en Frankrijk, plekken die een belangrijke rol hebben gespeeld in het leven van de excentrieke kunstenares. Op een oude zwart-witfoto is de familie Kahlo te zien, iedereen op z’n paasbest, lachend naar de fotograaf. Op een serieus kijkende tiener met kort haar in een mannenpak na – inderdaad, Frida. “Al op jonge leeftijd speelde zij met het genderthema. Later kleedde ze zich juist uitgesproken vrouwelijk, in Mexicaanse klederdracht, wijde rokken, met bloemen in het haar. Maar ze liet óók bewust haar snor en wenkbrauwen groeien,” schetst Annemiek Rens het wonderlijke fenomeen dat Frida Kahlo heet. Rens is hoofdconservator van het Drents Museum, dat vorig jaar vanwege enorme belangstelling de tentoonstelling Viva la Frida! verlengde. Ook in de museumwinkel vloog alle Frida-merchandise – van posters tot sokken – de deur uit, herinnert ze zich. “Veel mensen voelen zich met Frida Kahlo verbonden. Ze durfde anders te zijn, een thema dat actueler is dan ooit. Al kwam de waardering pas ver na haar dood.” In haar tijd, begin twintigste eeuw, werd ze nog niet gekopieerd, weet Rens. “Als Frida door de straten van New York liep, vroegen voorbijgangers waar het circus was. Niet dat ze zich daar iets van aantrok.” Typisch Frida, weet Krabbé inmiddels. “Ik zou het geen dag met haar uithouden, maar ben tijdens mijn zoektocht waanzinnig verliefd op haar geworden.” Iets waar kunsthistorica Karin Haanappel zich groen en geel aan ergert, is de ‘buitenproportionele aandacht’ voor Frida’s biseksualiteit. “Haar affaires, zeker die met vrouwen, worden zo groot gemaakt door de buitenwereld. Maar denk je echt dat zij, met haar getormenteerde lichaam, nog in staat was tot heel heftige vrijpartijen? Natuurlijk niet!” Haanappel doet al ruim dertig jaar onderzoek naar vrouwelijke kunstenaars, onder wie Kahlo. “Een van de grootste misvattingen is dat Frida abortus liet plegen na conflicten met haar man, kunstenaar Diego Rivera. In werkelijkheid moest ze meerdere zwangerschappen afbreken omdat haar lijf het niet aankon na het zware busongeluk.” Haanappel las dit terug in doktersbrieven, die pas vijftig jaar na de dood van Kahlo boven water kwamen. Rivera had na de dood van zijn vrouw al haar persoonlijke bezittingen laten opsluiten in de badkamer van hun huis. Pas in 2004 werd deze geopend. Een aantal van die verborgen schatten – zoals haar versierde beenprothese: rood leer met geborduurde draken – werd vorig jaar in het Drents Museum geëxposeerd. Ook Krabbé dook in de badkamerschatten. “Wist je dat Frida haargroeimiddel op haar gezicht smeerde, zodat die wenkbrauw voller werd? Dat maakte haar een stijlicoon, wat ze ook graag wilde zijn.” Het gekste item waarop Drents Museumconservator Rens ooit Kahlo’s beeltenis zag? Een tampon. “Ik denk dat veel mensen geen idee hebben wie ze precies was, zoals ook veel mensen een shirtje kopen met de beeltenis van Che Guevara, omdat het een krachtig en cool stijlicoon is geworden. Dat geldt ook voor Frida.” Toch raadt ze aan om het werk van Kahlo aandachtiger te bekijken. Er zit vaak een verborgen boodschap in, over haar fysieke pijn of haar grootste wens, het moederschap, die nooit in vervulling ging. Niet altijd wordt de symboliek goed uitgelegd, zegt kunsthistorica Haanappel. In het schilderij Zelfportret met aapje uit 1938 verwijst de aap naar haar toenmalige huisdier. Kahlo hield van het speelse en kinderlijke karakter van apen, die haar troost boden bij het gemis van kinderen. In de westerse symboliek is de aap een symbool van lust, waardoor dit werk vaak geïnterpreteerd wordt als een symbool van Frida’s verlangen naar seksualiteit. Als Frida Kahlo geen busongeluk had gehad, was ze een doktersopleiding gaan volgen. Ze was groot voorstander voor gelijke kansen in het onderwijs voor jongens en meisjes, maar het predikaat ‘feminist’ dat ze na haar dood verwierf, vindt Krabbé zwaar overtrokken. “Ik vind dat zo’n flauwekuletiket. Frida was namelijk zeer horig aan de luimen van haar man Diego. Ze was zwaar verliefd en kwam altijd bij hem terug, hoe bont hij het ook maakte.” Zo had Rivera onder meer een affaire met Frida’s zus. “Een echt geëmancipeerde vrouw zou zeggen: donder op.” Volgens conservator Rens zou je hooguit kunnen zeggen dat Frida een ‘vroege feministe in de kunst was’. “Ze was één van de weinige vrouwelijke kunstenaars uit de twintigste eeuw die bekend werd om haar eigen werk. Zelfs in deze tijd is dat uitzonderlijk. De kunstwereld wordt nog altijd gedomineerd door mannen.” Aflevering twee van Krabbé zoekt Kahlo is vanavond om 20.30 uur te zien op NPO2||https://www.parool.nl/kunst-media/het-wonderlijke-fenomeen-dat-frida-kahlo-heet-veel-mensen-hebben-geen-idee-wie-ze-precies-is~bb2ea1ee/
2022-09-06||Vijf jaar na orkaan Irma is Sint Maarten nog altijd niet helemaal hersteld||Debby Dorsman uit Haarlem kon de schrijnende situatie van haar vriendin Emiko vijf jaar geleden niet langer aanzien. Delen van het dak van het ziekenhuis waar ze als cardioloog werkte waren ingestort, regenwater stroomde door de gangen en de patiëntenkamers. Thuis was de situatie niet veel beter. Haar echtgenoot kon door een raampje in de douche nog net hun zwaar gehavende huis levend ontvluchten. Dorsman kreeg het aangrijpende verhaal van haar vriendin bijna live mee. “Ze was in het ziekenhuis waar ze een noodaggregaat hadden. Daardoor kon ik met haar blijven appen. Toen ik hoorde en zag dat echt alles kapot was, moest ik wat doen.” Dorsman bedacht zich geen moment en startte een inzamelingsactie om het ziekenhuis zo snel mogelijk weer operationeel te krijgen. Dankzij gulle gevers en een benefietconcert haalde ze bijna 30.000 euro op. Daarmee konden zes nieuwe, hypermoderne stretchers worden aangeschaft waarop patiënten op de eerste hulp weer zouden kunnen worden behandeld. Het geld kwam in rap tempo binnen, maar toen kwamen de tegenslagen. De bedden op de plek van bestemming krijgen, bleek een enorm gedoe. Er waren problemen met een leverancier, problemen met de software, dan weer bleken ze wel in Europa voorradig, maar niet in de Verenigde Staten waar ze vandaan moesten komen. “Die bedden hadden ze daar meteen na de orkaan hard nodig en wij dachten dit even binnen een paar weken te fiksen. Maar dat liep dus helemaal anders.” Het duurde uiteindelijk tot 2019, twee jaar na Irma, voordat de bedden in gebruik konden worden genomen. “Maar nu hebben ze wel de allermodernste,” lacht Dorsman. De tegenslagen waar Dorsman met haar inzamelingsactie mee te maken kreeg, zijn tekenend voor veel herstelprojecten op het eiland. Wie nu een rondje maakt, ziet dat veel is gerepareerd. Dat de natuur weer helemaal tot bloei is gekomen. Maar er moet nog veel gebeuren. Dat begint al bij aankomst op het vliegveld; pas onlangs heeft een aantal bedrijven groen licht gekregen om de luchthaven weer helemaal te gaan opknappen. Ook veel inwoners hebben nog altijd zwaar te lijden onder de orkaan. Volgens ombudsman Gwendolien Mossel zijn er nog altijd mensen die wachten op reparatie van hun huizen. De afgelopen vijf jaar volgde ze enkele inwoners nauwlettend. De regering beloofde huizen van de allerarmsten beter terug te bouwen dan voor orkaan Irma. Mossel kent voorbeelden van houten huizen die zijn vervangen door beton. Maar afgelopen voorjaar bezocht ze een vrouw die bijna vijf jaar heeft gewacht op een nieuwe woning die nauwelijks beter was dan wat ze had voor de orkaan. “Ze hebben alleen het hout vervangen door nieuw hout en het dak hergebruikt. Deze vrouw heeft nog altijd geen fatsoenlijke keuken, maar slechts een wasbak.” De vrouw zelf was dolblij met haar nieuwe stulpje, maar het hart van ombudsman Mossel brak toen ze het huis bezocht. “We zouden huizen sterker terug bouwen, maar ze kreeg gewoon precies hetzelfde.” En zo zijn er meer bewoners waar nog altijd weinig vooruitgang is te zien, bijvoorbeeld rond het terrein van de vuilstort die kort na Irma in gebruik werd genomen. Al jaren wordt erover gesproken een aantal bewoners in de straten die te dichtbij liggen, te verplaatsen. Er is volgens Mossel nog altijd geen oplossing. “Er wordt ze van alles beloofd, maar er staat nog heel weinig op papier. Ondertussen hebben sommige huizen dringend onderhoud nodig, maar weten de bewoners niet of ze daar wel energie in moeten steken omdat ze wellicht straks toch kunnen verhuizen.” Directeur Claret Connor van het National Recovery Program Bureau (NRPD), verantwoordelijk voor het herstelprogramma, erkent dat niet alles even snel gaat. Maar hij wijst erop dat het gaat over een bedrag van meer dan een half miljard dollar dat – mede met hulp van Nederland – is uitgetrokken om het eiland er weer bovenop te helpen. “Dat is heel veel geld voor zo’n klein eiland. Sommige projecten hebben nu eenmaal meer tijd nodig en bovendien willen we het goed doen. We kunnen dit geld maar één keer uitgeven en willen geen fouten maken.” Het NRPD denkt nog zeker tot 2028 nodig te hebben om alle herstelprojecten af te ronden. Bij het ene project gaat dat volgens Connor voortvarender dan bij andere. Zo zijn alle schuilkelders flink onder handen genomen en beter toegerust om voor langere tijd mensen op te vangen, mocht Sint-Maarten in de toekomst opnieuw worden getroffen door een orkaan. Ook zijn 109 huizen van de allerarmsten flink onder handen genomen, hebben ze betere bescherming van ramen en deuren en zijn daken vernieuwd. Een aantal appartementengebouwen wordt op dit moment compleet gerenoveerd, waarbij bijvoorbeeld muren worden verstevigd. De uitvoering gaat misschien niet overal even goed, zoals de ombudsman heeft vastgesteld, maar Connor is ervan overtuigd dat Sint-Maarten sterker uit deze ramp komt. “Ik ben een rasoptimist en zie dat we een beter eiland bouwen voor toekomstige generaties.”||https://www.parool.nl/wereld/vijf-jaar-na-orkaan-irma-is-sint-maarten-nog-altijd-niet-helemaal-hersteld~b12e16d7/
2022-09-06||Door groen gefietst? Op het Weesperplein duiken ineens haaientanden op	||Amsterdammers vergeten wel eens welke bijdrage de fiets levert aan het bereikbaar en leefbaar houden van de stad. Op maat gemaakte infrastructuur is vanzelfsprekend en krijgt daadoor niet altijd de waardering die het verdient. Pas als je de stadslogistiek bekijkt door de ogen van een bezoeker, of wanneer je in de zomer weer hebt gezien hoe ingewikkeld het fietsers elders soms wordt gemaakt, realiseer je je hoe goed Amsterdam het voor elkaar heeft. Dat gezegd hebbende: het gaat niet overal goed. Of beter: de logica is her en der ver te zoeken. Neem het Weesperplein, waar de Sarphatistraat en de Weesperstraat elkaar kruisen. Nu de fietsfile post corona weer helemaal terug is van weggeweest, wordt velen ineens weer duidelijk hoe onhandig de boel hier is ingericht. Wat is er aan de hand? Fietsers komende vanaf de Sarphatistraat, ze zijn met velen, moeten het nodige geduld betrachten om de Weesperstraat te kunnen passeren. Dat is niet anders: de straat is immers de enige straat in de stad die aanvoelt als een provinciale weg. Maar fijn is het niet. Archaïsch eerder. Het wonderlijke, irritante en soms zelfs ronduit gevaarlijke aan dit verkeersconstruct zijn echter de laatste meters ervan. Wie door groen fietst, de enige verantwoorde keuze hier, stuit na het passeren van de rijweg voor auto’s ineens op haaientanden: kruisend verkeer op het vrijliggende fietspad heeft voorrang. Wat er gebeurt: fietsers die hun best doen om in de uiterst beperkte verkeerskundige groentijd over te steken, stoppen op het eilandje tussen rijweg en fietspad. Soms zelfs zozeer dat de achterste fietsers nog staan te wachten, terwijl het autoverkeer alweer groen heeft en wil optrekken. In het kader van verkeer als water, van het streven naar een vloeiende doorstroming: plaats die haaientanden zo dat fietsers op de Weesperstraat moeten wachten. Die zijn met minder. Bovendien is de Sarphatistraat een belangrijk onderdeel van de Fietsring. Dat brengt toch voorrechten met zich mee, zou je zeggen. Als je het breder trekt, zou je kunnen zeggen: dergelijke situaties heb je overal in de stad, om te beginnen repeterend overal elders op de Weesper- en Wibautstraat. Onhandig, raar. Maar het moet een welbewuste keuze zijn: wie op het Weesperplein omhoog kijkt, ziet een groot, spiegelend zwart gebouw. Dit is precies de plek waar de verkeersdeskundigen van de stad werken.||https://www.parool.nl/amsterdam/door-groen-gefietst-op-het-weesperplein-duiken-ineens-haaientanden-op~bd305c10/
2022-09-06||In Bogotá hebben voetgangers, fietsers en skaters op zondag vrij baan: ‘Alles ziet er opeens kleurrijk uit’||Elke zondag wordt Hugo Armando Márquez Cardoso (43 jaar) wakker in een andere stad. Zijn geliefde Bogotá – normaal gesproken een gehaaste metropool waarin toeterende auto’s en puffende bussen de dienst uitmaken – lijkt dan één groot trottoir. De reden? De Colombiaanse hoofdstad is zondags deels autovrij. Het autoloze evenement in Bogotá bestaat al 48 jaar en wordt Ciclovía genoemd, wat grofweg vertaald ‘fietsweg’ betekent. Zo’n 127 kilometer aan autowegen wordt elke zondag, feestdagen incluis, van zeven uur ’s ochtends tot twee uur ’s middags afgesloten voor motorvoertuigen. En dus zijn de brede avenues van de miljoenenstad eens per week gevuld met voetgangers, fietsers en skaters. “Het karakter van de stad verandert,” vertelt Márquez Cardoso, die iedere week trouw gebruikmaakt van de Ciclovía. “Het leven in Bogotá is stressvol. Doordeweeks voelt de stad grauw, maar op zondagen ziet alles er ineens heel kleurrijk uit.” De Ciclovía verbindt vijftien parken, waar picknickende stedelingen kunnen neerstrijken. Bij tientallen stalletjes worden maïskolven geroosterd en sinaasappels geperst. En wie een lekke band heeft, kan die makkelijk laten plakken bij een van de vele fietsenmakers langs de kant van de weg. Márquez Cardoso is een van de circa twee miljoen bewoners die elke week dankbaar gebruikmaken van de autoloze dag. Een megaoperatie, vertelt Daniela Hernandez, projectmanager bij het Instituut voor Recreatie en Sport, dat verantwoordelijk is voor de Ciclovía. “We beginnen ’s nachts om 3 uur met de voorbereidingen. In totaal werken we met 217 man aan deze dag, exclusief extra krachten zoals politie en vrijwilligers.” De autoloze zondag is niet alleen een kwestie van de weg afzetten, legt ze uit. “We faciliteren bijvoorbeeld ook de 167 eet- en drinkkraampjes en we organiseren activiteiten, zoals fietslessen, dansworkshops en optredens.” Het initiatief voor de Ciclovía kwam in 1974, na een lobbyactie vanuit een kleine groep Bogotanen. Hernandez: “De reden was simpel. Het leek de mensen leuk om te fietsen. Maar de Ciclovía werd steeds populairder toen er meer bewustzijn kwam over fysieke gezondheid en het belang van bewegen.” In 1976 werd het een officieel evenement, gepromoot en georganiseerd door de gemeente. Volgens de organisatoren zijn de gezondheidsvoordelen groot. Zo laat een wetenschappelijke studie zien dat senioren die vlak bij de Ciclovía wonen, sneller aan de aanbevolen 150 minuten wandelminuten per week komen. Maar de autovrije zondag betekent nog veel meer voor de inwoners van Bogotá. “We zijn een gebroken maatschappij,” vertelt Marquéz Cardoso, verwijzend naar de turbulente geschiedenis van Colombia, dat decennialang te maken had met gewapend conflict. “Maar in het weekend begeven mensen uit verschillende klassen en buurten zich naar dezelfde plek. We genieten samen van onze stad. Op zondag zijn we gelijken.” Op het eerste gezicht lijkt Amsterdam niet te vergelijken met het massale en chaotische Bogota. Toch zou een autoloze zondag ook in onze hoofdstad een goed idee zijn, meent Florrie de Pater, bestuurslid van de Fietsersbond Amsterdam. “Het geeft het signaal af dat de auto niet meer het centrale vervoersmiddel is,” aldus De Pater. “Zeker nu gas en olie schaarser worden is het belangrijk om dat bewustzijn te creëren.” In 2019 maakte de Fietsersbond zich al hard voor een autoloze zondag op de Weesper- en Wibautstraat. Dat ging uiteindelijk niet door, omdat het logistiek niet haalbaar bleek. Zo waren er problemen met de bereikbaarheid van nood- en hulpdiensten en de bevoorrading van bedrijven, laat een gemeentewoordvoerder weten. Ook was het organiseren kostbaar vanwege de wegafzettingen en omleidingen. Nu er een energiecrisis heerst en het inperken van de olieconsumptie noodzakelijker wordt, borrelt het idee her en der weer op. Zo pleitte het internationaal energieagentschap IEA in maart nog voor de invoering van autoloze zondagen in grote steden. De gemeente Amsterdam laat echter weten dat er op dit moment geen plannen zijn voor een autovrije zondag. Met het programma Autoluw werkt het college aan steeds minder auto’s in de binnenstad. De woordvoerder zegt dat de gemeente openstaat voor ideeën die hier een structurele bijdrage aan kunnen leveren. De Pater meent dat een wekelijks verbod op gemotoriseerde voertuigen goed is voor de positie van de fietser en het creëren van ruimte en een leefbare stad. “Fietsers blijven kwetsbaar en krijgen nog steeds niet alle ruimte die nodig is,” betoogt ze. “Een autoloze zondag zou helpen dat onder de aandacht brengen.”||https://www.parool.nl/amsterdam/in-bogota-hebben-voetgangers-fietsers-en-skaters-op-zondag-vrij-baan-alles-ziet-er-opeens-kleurrijk-uit~bea3473c/
2022-09-06||Op zoek naar de heilige stip||A. Op bedevaart naar de heilige graal van sportief Amsterdam beginnen we bij de Voetbalshop op het Christiaan Huygensplein. In 1907, na een korte periode in Amsterdam-Noord, vestigde zich op het plein voetbalclub AFC Ajax. In 1911 volgden tribunes en kwam er het Houten Stadion. Door de grote successen van Ajax in de jaren dertig werd het stadion te klein en moest men omzien naar een nieuwe locatie. B. We lopen over de Middenweg naar sportpark Voorland en denken aan de overvolle elektrische trams die hier jaren het publiek van en naar de wedstrijden van Ajax vervoerden. Het sportcomplex ligt in de polder die ontstond na de droogmaking 1629 van het Diemermeer, waarbij de Middenweg en de Kruis-laan daar de eerste wegen waren. De bewegwijzering toont de aanwezigheid van sportclubs met eindeloze afkortingen. Rechts van ons liggen de binnen- en buitenschaatsbanen, vernoemd naar schaatser en wielrenner Jaap Eden (1873-1925). De wereldkampioen was tijdens zijn carrière gevierd, maar is berooid gestorven. Postuum (dus te laat) werd hij geëerd met de vernoeming van de Jaap Edenbaan. Nog even geduld: van 8 oktober tot 9 maart kunnen we hier weer schaatsen. C.We lopen de Radioweg af en bevinden ons nu in het centrum van het sportwalhalla Voorland. Er zijn daar vijf voetbalvelden, vier hockeyvelden, zes tennisbanen, één atletiekbaan, een J.O.P (Jongeren Opvang Plek) met skatebaan, voetbal/basketbalveldje, beachvolleybalveld, jeu-de-boulesbaan, groot schaakbord en een fitnesscircuit. Via de boulderklimmuur komen we op het Middenmeerpad. D.We lopen door volkstuin Nieuwe Levenskracht waar de rust in schril contrast staat met het lawaai van langsrijdende treinen en – ondanks de geluidswal – het voorbijrazend verkeer van de A10. De volkstuinen bieden zicht op allerhande paradijsjes en langs het Voorlandpad en de A10 treffen we de uitvoering van de competitie ‘mooiste vogelverschrikker’. Geen vogel meer te bekennen. E.We lopen langs de velden van de Hockeyclub Athena, opgericht in 2004 voor en door buurtbewoners, onder leiding van Tanja Vermeer. Behalve de hockeyclub is hier plek voor fysiotherapie, buitenschoolse sportopvang en Stichting de Kraanvogel, een opvanghuis voor mensen met kanker en hun families. Ook staan er 220 fruitbomen van ‘Fruit4Sport’ waarvan de appels worden gebruikt voor de appeltaarten in de kantine. F.Bij Atletiek Vereniging 1923 (AV’23) is het verhaal van oprichting en verhuizing opmerkelijk; de club werd in 1923 opgericht door een aantal mannelijke leden van de Amsterdamse Athletiek Club op het Olympiaplein uit onvrede over de prestaties van de andere leden maar ook omdat de A.A.C.-dames (!) ‘afleidende en vorm-aantastende invloed’ zouden hebben. In 1956 vertrok AV’23 naar het oosten – naar wat nu de Jaap Edenbaan is – en mochten eindelijk vrouwen lid worden. In 1961 vernamen de AV23’ers tot hun grote ongenoegen uit de krant dat hun sintelbaan een ijsbaan werd en niet veel later verhuisde de vereniging naar de huidige locatie. G.Het wordt tijd om de heilige grond te betreden. We steken over naar de woningen in Park de Meer, daar waar eens Ajax trainde en speelde, en met de vele supporters de successen vierde. De straat- en brugnamen, kunst in de openbare ruimte en zelfs de speeltoestellen verwijzen naar voetbal en Ajax. Van 9 december 1934 tot 28 april 1996 was Stadion de Meer het thuishonk van AFC Ajax waarbij de faam van de grasmat mettertijd mythische proporties aannam. Toen Ajax vertrok naar de Arena ging het inmiddels half gesloopte stadion in vlammen op in de nacht van 14 augustus 1996, enkele uren nadat de Arena feestelijk was geopend. H.Buurtbewoner Gina wijst ons op alle voetbalherinneringen in de wijk zoals de cirkels en de middenstip op Esplanade De Meer, de rood-witte panelen op de appartementengebouwen van de architectenbureaus Lafour en Wijk, OD205, Scala en Inbo en de achttien tegeltableaus, ontworpen door kunstenaar Harald Vlugt en David Mach en uitgevoerd door Tichelaar uit Makkum, waarop de geschiedenis van Ajax is afgebeeld. Midden op de esplanade bevindt zich een verhoogde middenstip. Spoiler alert: de stip is niet op de plek van de originele middenstip geplaatst, maar ongeveer in het voormalige westelijke deel van het strafschopgebied. Het oorspronkelijke gras van het veld is verspreid onder hardcorefans en begraafplaats Westgaarde, waar overleden fans hun as laten uitstrooien op het Ajaxherdenkingsveld. I.We dwalen nog wat door de buurt, zoeken de veertien bruggen op vernoemd naar beroemde Ajaxspelers, om vervolgens terug te lopen naar waar het allemaal begon: het Houten Stadion. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/op-zoek-naar-de-heilige-stip~b57f3e80/
2022-09-06||Niemand zou ooit meer arm worden, was de belofte||Dus ik vroeg: “Wanneer ben je arm?”“Ik vind dat een typisch rechtse vraag,” zei een mij ­totaal onbekende man in het café.Ik zweeg. Mijn gedachten gingen naar vroeger. Toen mijn vader uit Indië kwam, kon hij geen baan vinden. Dat duurde twee jaar. Ik heb de doorslagen van zijn sollicitatiebrieven nog. Intussen werd ik geboren. Hadden wij het rijk? Ik ben niets tekortgekomen. Integendeel. Alles werd in die jaren geleend. Van wiegje tot kinderstoeltje. Ik herinner me verder, zoals vele anderen, de tobbe voor de kachel waarin we werden gebaad; de kleren van de dode leeftijdgenoot die me, nadat ze door mijn moeder waren vermaakt, nog best goed stonden; mama die elke dag brood bakte, tot ze ontdekte dat ze bij de bakker voor een paar dubbeltjes King Corn kon kopen, witbrood dat ook nog eens lang goed bleef. Ik kan zo wel doorgaan. Het waren de jaren vijftig en zestig. We kregen het inderdaad steeds beter. In die jaren heb ik het woord ‘tweedehands’ leren waarderen. Alles wat ‘de rijken’ hadden, was voor ons als tweedehands­product mogelijk. Van boeken tot fietsen en auto’s, van eettafels tot dressoirs, wijn­glazen tot speelgoed. Tweedehands grammofoon­platen, tweedehands radio’s, een tweedehands 8mm-filmcamera, een tweedehands projector. We hadden in feite alles. Wat kapot was, werd gemaakt. We waren een trotse tweedehandse Indische familie. Nadat mijn vader in de avonduren zijn rechtenstudie had afgerond – aan zijn studie In­do­logie had hij weinig nu dat land niet meer ­bestond – werden we een keurig midden­klas­se­gezin: autootje, ijskast, elektrische ­was­machine, een echte badkamer met ligbad. Ware armoede zag ik in die vroege jaren zestig van de vorige eeuw in de Jordaan, in De Pijp en in Amsterdam-Oost. “Die kinderen hebben het veel minder goed dan jij,” zei mijn vader. Een donkere wolk die je voorbij zag trekken. Dankbaarheid was een plicht. Wie moest je dankbaar zijn? Mijn vader kon Drees zijn Indiëpolitiek niet vergeven, mijn moeder mocht van hem geen CPN stemmen. Later stemde ze stiekem PvdA, mijn vader DS’70, waardoor ik niet meer met hem wilde praten. Onze armoede was toen voorbij. Niemand zou ooit meer arm worden, was de belofte. Er waren minimuminkomens, uitkeringen, ziekenfondsen… De welvaartsstaat leek met ankerkettingen vastgeklonken. Dat schip is nu op drift. Wat is armoede? Is het een onethische vraag omdat ik ermee suggereer dat we grotere armoe kunnen verdragen? Er lijkt iets mislukt. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/niemand-zou-ooit-meer-arm-worden-was-de-belofte~b2385042/
2022-09-06||Opinie: ‘Kan het puissant rijke Ajax kleine clubs niet te hulp schieten?’||Vorige week werd de viering van ‘de Badkuip’ aangekondigd (Het Parool, 1 september), de vleugel van het Stedelijk Museum die tien jaar geleden feestelijk werd geopend. Helaas wordt hierbij verzuimd om ook ‘de zwarte doos’ te memoreren, het nevenstaande gebouw dat op datzelfde moment door Benthem Crouwel Architekten aan het Museumplein werd toegevoegd maar op alle foto’s van het Stedelijk zorgvuldig buiten beeld wordt gehouden. Om begrijpelijke redenen, want dit is zonder twijfel het lelijkste en hinderlijkste bouwwerk van de stad. Nog steeds geen feestje waard, maar iets om je blijvend voor te schamen.Niek Koppen, Amsterdam Amsterdamse sportclubs luiden de noodklok (Het Parool, 2 september), ze komen in grote problemen door de stijgende energieprijzen. Het ligt dan voor de hand naar financiële steun van het Rijk te kijken. Ik heb een andere suggestie: kan het puissant rijke Ajax, dat 100 miljoen verdient aan een transfer, eens royaal in de buidel tasten voor al die prachtige kleine clubs?Jan de Roos, Haarlem Bram Wiertz (Het Parool, 24 augustus) schrijft dat hij niet weet wat de boeren bedoelen met de vlag ondersteboven en oud-stuurman Kees Ruig (Het Parool, 2 september) noemt het een flater. Hij heeft er nog nooit van gehoord. In de zeevaart is echter al honderden jaren gebruikelijk om de nationale vlag ondersteboven te hijsen als noodsignaal als er niets anders voorhanden is. Er zijn talloze beschrijvingen van, googel er maar naar. Sommige landen, zoals de Verenigde Staten, hebben deze regel zelfs opgenomen in de zeevaartregels. Bij de boeren die deze manier van vlaggen gebruiken, is kennelijk de nood aan de man. Kees Ruig meent dat er ook oude scheepsportretten zouden moeten zijn als de omgekeerde vlag werkelijk gebruikt werd op zee. Nou, die portretten zijn er inderdaad. Bijvoorbeeld een prent van Richard Corbould met de HMS Romney die in 1804 bij Texel aan de grond liep. Het schip voer de blue ensign ondersteboven.Michel Capel, Krommenie In Het Parool (3 september) staat dat de inflatie de bestaanszekerheid van iedereen raakt. Maar het begrip bestaanszekerheid staat voor een levensstandaard die hoog genoeg is voor de gezondheid en het welzijn van de mens en zijn eventuele gezin, waaronder voeding, kleding, huisvesting en geneeskundige verzorging. Wanneer je drie keer modaal verdient is die bestaanszekerheid gemakkelijker te bereiken dan wanneer je ieder dubbeltje moet omdraaien. Het klopt dat iedere inkomensgroep last heeft van inflatie, maar voor de een betekent dat geen ontbijt meer buiten de deur en voor de ander ’s avonds brood in plaats van een warme maaltijd. Onze kamerleden verdienen 120.000 euro en ministers zelfs 170.000. Zij zullen dus niet zo snel geraakt worden in hun bestaanszekerheid.Ilona Dekker, Nieuwegein||https://www.parool.nl/columns-opinie/opinie-kan-het-puissant-rijke-ajax-kleine-clubs-niet-te-hulp-schieten~b56d925d/
2022-09-06||Opinie: ‘Ambtenaren als Tofik Dibi mogen hun mening geven, gemeente moet die niet censureren’||Tofik Dibi is tegenwoordig een vrij hoge ambtenaar in Nieuw-West. Hij heeft via Instagram nogal scherpe uitlatingen gedaan in de richting van de Utrechtse burgemeester Dijksma inzake de asieldeal van het kabinet. Dat is blijkbaar sommige gemeentelijke ‘toppers’ in het verkeerde keelgat geschoten, want hij zal nu opnieuw (vorig jaar gebeurde dat ook al) mogelijk worden aangesproken op zijn uitingen in het publieke debat. In een gemeentelijke gedragscode staat namelijk dat ‘uitlatingen van jou als ambtenaar gezien kunnen worden als uitlatingen van het gemeentebestuur’. Dat is onzin, maar dáár wringt de schoen: we mogen aannemen dat hij een privéuitlating deed, immers via Instagram. Het lijkt erop dat onze bestuurlijke elite de neiging heeft om ambtenaren sterker de mond te snoeren dan de wet toelaat, vermoedelijk simpelweg omdat de uitlating ze niet uitkomt. Dat is fnuikend voor een goed functionerend publiek debat en erg griezelig: censuur hoort voor een overheid een groot taboe te zijn. Een ambtenaar is ook burger en heeft dus in beginsel dezelfde vrijheid van meningsuiting als iedere andere burger. Die vrijheid wordt beperkt als hij door zijn uitlatingen zijn functievervulling in gevaar brengt of ‘de goede functionering van de openbare dienst, voor zover deze in verband staat met zijn functievervulling’, zoals de wet het formuleert. Deze uitingsvrijheid behoort tot de (fundamentele) grondrechten en dat betekent dat een overheid een zéér goed verhaal moet hebben om die in te perken. Dat die mening die overheid onwelgevallig is, is onvoldoende. Juist een overheid hoort de grondrechten van haar ambtenaren te respecteren en dus slechts in zéér duidelijke gevallen (zoals belediging en bedreiging) beperkend op te treden, anders blijft er van dat fundamentele grondrecht weinig over: dan wordt inperking meteen censuur. Je kunt als vuistregel hanteren dat een ambtenaar alles mag zeggen wat een burger ook mag zeggen, behalve als hij het bestuursorgaan waarvoor hij werkt daarmee voor de voeten loopt. Een ambtenaar van Nieuw-West mag dus best een mening hebben over een burgemeester van een andere stad. Zelfs mag een ambtenaar best iets over zijn eigen beleidsterrein zeggen, als hij daarmee zijn ambtelijke en politieke leiding niet dwarsboomt. Die gemeentelijke gedragscode is nogal betuttelend over de burger: die kan best een onderscheid maken tussen een privémening van een ambtenaar en een uitlating van een bestuurder die nu eenmaal veel hoger in de boom zit. Ten tweede is dit eenvoudig af te doen met enig schouderophalen: ‘Ja, meneer Dibi werkt bij ons en hij denkt er duidelijk wat anders over dan het gemeentebestuur. Gelukkig maar, wij houden immers van diversiteit want daar leren we van.’ Daar kan eventueel nog aan worden toegevoegd dat men zijn uitlatingen ongelukkig vindt. Maar dreigen met disciplinaire maatregelen, zoals vorig jaar gebeurde, gaat echt te ver. Voor alle duidelijkheid: ik ken Tofik Dibi niet en ik deel zijn meningen zelden. Ik vind zijn uiting vrij hoekig. Maar van mij mag dat, indachtig de (ten onrechte) aan Voltaire toegeschreven gedachte ‘Ik verafschuw wat u zegt, maar ik zal uw recht om het te zeggen met mijn leven verdedigen.’ Als gemeentebestuur moet je daar tegen kunnen als je in je gelederen diversiteit wilt. Daar horen tegendraadse meningen bij en zéker geen repressie tegen onwelgevallige uitingen. Passend zou hóóguit zijn: ‘Beste Tofik, wil je voortaan wat diplomatieker zijn?’ Daarmee zou respect getoond worden voor de grondrechten van deze ambtenaar.||https://www.parool.nl/columns-opinie/opinie-ambtenaren-als-tofik-dibi-mogen-hun-mening-geven-gemeente-moet-die-niet-censureren~b60715eb/
2022-09-06||Eén verdachte van steekpartij in Canada dood gevonden, broer nog op de vlucht||Het gaat om de 31-jarige Damien Sanderson. Het lichaam heeft zichtbare verwondingen. De politie gaat ervanuit dat zijn verwondingen niet door hemzelf zijn toegebracht. De andere verdachte, Myles Sanderson (30), zou mogelijk ook gewond zijn. Van hem ontbreekt vooralsnog elk spoor. Volgens de politie gaat het om twee broers. Myles heeft al een omvangrijk strafblad en heeft volgens de politie mogelijk ook zijn broer gedood. De twee broers werden eerder op maandag beschuldigd van moord. Tien mensen kwamen op het leven bij wat een van de grootste massamoorden uit de Canadese geschiedenis is. Zeker achttien anderen zijn gewond geraakt. De Canadese politie was al sinds zondagochtend ‘met maximale middelen’ op zoek naar de twee verdachten van de steekpartijen. Het lichaam van Damien Sanderson werd aangetroffen in de tuin van een huis in de buurt waar de steekpartijen plaatsvonden, in een inheemse gemeenschap in James Smith Cree Nation, in de provincie Saskatchewan. De politie heeft een waarschuwing ‘voor gevaarlijke personen’ afgegeven voor de provincie Saskatchewan, waar de steekpartijen plaatsvonden, en voor buurprovincies Alberta en Manitoba. Hoewel de nog levende verdachte gewond zou zijn, vormt hij volgens de politie nog steeds een groot gevaar. “Myles heeft een lang strafblad. We beschouwen hem nog steeds als gewapend en gevaarlijk. Benader hem dus in geen geval,” aldus Blackmore.||https://www.parool.nl/wereld/een-verdachte-van-steekpartij-in-canada-dood-gevonden-broer-nog-op-de-vlucht~ba115963e/
2022-09-06||Enorme stunt op US Open: Rafael Nadal sneuvelt in achtste finales tegen Frances Tiafou||Nadal, die het toernooi in New York viermaal op zijn naam schreef, begon matig aan de partij tegen Tiafoe. De 36-jarige Spanjaard verloor de eerste set met 6-4. Hoewel hij de stand in set twee gelijktrok, bleef Nadal worandrtelen. In set vier volgde uiteindelijk de genadeklap. Mede dankzij snoeiharde services en sterke passing bracht hij Nadal, die slordig was, aan het wankelen. De Spanjaard bleek daar in de laatste set geen stokje voor te kunnen steken. Uitgerekend in de servicegame van Nadal kwam Tiafou op matchpoint, door met 40-0 voor te komen. De Amerikaan verprutste zijn eerste matchpoint, maar zag Nadal de bal het punt daarna in het net slaan. “Ik weet niet wat ik moet zeggen, ik kan het niet geloven,” reageerde de Amerikaan. “Ik weet gewoon niet wat hier vanavond is gebeurd.” Tiafou bereikte slechts eenmaal eerder de kwartfinale van een grand slam. De Amerikaanse tennisser, die de 26ste plek op de ATP-ranking bezet, strandde in 2019 bij de laatste acht van de Australian Open. Voor Nadal betekende het zijn eerste nederlaag van het seizoen op grandslamniveau. Hij won dit jaar de Australian Open en Roland Garros en gaf in de halve finales van Wimbledon op met een buikspierblessure. Nadal hoopte tijdens de laatste grand slam van het jaar zijn voorsprong op concurrent Novak Djokovic te vergroten. De Serviër schreef 21 grand slams op zijn naam. Nadal was in de race om zijn totaal te verhogen naar 23.||https://www.parool.nl/sport/enorme-stunt-op-us-open-rafael-nadal-sneuvelt-in-achtste-finales-tegen-frances-tiafou~b0729104/
