2022-09-11||Hadewych Minis en Bram Suijker zijn de beste acteurs van het seizoen||Minis kreeg zondagavond tijdens het Gala van het Nederlandse Theater de prijs voor haar monoloog Girls & Boys, een hartverscheurende noodkreet van een vrouw, nadat haar man haar kinderen heeft vermoord. De jury prees de ‘weergaloze veelzijdigheid die ze laat zien in de rol.’ De voorstelling, geregisseerd door Daria Bukvíc bij Toneelgroep Oostpool, was onlangs te zien tijdens het Nederlands Theaterfestival, waar het al was geselecteerd als een van de beste van het afgelopen theaterseizoen. De Louis d’Or ging naar Suijker voor zijn vertolking van Achilles in de jeugdvoorstelling Trojan Wars van HNTjong en het Nationale Theater. Hij speelde in hetzelfde seizoen in het veelgeprezen Slachthuis 5. De VSCD toneelprijzenjury, onder leiding van Hadassah de Boer, noemt dit theaterseizoen daarom ‘met recht het seizoen van Bram Suijker’. ‘Hij is sneller dan het licht, hij brengt je naar tijdszones waar je nooit eerder bent geweest.’ Mooie rollen waren er ook van Majd Mardo, lid van het ensemble van Internationaal Theater Amsterdam (ITA), meervoudig dit seizoen. Hij kreeg de Arlecchino voor de rol van Orestes in Age of Rage bij ITA, maar maakte ook indruk in The Damned, in het Amsterdamse Bostheater. ‘Hij is een verrijking als acteur in het toneelveld,’ vindt de jury. Helen Kamperveen, al veertig jaar actrice in Nederland en Suriname, werd gelauwerd voor haar rol in What is Love  van DOX en Theater Utrecht. Theatermaker Ilay den Boer ontving de Regieprijs voor Salomonsoordeel van TG Ilay, Likeminds en Het Zuidelijk Toneel. De ACT Award ging naar Markoesa Hamer, Cynthia Abma, Marjan Lammers en Anna van Schijndel, die met Intimiteitscoördinatie Nederland bijdragen aan de veiligheid van acteurs in intieme scènes. Carly Everaert ontving de Prosceniumprijs 2022 voor haar kostuumontwerpen van Trojan Wars. De mimeprijs werd uitgereikt aan performancecollectief Urland voor De Gabber Opera.||https://www.parool.nl/kunst-media/hadewych-minis-en-bram-suijker-zijn-de-beste-acteurs-van-het-seizoen~b254f8d1/
2022-09-11||Aanblik kist Queen beroert zelfs de harten van verstokte Schotse Republikeinen||Het geluid van een helikopter boven de Royal Mile, de oude hoofdstraat van Edinburgh, vormde voor de duizenden toeschouwers het sein om te zwijgen en hun telefoons in de camerastand boven hun hoofden te houden. Toen de lijkwagen met daarin het stoffelijk overschot van koningin Elizabeth II en de zes volgwagens de beroemde keien opdraaiden, klonk een beschaafd applaus. Zuchtend, met papieren zakdoeken in de hand, volgden de mensen de laatste meters van de rit naar het Palace of Holyroodhouse waar de kist van de monarch in de troonkamer werd neergezet. In de ochtend had de stoet Balmoral Castle verlaten. Na enkele ingeplande tussenstops, om het publiek de kans te bieden afscheid van haar te nemen, arriveerde de stoet in de Schotse hoofdstad. De vorstin onderhield haar hele leven een speciale band met Schotland. Balmoral Castle, waar ze haar laatste adem uitblies, gold als haar favoriete buitenverblijf. De Schotten zelf hebben een tweeslachtig gevoel over de monarchie. Ruim de helft van de bevolking wilde na de dood van de Queen het liefst een republiek worden. Ongemakkelijke gezichten langs de Royal Mile gaven deze aparte relatie met het koningshuis scherp weer. Achter het standbeeld van David Hume, schuin tegenover St Giles’ Cathedral, verwoordt Adam uit Dunfermline dit gevoel. Zijn achternaam wil hij uit vrees voor scheve gezichten van zijn vrienden niet prijsgeven. “Ik weet eigenlijk niet waarom ik hier ben,” vertelt hij. Met zijn gele pet en poloshirt, de kleur van regeringspartij SNP, uit de veertiger zijn politieke voorkeur openlijk. “Ik ben voor een onafhankelijk Schotland.” Adam, wiens vrouw Becky een bewaarnummer van krant Daily Record kocht, kan de drang om naar Edinburgh te komen lastig onder woorden brengen. “Wat je ook van de monarchie denkt, dit is een gebeurtenis waar over honderd jaar nog wordt gepraat. Daar moet je bij zijn. En, heel eerlijk, ik wilde ook mijn respect betuigen aan de vrouw die mijn hele leven op de troon zat.” Martin Henry (54) uit Stirling staat aan de tegenovergestelde kant van het spectrum. Op zijn pak prijkt een button met de beeltenis van Elizabeth. Een gouden kroon bungelt aan een ketting aan zijn vest. Trots toont hij zijn das, een eerbetoon aan de Reformatie. Henry zag in de koningin een ‘verdediger van het protestantse geloof’. Als Unionist noemt hij zichzelf ook geen Schot maar Brit. Voor Sue Wharton, met haar man Dave vanuit Newcastle gekomen, speelde de koningin geen religieuze rol. “Ik hou oprecht van haar,” stelt ze. Dave houdt het ondertussen niet droog. “Ik kan er niets aan doen, maar haar overlijden raakt me enorm.” De Noord-Engelsen zijn lang niet de enige toeristen in Edinburgh. In de menigte klinken talen vanuit alle uithoeken van de wereld. Oud-officier Donald Cumming spreekt wél met een authentiek accent. De Glaswegian, slecht ter been, diende 24 jaar in diverse regimenten. De Queen gold voor hem als zijn symbolische baas. “Ik diende haar,” zegt hij. “Als protestant heb ik ook een spirituele band met haar. King Charles III wordt niet alleen ‘Defender of the Faith’ - mijn kerk - maar de beschermer van alle geloven. Dat geeft aan dat de monarchie met haar tijd meegaat.” Voor Schotten die zich niet in politieke of religieuze loopgraven begeven, de meerderheid van de aanwezigen, zorgt de koningin voor een gevoel van trots. Dat ze uitgerekend in Balmoral stierf, heeft voor hen belang. “Ik weet zeker dat Elizabeth haar einde voelde aankomen en besloot naar Schotland te komen,” stelt Scott McGill. “Naar haar kasteel in het meest Schotse stukje land op aarde. Voor ons is dat van onschatbare waarde.” Politiek en religie zorgen op de Royal Mile niet voor spanningen. Het respect voor hun ‘wee granny’, Schots dialect voor ‘kleine omaatje’, overheerst. Vandaag, als de kist in een processie naar St Giles’ Cathedral wordt gebracht, keert de massa terug. Ook voor de Schotten, wier harten traditioneel niet overlopen van genegenheid voor het koningshuis, raakt haar heengaan onvermoede snaren. “Maar vertel dat niet door,” grinnikt republikein Adam.||https://www.parool.nl/wereld/aanblik-kist-queen-beroert-zelfs-de-harten-van-verstokte-schotse-republikeinen~bfc411bb/
2022-09-11||Belg Evenepoel wint Vuelta, slotrit voor Molano||De eindzege van de 22-jarige renner van Quick-Step-Alpha Vinyl stond eigenlijk al vast nadat hij zaterdag in de laatste bergrit zijn voorsprong in het klassement had weten vast te houden. Johan De Muynck was in 1978 de laatste Belg die een grote ronde won, in zijn geval de Giro d’Italia. Achter Evenepoel eindigde de Spanjaard Enric Mas als tweede, de derde plaats was voor diens jonge landgenoot Juan Ayuso. Thymen Arensman was op de zesde plaats de beste Nederlander. De Vuelta telde veel uitvallers vanwege coronabesmettingen. Drievoudig winnaar Primoz Roglic ging woensdag niet meer van start na een val. De slotrit, een veredeld criterium in Madrid, werd gewonnen door Juan Sebastián Molano. De Colombiaan van UAE Team Emirates hield de Deen Mads Pedersen en de Duitser Pascal Ackermann achter zich. Mike Teunissen werd vierde, Danny van Poppel vijfde. Evenepoel beleefde in 2019 een stormachtige entree in het profpeloton. Dat was een jaar nadat hij in zijn eerste volledige jaar als junior zowel op de EK als op de WK de titels had veroverd in de tijdrit en de wegrace. Overgestapt naar de profs won hij als 19-jarige de Clásica San Sebastián, werd hij in Alkmaar Europees kampioen tijdrijden en tweede achter de Australiër Rohan Dennis op de tijdrit van de WK in Yorkshire. In het door corona gehinderde wielerjaar 2020 was er zijn zware val in de Ronde van Lombardije. Het herstel duurde lang. Bij zijn eerste optreden in een grote ronde (Giro) haalde hij ondanks hoge verwachtingen het einde niet. Dit jaar was hij al goed voor de winst in Luik-Bastenaken-Luik en opnieuw de Clásica San Sebastián en waren de verwachtingen, met name in België, voor de start van de Vuelta in Utrecht groot. Evenepoel maakte het waar, veroverde in de zesde etappe de rode leiderstrui, won een individuele tijdrit en een bergetappe. Hij zag in de laatste week Roglic, zijn voornaamste belager, uitvallen als gevolg van een val. Het blijft gissen, maar Evenepoel leek op dat moment een veilige marge op de Sloveen te hebben. Evenepoel gaat op weg naar de WK in Australië met veel ambitie, met name voor de individuele tijdrit. “Daarna ga ik proberen te herstellen voor de wegrace. Ik ben professioneel genoeg om, als mijn benen niet goed meer zijn, Wout van Aert te gaan helpen.”||https://www.parool.nl/sport/belg-evenepoel-wint-vuelta-slotrit-voor-molano~b381b141/
2022-09-11||Ongemakkelijk maar verenigd: William, Harry en echtgenotes samen in het openbaar||Ongemakkelijk maar verenigd verschenen de gebrouilleerde broers William en Harry bij de hekken van Windsor Castle om de bloemenzee te bezichtigen en de verzamelde menigte te bedanken voor hun steun. Met echtgenotes Catherine en Meghan aan hun zijde trokken ze voor het eerst in meer dan twee jaar met zijn vieren op. Het overlijden van grootmoeder Elizabeth bracht hen, in elk geval voor even, nader tot elkaar. Ligt een hereniging van de ‘Fabulous Four’, zoals het kwartet in betere tijden door de Britse media werd genoemd, in het verschiet of was er sprake van lichte dwang van King Charles III, eerder op de dag officieel aangesteld als koning? De Britse krant The Telegraph citeerde een bron binnen het paleis die stelde dat het initiatief uitging van prins William. In de ochtend nodigde hij de hertog en hertogin van Sussex uit hem te vergezellen. Voor de dood van Elizabeth, afgelopen donderdagmiddag, zou zo’n scenario ondenkbaar zijn geweest. Harry en Meghan verbleven voor afspraken in het Verenigd Koninkrijk en Europa in Frogmore Cottage, nog geen kilometer van de woning van William en Catherine. Het paar, dat de banden verbrak met het koninklijk huis en naar Californië verhuisde, zocht de Prince en Princess of Wales niet op. Meghan ligt sinds de veelbesproken Megxit op ramkoers met de royal family. In een interview met Oprah Winfrey beschuldigde ze een vooraanstaand lid van racisme. Lakeien van het paleis zouden haar hulp hebben geweigerd, toen de voormalige actrice uit de serie Suits worstelde met haar geestelijke gezondheid. In podcasts, gemaakt voor Spotify, haalde Meghan enkele weken geleden opnieuw hard uit naar The Firm, een informele bijnaam van de Britse koninklijke familie. In gesprek met het Amerikaanse tijdschrift The Cut sprak ze in vergelijkbare woorden over haar periode als actief lid van het koninklijk huis. Harry bleef niet zwijgend op de achtergrond. Tijdens de Invictus Games in Den Haag, op de voet gevolgd door een cameraploeg van Netflix, insinueerde hij dat de mensen rond koningin Elizabeth niet het beste met haar voorhadden. Later dit jaar brengt Harry explosieve memoires uit. De aversie tegen Meghan was afgelopen week nog zodanig, dat koning Charles de telefoon pakte om Harry te verbieden zijn vrouw naar het sterfbed van zijn moeder mee te nemen. Volgens Britse ‘royalty watchers’ kwam dit deels voort uit het protocol. William spoedde zich zonder Catherine naar Balmoral Castle. Maar op de achtergrond woog zwaarder, dat op de aanwezigheid van Meghan geen prijs werd gesteld. In zijn eerste televisietoespraak ruimde Charles vrijdag onverwachts een zin in om zijn liefde aan Harry én Meghan te verklaren. De speech, persoonlijk en emotioneel, lijkt het begin van een voorzichtige poging tot een verzoening. William, die het schoppen van Harry tegen de familie onvergeeflijk vond, schoof zijn woede een dag later naar de achtergrond. Of de hereniging, door boulevardkrant The Sun ‘babystapjes’ genoemd, beklijft, blijft afwachten. Tot de begrafenis op maandag 19 september krijgen ze de kans de scherven verder te lijmen. Veel, zo niet alles, hangt af van Harry en Meghan. Troonopvolger William beschermt zijn vader Charles en de monarchie vurig. Alleen als het tweetal stopt met het besmeuren van het koningshuis kan een verzoening slagen. Niettemin mag het gezamenlijke optreden als een reusachtige doorbraak worden gezien. De Britten mogen dromen van de terugkeer van de ‘Fab Four’.||https://www.parool.nl/nieuws/ongemakkelijk-maar-verenigd-william-harry-en-echtgenotes-samen-in-het-openbaar~b9581a5e/
2022-09-11||Man gearresteerd voor bedreigen premier Rutte||De Telegraaf meldde eerder dat een 61-jarige man uit Amsterdam was aangehouden op verdenking van het plannen van een aanslag op Rutte. Een politiewoordvoerster bevestigde de aanhouding, maar zei dat inmiddels was gebleken dat de verdenking tegen de man niet klopt. Volgens de woordvoerder was een melding binnengekomen, waarop ‘snel is gereageerd.’ Na onderzoek bleek dat er van het plannen van een aanslag geen sprake was. Verdere details over de zaak kon de woordvoerder niet geven. Volgens De Telegraaf zou de recherche de man op het spoor zijn gekomen door geluidsopnames van een gesprek tussen hem en een tweede, onbekende persoon. De man zou zijn plannen in dat gesprek expliciet hebben verteld, meldde de krant. Hij zou in het verleden vaker met de politie in aanraking zijn gekomen. Premier Rutte wordt vaker bedreigd. Zo werd in januari een 52-jarige man uit Duizel (Noord-Brabant) opgepakt omdat hij opruiende Twitter-berichten zou hebben geplaatst waarin de minister-president bedreigd werd. Begin juli werd een eveneens 52-jarige man uit het Noord-Brabantse Uden aangehouden op verdenking van opruiing en bedreiging van onder meer de premier. Sinds vorig jaar wordt Rutte bovendien extra beveiligd omdat er plannen zouden zijn om een aanslag op hem te plegen of hem te ontvoeren.||https://www.parool.nl/nederland/man-gearresteerd-voor-bedreigen-premier-rutte~b1a06016/
2022-09-11||Artsen zonder Grenzen stopt medische hulp Ter Apel, moest ‘levensreddende hulp’ verlenen||De meest geziene klachten onder de mensen bij het aanmeldcentrum waren huidinfecties door een gebrek aan hygiëne en verwaarloosde wonden, aldus AzG. Ook zag de organisatie veel chronisch zieken die lange tijd verstoken waren van medicatie. Veel mensen hadden mentale problemen zoals depressie, psychose, angst- en paniekaanvallen. De situatie in Ter Apel werd deze zomer onhoudbaar. Nachtenlang moesten honderden asielzoekers buiten op het gras slapen. De hygiënische omstandigheden bleken slecht en de veiligheid kwam in het geding. Volgens directeur voor AzG Nederland Judith Sargentini wees voor de medische hulp voor deze mensen iedereen naar elkaar, maar deed niemand iets. “Ook wanneer asielzoekers niet gehuisvest kunnen worden in bestaande opvanglocaties hebben zij het recht op medische zorg. Buiten het hek betekent niet buiten de wet,” zegt zij. “Toen we aankwamen viel het ons op dat mensen lange tijd verstoken waren van gezondheidszorg. We hebben zelfs meerdere keren levensreddende hulp moeten verlenen. Die noodsituatie is gelukkig voorbij,” vertelt noodhulpcoördinator bij AzG Karel Hendriks. Sinds zaterdag worden asielzoekers vanaf het aanmeldcentrum in Ter Apel naar een tijdelijke ‘wachtkamer’ bij Zoutkamp overgebracht. Deze nieuwe aanpak moet voorkomen dat mensen weer buiten voor de poorten van het aanmeldcentrum gaan slapen. Ook is de capaciteit voor het leveren van medische zorg toegenomen, nu naast de GezondheidsZorg Asielzoekers (GZA) een andere organisatie is ingeschakeld voor het regelen hiervan, geeft de directeur aan. “Wij zijn er niet om de overheid te vervangen. Dit is het moment om er weer uit te stappen.” De medische noodhulporganisatie houdt nog wel een vinger aan de pols, zegt Sargentini. De afspraken die de overheid heeft gemaakt met het Veiligheidsberaad en gemeenten om medische zorg aan asielzoekers te garanderen, dienen volgens AzG nu nagekomen te worden. De Nederlandse overheid wordt door de organisatie met klem opgeroepen de situatie niet opnieuw te laten escaleren. “Ik hoop dat we dit niet weer hoeven te doen, dit is een goed georganiseerd land, met een goede medische standaard,” aldus Sargentini.||https://www.parool.nl/nieuws/artsen-zonder-grenzen-stopt-medische-hulp-ter-apel-moest-levensreddende-hulp-verlenen~b556c1b1/
2022-09-11||Tadic moest zich alleen even inlezen op de rechtsbuitenpositie||Wat moet het voor voetballers heerlijk zijn om Tadic in je elftal te hebben. Een medespeler die het spel net even beter ziet dan jij, die altijd een halve seconde eerder de juiste beslissing neemt. Het was een kwestie van zich inlezen in de positie van rechtsbuiten, een hoofdstuk dat hij nog niet kende. Die kennis heeft hij zich eigen gemaakt. Niemand hoeft zich dus nog zorgen te maken over een competentiestrijd tussen Bergwijn en Tadic om de hegemonie over de linksbuitenplaats. Tadic had binnen een week of vier de rechtervleugel onder de knie. Omdat elke tegenstander tegenwoordig dubbele dekking geeft aan Bergwijn, krijgt Tadic een grotere ruimte in de schoot geworpen. Iedereen blij. Niemand hoeft meer te tandenknarsen omdat Overmars in maart 2021 Kvaratskhelia afwees, die hem was aangeboden door Arveladze en aanbevolen door Sjaak Swart. Ajax kan zonder.||https://www.parool.nl/sport/tadic-moest-zich-alleen-even-inlezen-op-de-rechtsbuitenpositie~bccfcce4/
2022-09-11||Ajax scoort opvallend vaak uit dode spelmomenten, met dank aan het ‘kwartiertje van Reiziger’||Wie van voetbal houdt als de heerlijke mix van het ‘onverwachte’ en het ‘bedachte’ beleeft in Nederland vooralsnog een topseizoen. Een ingestudeerde aftrap van Sparta met een goal na 8 seconden ging de hele wereld over. Bij RKC voeren ze corners zodanig slim uit dat Vurnon Anita als de kleinste speler van het elftal koppend kan scoren. En bij Ajax is het bijna elke wedstrijd raak met varianten uit vrije trappen en corners. Zaterdag scoorde Kenneth Taylor fraai de 2-0 tegen Heerenveen. Het was alweer de zevende treffer in de eerste acht duels van Ajax uit een dood spelmoment. “Je zag ons met z’n allen enthousiast naar de bank toe rennen. Naar Michael, die deze ingestudeerde vrijetrapvariant had bedacht,” zei middenvelder Davy Klaassen. Michael is Michael Reiziger, in Amsterdam assistent-trainer en ‘chef dood spelmoment’. Samen met keeperstrainer Anton Scheutjens steekt Reizigers wekelijks veel tijd in het voorbereiden van een onderdeel dat steeds bepalender is in het topvoetbal. Grofweg een derde van alle goals komt tegenwoordig uit standaardsituaties. “Zeker tegen teams die iets verdedigender spelen, is het belangrijk als wapen,” zegt Klaassen. Daags voor elke wedstrijd laat Ajaxtrainer Alfred Schreuder er standaard een kwartier op oefenen. Ook een variant (of varianten) van Reiziger voor specifiek díe tegenstander komt dan aan bod. Het maakt benieuwd of ‘het kwartiertje van Reiziger’ ook een extra wapen kan zijn op Anfield. Daar speelt Ajax dinsdag zijn tweede pouleduel in de Champions League. Tegen Liverpool, de club waar ze misschien wel het meest van iedereen proberen om dode spelmomenten te perfectioneren. Onder trainer Jürgen Klopp kreeg het fenomeen ‘ingooicoach’ wereldwijde bekendheid. En Klopp huurde het bedrijf Neuro11 in. Neurowetenschapper Niklas Häusler begeleidt de Liverpoolspelers sinds vorig seizoen in de mindset bij corners en vrije trappen. Cynici zeggen natuurlijk: leuk en aardig, maar waar zijn al die uitvinders en schriftgeleerden nu Liverpool zo’n slechte seizoenstart beleeft? Je kunt het echter ook omdraaien: om te scoren uit een standaardsituatie hoef je niet in de wedstrijd te zitten of in grootse vorm te steken. Het is een kwaliteit die zich op elk moment in elke wedstrijd kan uitbetalen. Vorig seizoen had Liverpool in Engeland een reeks van zeven wedstrijden waarin ze zes keer de score openden uit een ingestudeerd dood spelmoment. Het hielp erg mee om het gat dat was ontstaan tot Manchester City in de titelstrijd te dichten. Terug naar Ajax en de kwartiertjes van Reiziger. Wat vindt Schreuder van de stelling die ooit werd gedropt in vakblad De Voetbaltrainer: als een derde van alle goals nu valt uit standaardsituaties, zouden profclubs er dan ook niet een derde van alle tijd op moeten trainen? “Hmm, een derde denk ik niet,” zegt de Ajaxtrainer. “Maar als je het bij ons gaat optellen: voor elke wedstrijd een kwartier, dus drie kwartier in weken waarin je in een ritme speelt van zondag, woensdag, zaterdag. Dat is al best veel.” De truc, zegt hij, is om het ‘iets van de spelers zelf te maken’. “Dan voelen zij zich verantwoordelijk en willen ze het extra goed doen.” Om die reden kunnen spelers ook zelf varianten inbrengen. Klaassen: “We scoren weleens uit een corner die iemand op tv heeft gezien in een wedstrijd. Of ik zelf weleens wat aandraag? Nou, eerlijk gezegd kijk ik niet vaak voetbal. Ik ben dus niet zo van het bedenken.” Wel van het uitvoeren. Ook bij Oranje bijvoorbeeld. Denk aan de 0-1 van Klaassen uit een ingestudeerde corner in de afgelopen WK-kwalificatie tegen Letland. Het was een cruciale treffer op weg naar het WK in Qatar. Laatst bij Ajax scoorde Steven Berghuis uit een hoekschopvariant bij de tweede paal. Dat was op bezoek bij FC Utrecht. Ook dat doet Ajax standaard, zorgen dat er iemand anticipeert op de doorgekopte of doorschietende bal. Tegen Liverpool scoren uit een andere ingestudeerde variant mag natuurlijk ook.||https://www.parool.nl/sport/ajax-scoort-opvallend-vaak-uit-dode-spelmomenten-met-dank-aan-het-kwartiertje-van-reiziger~bf176270/
2022-09-11||Poetin lijkt de controle op het slagveld kwijt, is dit een keerpunt in de oorlog?||Zelfs in Rusland konden ze er dit weekeinde niet meer omheen dat hun leger in de slag om het oosten van Oekraïne belangrijk terrein heeft moeten prijsgeven. Russische eenheden verlieten de afgelopen dagen in allerijl de strategisch uiterst belangrijke plaatsen Koepjansk en Izjoem. Ten oosten van Charkov zou een gebied ter grootte van de provincie Limburg zijn heroverd. Het is voor de Russen nu stukken moeilijker hun troepen in delen van de Donbas, de regio die president Poetin koste wat kost wil veroveren, te bevoorraden. Het leidde tot bezorgde discussies op de staatszenders en openlijke kritiek van Ramzan Kadyrov, de beruchte leider van de autonome Russische deelrepubliek Tsjetsjenië, die Poetin met duizenden manschappen steunt in zijn strijd in Oekraïne. Kadyrov zei dat de militaire leiding van Rusland fouten heeft gemaakt. Het wijst op flinke onenigheid binnen het leger van Poetin. Russische militaire bloggers spreken van een grote nederlaag. Dat Poetin zaterdag het feest waarbij de 875ste verjaardag van de stichting van Moskou werd gevierd liet doorgaan, mét vuurwerk, maakte het nog eens extra pijnlijk. Het officiële verhaal van de Russen is dat ze bewust hebben gekozen voor een hergroepering elders in het oosten, maar de vele achtergelaten Russische legervoertuigen die door de Oekraïners werden gefilmd, wijzen veel eerder op een paniekerige vlucht. “Er is in Rusland heel veel kritiek op de legerleiding,” zegt Hans van Koningsbrugge, hoogleraar geschiedenis en politiek van Rusland aan de Universiteit Groningen. Hij volgt het Russische nieuws de hele dag. “Poetin regeert met harde hand, maar het is heus niet zo dat iedereen staat te applaudisseren bij alles wat er gebeurt.” Nog even inzoomen op het slagveld: hoe heeft Oekraïne dat nou precies naar zijn hand weten te zetten, na maanden van status quo? We vragen het Mart de Kruif, voormalig commandant der landstrijdkrachten. “Oekraïne heeft dit maandenlang voorbereid. Uiteindelijk zijn ze in het offensief gegaan in het zuiden, rond Cherson. Dat heeft voor de Russen als een rode lap op een stier gewerkt. Daardoor werd de verdedigingslinie in het noorden dunner, en konden de Oekraïners daar snel terreinwinst boeken.” Een huzarenstukje? “Het is zeker knap gedaan. Hier zie je een belangrijk verschil. In Oekraïne krijgt de militaire top veel vrijheid om een strategie te bedenken en uit te voeren. Het topkader is geschoold in de Verenigde Staten en het Verenigd Koninkrijk, dat zijn vakmensen. Bij de Russen is het heel anders. Daar regeert de starheid. Voeg daar de motivatie aan toe: Oekraïners vechten voor hun eigen land, de Russen niet. Als je vergelijkbare middelen hebt, en daar lijkt het nu op, dan geven mensen de doorslag.” Hoe kunnen de Russen, met hun enorme leger, schijnbaar toch zo zwak zijn? “De helft van het kader waarmee ze de oorlog begonnen, is gesneuveld of niet inzetbaar,” analyseert De Kruif. “Dus ze missen een heel stuk van hun geraamte. Poetin ronselt wel soldaten in afgelegen provincies, maar dat is niet oneindig. En nogmaals: dat zijn geen soldaten die voor hun vrijheid vechten.” Vergeet niet, zegt Van Koningsbrugge, dat Oekraïne 900.000 soldaten heeft gemobiliseerd. “Die zijn inmiddels getraind, hebben echt goede wapens tot hun beschikking. De Himars, de raketten die ze vanuit Amerika krijgen, hebben een veel grotere trefkans dan het Russische geschut. Ook dat begint verschil te maken.” Volgens Van Koningsbrugge zit Poetin aan alle kanten vast. “Voor materieel moet hij zich zelfs al wenden tot Noord-Korea, dat zegt wat. Daarbij heeft hij een gebrek aan mankracht. Een algehele mobilisatie durft hij niet aan, want dan moet hij eindelijk toegeven dat hij een oorlog is gestart, in plaats van een speciale militaire operatie. En uit frustratie met het uitblijven van echte resultaten gaat hij steeds meer zelf op detailniveau aansturen. Wie kijkt naar voorbeelden uit het verleden, weet dat dat een garantie op mislukkingen is.” De vraag is hoe het de komende weken verder gaat. Vaststaat dat de gebeurtenissen van de voorbije dagen een enorme tik voor de Russen zijn in hun ambitie om de Donbas volledig te ‘bevrijden’, zoals ze dat zelf omschrijven. “Steden als Slovjansk en Kramatorsk veroveren is voorlopig vrijwel onmogelijk,” stelt Van Koningsbrugge. “En dan is er ook nog het Oekraïense offensief rond Cherson dat doorgaat.” Te zeggen dat er een keerpunt in de oorlog is bereikt, gaat Mart de Kruif ‘veel te ver’. Maar Poetin zal wel keuzes moeten maken. “Als je alles doet, doe je niets, luidt een bekend militair gezegde. Als je overal gaat vechten, loop je het risico overal te verliezen.” En dan, over een paar maanden, de winter. Op het slagveld kunnen de kou en de verandering van het terrein leiden tot een hernieuwde status quo. Buiten dat slagveld zou de winter echter weleens een beslissende periode kunnen worden. Rusland kan de maanden gebruiken om de munitievoorraden aan te vullen en nieuwe manschappen te rekruteren. Daarnaast kan Poetin forse klappen uitdelen in een andere oorlog die hij voert met het Westen. “De energieoorlog,” zoals Eurocommissaris Frans Timmermans het zondag in het tv-programma Buitenhof stelde. “Poetin vecht niet alleen tegen Oekraïne, maar ook tegen ons.” Als de winter koud wordt en Rusland de gaskraan naar Europa dichtdraait, zal er ‘paniek’ ontstaan, vreest Timmermans. “Ik zie te weinig politici duidelijk uitspreken dat het een heel ernstige situatie is. Dit is een fundamentele omwenteling. Goedkope fossiele energie komt nooit meer terug.” In de Tsjechische hoofdstad Praag demonstreerden vorig weekeinde tienduizenden mensen tegen hun eigen regering, de EU en de NAVO en vóór een nieuwe gasdeal met Rusland. Volgens Timmermans zijn dit soort protesten volledig door Poetin gestuurd. “Hij probeert iedereen instabiel te maken door bepaalde politieke partijen in zijn kamp te krijgen, ook hier in Nederland.” Hoogleraar Ruslandkunde Hans van Koningsbrugge zou protesten als die in Praag ‘zeker niet onderschatten’. “Als mensen hun gas niet meer kunnen betalen, de inflatie de pan uitrijst, dan gaat dat invloed hebben. Dan worden persoonlijke problemen belangrijker dan de situatie in Oekraïne. En dan wordt de vraag of we bereid zijn om Oekraïne te blijven steunen met wapens en miljarden euro’s, een stuk spannender.” Zolang het Westen Oekraïne op die manier blijft helpen, maakt het land in de oorlog tegen de Russen een ‘heel goede kans’, stelt Van Koningsbrugge. “En dat zouden we ook absoluut moeten doen. Als je Poetin niet tegenhoudt, zal hij verdergaan. Dat moeten we ons blijven realiseren.”||https://www.parool.nl/wereld/poetin-lijkt-de-controle-op-het-slagveld-kwijt-is-dit-een-keerpunt-in-de-oorlog~bbc6f8f9/
2022-09-11||Een Rolex? Die draag je alleen nog thuis||Afgelopen week was het weer raak. Een accountant uit Purmerend werd – voor de tweede keer zelfs – beroofd van zijn Rolex. Het gebeurde op klaarlichte dag. De verdachten hadden een mes én een pistool bij zich. Rolexrovers ontpoppen zich de laatste tijd tot meedogenloze overvallers. Deze zomer kreeg een man in Amsterdam-Zuid uit het niets een pistool tegen zijn hoofd, toen hij met een gezelschap op het terras zat. De overvallers hadden gezien dat hij een Rolex van ‘vele tienduizenden euro’s’ om zijn pols had. Hoe komt het dat criminelen bereid zijn al dat geweld te gebruiken voor een Rolex? En wat voor impact heeft dit op horlogeliefhebbers en -verzamelaars? Presentator Lorianne van Gelder praat erover met Wouter Laumans, misdaadverslaggever bij Het Parool, en Robert Jan Broer, oprichter van online horlogemagazine Fratello Watches en zelf fervent liefhebber én verzamelaar van horloges. Laumans ziet het gebrek aan cash geld als een van de belangrijkste redenen dat horloges nu zo veel gestolen worden. “Vroeger had je overvallen op tankstations en postkantoren, maar die hebben allemaal geen cash meer. Zo’n crimineel weet ook: als ik vanavond een restaurant overval heb ik misschien 8000 euro. Óf ik gris een duur horloge van iemands pols dat veel meer waard is.” Zo’n gestolen horloge verkopen is vaak geen probleem. “De aankoop van een Rolex wordt niet geregistreerd en heeft geen logisch oplopend serienummer,” legt Broer uit. De vraag is bovendien zo groot dat Rolexhorloges niet eens gewoon in de winkel liggen. Laumans: “Je moet dik bevriend zijn met een juwelier om er een gegund te krijgen.” Het geweld werpt een donkere schaduw over de horlogeliefhebberij, vinden beide mannen. Het heeft bovendien praktische gevolgen. Broer bewaart zijn collectie buitenshuis om minder risico te lopen. “Als ik op zaterdag bij de hockeywedstrijd van mijn dochter ga kijken, durf ik best een Rolex te dragen, maar als ik daarna nog naar de stad moet, ga ik eerst naar huis om een ander horloge te pakken.” Wat kan er gedaan worden om dit geweld te stoppen? Waarom is juist het merk Rolex zo geliefd, terwijl dat volgens Laumans toch ‘de Volkswagen onder de horlogemerken’ is? En hoe komt het dat bepaalde horloges de afgelopen jaren veel meer waard zijn geworden? Antwoorden op deze vragen in de nieuwe aflevering van Amsterdam Wereldstad.||https://www.parool.nl/podcasts/een-rolex-die-draag-je-alleen-nog-thuis~b45d8a0f/
2022-09-11||Max Verstappen wint de Grand Prix van Italië, debutant Nyck de Vries wordt negende||Verstappen (24) zegevierde de afgelopen weken ook in Frankrijk, Hongarije, België en de Dutch GP op Zandvoort. De coureur van Red Bull koerst in hoog tempo af op zijn tweede wereldtitel. Hij heeft nu 116 punten voorsprong op Ferrari-coureur Charles Leclerc, die als tweede eindigde op Monza. De GP van Italië eindigde achter de safetycar. Zo’n vijf rondes voor het einde viel de McLaren van Daniel Ricciardo stil op de baan, waarna de safetycar het circuit opkwam. Diverse coureurs, onder wie Verstappen en Leclerc, maakten daarvan gebruik door nog een pitsstop te maken. Het duurde vervolgens lang totdat alle auto’s weer in de juiste volgorde achter de safetycar reden. Pas aan het einde van de laatste ronde ging de safetycar naar binnen. Omdat voor de finishlijn niet ingehaald mocht worden, bleef de volgorde waarin de coureurs reden ongewijzigd. Het leidde tot een fluitconcert van de tienduizenden Italiaanse fans op de tribunes, die hoopten dat Leclerc nog een aanval had kunnen doen op de leidende positie van Verstappen. Het seizoen telt nog zes grands prix. Over drie weken is de volgende race, in Singapore.||https://www.parool.nl/nieuws/max-verstappen-wint-de-grand-prix-van-italie-debutant-nyck-de-vries-wordt-negende~bf325845f/
2022-09-11||Filmfestival Venetië: dit zijn de prijswinnaars||Het is de tweede keer dat de hoofdprijs in Venetië naar een documentaire gaat. Eerder gebeurde dat in 2013 met het Italiaanse Sacro GRA. All the Beauty and the Bloodshed gaat over de beroemde Amerikaanse fotografe Nan Goldin (68) en haar strijd tegen de omstreden familie Sackler, eigenaren van een farmaceutisch concern dat verslavende pijnstillers zoals Oxycontin produceert. Goldin is daar zelf afhankelijk van geweest. De familie Sackler doneert grote bedragen aan kunstinstellingen en Goldin beschuldigt hen ervan dat ze dat uitsluitend doen om hun reputatie op te vijzelen. Grote musea willen nu geen giften meer aannemen van de Sacklers. De Zilveren Leeuw ging naar de speelfilm Saint Omer van regisseur Alice Diop, over een vrouw die terechtstaat omdat ze haar baby zou hebben achtergelaten op het strand van een Noord-Franse badplaats. Tot beste actrice werd de Australisch-Amerikaanse ster Cate Blanchett uitgeroepen. Ze kreeg de prijs voor haar hoofdrol in Tár, een verhaal over een fictieve vrouwelijke chef-dirigent van de Berliner Philharmoniker, die van seksueel misbruik wordt beschuldigd. De Ierse acteur Colin Farrell won de prijs voor beste acteur. Hij werd bekroond voor zijn rol in The Banshees of Inisherin van regisseur Martin McDonagh, over twee vrienden, van wie er één plotseling de vriendschap opzegt. Bij de première in Venetië deze week kreeg de film na afloop een ovatie van een kwartier. De jury van het filmfestival stond dit jaar onder leiding van de Amerikaanse actrice Julianne Moore.||https://www.parool.nl/kunst-media/filmfestival-venetie-dit-zijn-de-prijswinnaars~b6a47576/
2022-09-11||Annemiek van Vleuten wint na Giro en Tour ook de Vuelta||In de laatste etappe, een criterium in Madrid over zeventien rondes van 5,8 kilometer, kwam de leidende positie van de 39-jarige renster van Movistar zoals verwacht niet meer in gevaar. Van Vleuten finishte veilig in het peloton en maakte zo haar hattrick compleet. De rit werd gewonnen door de Italiaanse wereldkampioene Elisa Balsamo. De renster van Trek-Segafredo hield in de massasprint de Belgische Lotte Kopecky en de Italiaanse Marta Bastianelli achter zich. Het was de negende overwinning van dit jaar voor Balsamo. In het eindklassement had Van Vleuten een voorsprong van 1 minuut en 44 seconden op de Italiaanse Elisa Longo Borghini. Demi Vollering, tweede in de Tour de France, sloot de Vuelta af als derde. Van Vleuten had donderdag in een zware bergetappe de leiderstrui veroverd en was de slotetappe met een veilige marge begonnen. Daarin was één serieuze ontsnapping met vier rensters onder wie Nina Buijsman en oud-schaatsster Carlijn Achtereekte. Met name Trek zorgde ervoor dat het viertal nooit ver weg liep. Het werk werd door Balsamo beloond. Van Vleuten heeft aangekondigd nog één jaar door te gaan met wielrennen. Dit jaar volgen nog de individuele tijdrit en de wegwedstrijd op de WK in Australië. In 2019 werd ze wereldkampioen op de weg, de jaren ervoor veroverde ze twee keer de mondiale titel tijdrijden.||https://www.parool.nl/sport/annemiek-van-vleuten-wint-na-giro-en-tour-ook-de-vuelta~be890a59/
2022-09-11||Frank Evenblij toonde op ivoniehiaanse wijze zijn bewondering||Frank Evenblij glom van trots terwijl hij door de lommerrijke lanen van Beverly Hills liep. Reinout Oerlemans ging hem ‘exclusief zijn nieuwe leven laten zien’. Dat woordje exclusief was aan de aankondiging toegevoegd omdat Oerlemans – begonnen als Arnie in Goede Tijden, Slechte Tijden en thans tv-producent in bonis te Los Angeles – voor het eerst in acht jaar weer een interview wilde geven. Die acht jaar waren turbulent begonnen. Oerlemans verkocht zijn tv-bedrijf Eyeworks voor de som van 273 miljoen dollar. Niet lang daarna kreeg hij een hartaanval. Eenmaal hersteld verhuisde hij met zijn gezin van vier kinderen naar de Verenigde Staten. Daar resideert hij nu in een villa met zwembad en tennisbaan in de tuin en een Karel Appel aan de muur, zo mochten we zien in Evenblij maakt Vrienden. De interviewer kreeg access all areas, mocht Oerlemans’ – zonder uitzondering modelachtig knappe – kinderen spreken en werd door de succesproducent naar allerhande zakelijke ontmoetingen meegetroond. Het was Lips snel duidelijk: hier leefde iemand de Amerikaanse droom op zijn allerglanzendst. Dat Evenblij was uitverkoren voor het portret was niet zomaar, zagen we bij de begroeting. Evenblij was medewerker van Oerlemans in zijn Eyeworks-tijd. De twee kennen elkaar en Evenblij hield zich niet in om op ivoniehiaanse wijze zijn bewondering voor zijn onderwerp te tonen. Aan het einde van de driedaagse trip spraken de twee mannen elkaar zelfs toe: ze vonden elkaar geweldig. Dat slot paste prima bij de manier waarop Oerlemans zich in Hollywood heeft opgewerkt tot een invloedrijke tv-tycoon. Via een parcours langs hugs met zakenrelaties die zonder uitzondering ‘buddy’ werden genoemd, kwamen we zelfs aan tafel met voormalig rapper LL Cool J, met wie Oerlemans tegenwoordig de tv-show Come Dance With Me maakt. ‘Reinout is iemand naar wie geluisterd wordt,’ analyseerde de I Need Love-zanger tussen het naar binnen schrokken van zijn lunch door. Daarin had hij helemaal gelijk. Reageren? hanlips@parool.nl.||https://www.parool.nl/kunst-media/frank-evenblij-toonde-op-ivoniehiaanse-wijze-zijn-bewondering~b244d592/
2022-09-11||Ministerie sloeg hulp van stichting af bij aanpak opvangcrisis Ter Apel||Dat blijkt uit onderzoek van Pointer (KRO-NCRV). Omdat de hulp geweigerd werd, sliepen kinderen en kwetsbare asielzoekers alsnog buiten. Het ministerie bood excuses aan. Stichting Inlia helpt vluchtelingen in nood. “We hebben bij herhaling aangeboden om kwetsbare asielzoekers op te vangen. We hadden bedden gereserveerd in kerken rond Ter Apel, maar daar is geen gebruik van gemaakt,” aldus directeur John van Tilborg. “Het ministerie heeft daar later excuses voor aangeboden, want er lagen zwangere vrouwen en kinderen buiten. Dat had nooit mogen gebeuren.” Het ministerie geeft toe dat ze de hulp hebben afgeslagen en heeft daarvoor excuses aangeboden. Een woordvoerder laat weten dat het Centraal Orgaan opvang asielzoekers (COA) intussen goed samenwerkt met Stichting Inlia en dat ‘het aanbod van Inlia van grote waarde is’. Waarom het ministerie de hulp eerder afsloeg, blijft onduidelijk. Sinds zaterdag kunnen asielzoekers voor wie niet direct plaats is in Ter Apel, worden opgevangen in het Groningse Zoutkamp. Daar kunnen mensen wachten tot er wel plek is bij het aanmeldcentrum, waar ze de procedure ingaan. De Willem Lodewijk van Nassaukazerne ligt een stuk boven het dorp in de gemeente Het Hogeland en ongeveer 100 kilometer van Ter Apel. Op de kazerne in Zoutkamp kunnen maximaal zevenhonderd mensen worden opgevangen. Bij het aanmeldcentrum hoefde in de nacht van vrijdag op zaterdag niemand buiten te slapen. Volgens het COA is het gelukt om mensen onder te brengen in Stadskanaal, Haren en in Ter Apel zelf. Het ging in totaal om een groep van tussen de 400 en 500 mensen. Staatssecretaris Eric van der Burg (Asiel) had vrijdagavond beloofd dat er met ingang van die dag niemand meer buiten hoefde te slapen. Asielzoekers slapen al maanden buiten in Ter Apel. Dat leverde onveilige en onhygiënische situaties op, zo benadrukte ook de veiligheidsregio zaterdag weer. Een deel van de vluchtelingen wil dicht bij het aanmeldcentrum blijven om op tijd te zijn voor hun identificatie en registratie. Door alle drukte verloor het COA het zicht op de aanmeldingen.||https://www.parool.nl/nederland/ministerie-sloeg-hulp-van-stichting-af-bij-aanpak-opvangcrisis-ter-apel~beddb6fd8/
2022-09-11||Grote olievlek op het IJ door lek bij riviercruiseschip||De olievlek ontstond rond 20.00 uur, nadat er iets was misgegaan in het tankvulsysteem van het schip. “Er ontstond overdruk in de afsluiters, waardoor de olie niet in het schip terechtkwam, maar naar buiten lekte,” vertelt een woordvoerder van Rijkswaterstaat. “Het gaat hierbij om gasolie, beter bekend als diesel. En olie heeft als eigenschap dat het op water drijft.” Met behulp van een gespecialiseerd bedrijf plaatste Rijkswaterstaat zaterdagavond olieschermen, ook wel olieworsten genoemd, om de olie in te sluiten en te absorberen om zo verdere verspreiding te voorkomen. De omtrek van de vlek was in het donker niet goed te zien en is inmiddels niet meer goed in te schatten, vertelt de woordvoerder. Zaterdagavond werd 120 meter aan absorptiemateriaal gebruikt. Doordat gasolie makkelijk verdampt, roken mensen in de omgeving een sterke dieselgeur. Maar volgens Rijkswaterstaat zorgde de damp niet voor direct gevaar. “Rijkswaterstaat start een onderzoek en zal in ieder geval de schoonmaakkosten op het schip verhalen,” aldus de woordvoerder. Van welke organisatie de boot is, kan zij niet zeggen. Zaterdagavond werd al een deel van de gasolie verwijderd. Aanvankelijk dacht Rijkswaterstaat dat het opruimen tot zondagmiddag zou duren, maar daar komt het op terug. “Het is toch te veel olie gebleken. Waarschijnlijk zijn we de komende dagen nog bezig.”||https://www.parool.nl/amsterdam/grote-olievlek-op-het-ij-door-lek-bij-riviercruiseschip~b9c42278/
2022-09-11||Ajax kent beste start in 25 jaar met ruime overwinning op Heerenveen||Na een periode van zes jaar onder succescoach Louis van Gaal begon Ajax in het seizoen 1997/98 met een nieuwe trainer. Morten Olsen nam het roer over en de vrees voor een beginfase met opstartproblemen speelde Ajax meteen weg. Frivool, swingend en uiterst doeltreffend was de start met onder meer zeges van 5-0, 0-5 en 1-7. Het seizoen werd besloten met liefst 89 punten en de dubbel van kampioenschap en bekerwinst. Nu is er in Amsterdam weer een wisseling van de wacht na het bewind van een langzittende trainer. Hoe Ajax het onder Alfred Schreuder over langere tijd gaat doen, moet nog blijken. Maar de start mag er ook nu zijn. De zege op Heerenveen was zaterdag alweer de zesde op een rij in de competitie en een evenaring van die beste start van 25 jaar terug, toen het Ajax van Olsen pas in de twaalfde ronde de eerste punten verloor. Nou is het altijd prettig voor Ajax-teams als Heerenveen op bezoek komt. Geen ploeg laat de goals in de Amsterdam Arena/Johan Cruijff Arena zo makkelijk vallen als de Friezen. Al na een kwartier was het duel beslist. De 1-0 van Davy Klaassen viel al na vier minuten uit een vloeiende aanval, de 2-0 van Kenneth Taylor uit een ingestudeerde vrije trap. Twee keer was Dusan Tadic de man van de assist en dat was een steun in de rug voor de aanvoerder die onder de nieuwe trainer zijn plek moet vinden in een nieuwe rol aan de rechterkant. Hij gaf ook de assist bij de 5-0 van invaller Brian Brobbey. In de eenzijdige wedstrijd had Heerenveen alleen in het laatste kwartier voor rust iets in te brengen. Toen kwam de ploeg van trainer Kees van Wonderen drie keer kansrijk voor het doel. Alex Timossi had de grootste kans, maar na een snelle counter stuitte hij in de één-tegen-één op keeper Remko Pasveer. In zijn beginopstelling koos Schreuder opnieuw voor Mohammed Kudus in de spits. De Ghanees die woensdag al fraai scoorde in de Champions League tegen Rangers FC trof nu ook doel. Kudus maakte er zelfs twee en draaide zo alvast warm voor de kraker van komende week, Liverpool-uit in de Champions League. Enige smet op de probleemloze avond leek het uitvallen van Calvin Bassey. De verdediger moest van het veld met een blessure aan zijn onderbeen. “Maar het ziet er niet ernstig uit,” aldus trainer Alfred Schreuder. “We zijn schadevrij uit dit duel gekomen.” Voor Owen Wijndal komt de wedstrijd op Anfield waarschijnlijk te vroeg. De linksback is op de weg terug van een enkelblessure. “Hij doet al best veel op de training,” zei Schreuder. “Maar ik denk dat dinsdag te vroeg voor hem komt.”||https://www.parool.nl/sport/ajax-kent-beste-start-in-25-jaar-met-ruime-overwinning-op-heerenveen~be3ac3bf/
2022-09-11||NS en FNV komen tot akkoord over cao: stakingen voorlopig van de baan||Na een lange periode van onderhandelen hebben FNV Spoor en NS zondagochtend vroeg ‘op de valreep’ een cao-resultaat bereikt. De vakbond legt dat voor aan de leden en tot die tijd zijn de aangekondigde acties van de baan, meldt FNV Spoor. NS bevestigt dat. De afgelopen weken op het spoor waren getekend door regionale en nationale stakingen. Personeel was ontevreden over de huidige werkomstandigheden, en eisten onder meer hogere lonen. Belangrijke afspraken voor het nieuwe akkoord zijn onder meer een loonsverhoging van 5 procent met een minimumverhoging van 185 euro per 1 juli 2022, opnieuw een loonsverhoging van 3,45 procent per 1 januari 2023. Ook komt er een eenmalige uitkering van 1000 euro in december 2022, en opnieuw een eenmalige uitkering van 1000 euro in juli 2023. Daarnaast stijgt het minimumloon naar 14 euro per uur, en verdwijnen de jeugdschalen: jongeren verdienen vanaf nu even veel bij de NS als een ouder personeelslid in dezelfde functie. Volgens Wim Eilert van spoorvakbond VVMC betekent dit voorlopige resultaat nog geen definitief einde aan de stakingen op de Nederlandse spoorwegen. “We hebben een aantal mooie resultaten bereikt, maar het is aan de leden of ze dit ook genoeg vinden.” Hij wil zich nog niet uitspreken over wat de leden erover zullen zeggen: “Dat is echt gissen. We hebben een aantal stakingsdagen gehad, en vanwege de resultaten van de onderhandelingen hebben we voor nu de geplande dagen stopgezet. Maar als de leden er niet mee akkoord gaan, gaan we gewoon weer door.” Jerry Piqué van vakbond CNV presenteert een positiever beeld van de onderhandelingen. “Ik kan in ieder geval zeggen dat we zeer content zijn over de resultaten die we hebben bereikt. We zijn gekomen tot een akkoord over goede loonontwikkeling, maar er is ook genoeg aandacht voor andere belangrijke zaken.” Als het aan de CNV ligt, komt er definitief een einde aan de stakingen. “De leden moeten zich nog uitspreken, maar wij gaan het in ieder geval positief presenteren.”||https://www.parool.nl/nederland/ns-en-fnv-komen-tot-akkoord-over-cao-stakingen-voorlopig-van-de-baan~b475de80/
2022-09-11||Muurgedicht Abdelkader Benali laat de transitie van Nieuw-West zien||Het gedicht begint op het hoekhuis aan Opmerkzaam, vlak naast de Sloterplas, met de regel: ‘Ooit stond je hier op weilanden tussen gras en groen en grieten.’ Het tweede vers is te vinden op de flat tussen Langswater en Osdorperweg. Schrijver en dichter Abdelkader Benali (47) schreef het gedicht speciaal voor Nieuw-West en vindt het bijzonder dat zijn woorden vereeuwigd zijn in de buurt waar hij met plezier woont. “Mijn gedicht is nu deel geworden van de wereld. Dat geeft een gevoel van trots en voldoening. Ik ben een schrijver die graag wil dat de literatuur in de openbaarheid is en dat iedereen ervan mee kan genieten. Ook mensen die geen boek kunnen kopen of lenen.” Het initiatief voor de muurgedichten komt van bewoners van buurthuis de Aker die met de themagroep openbare ruimte het stadsdeel aantrekkelijker willen maken. Bewoner Sem van de Pol (43): “De muurgedichten maken de buurt levendiger en vertellen daarnaast de geschiedenis van Nieuw-West. De drie verzen staan voor drie perioden: de tijd dat hier weilanden waren, de jaren tachtig en negentig toen Osdorp wat in verval raakte en de jaren van ontwikkeling die toen volgden, met hoogwaardige nieuwbouw. Wat je nu eigenlijk ziet.” Benali heeft het driedelige gedicht ook met deze historische gedachte geschreven: “Door de naam Nieuw-West lijk het alsof de buurt geen verleden heeft, maar het tegendeel is waar. Het was de plek waar de boeren zaten en de natuur begon. Maar ook de plek waar, als je een misdaad had gepleegd, naartoe werd verbannen. Voor heel veel mensen was Nieuw-West toen het einde van de wereld. Nu is het the best of two worlds: je bent én in het stadse Amsterdam én in het groen.” De zoektocht naar drie geschikte muren ging niet zonder slag of stoot. Op het laatste moment trok woningstichting Rochdale, die aanvankelijk toestemming had gegeven voor een vers op de hoek van de Wolfbrantskerkweg en Tussen Meer, zich terug. Van de Pol: “De daadwerkelijke reden blijft een beetje duister, maar het formele antwoord was dat als het muurgedicht ooit verwijderd zou worden, de muur beschadigd raakt. Maar goed, waarom zou je het willen verwijderen? Ik heb nog gevraagd of het verder onderbouwd kon worden, maar dat was aan dovemansoren gericht.” De reacties van bewoners op de twee geschilderde gedichten zijn gelukkig positief. Joke (51) woont in de buurt van Sloterplas en had het gedicht al opgemerkt. “Ik vind het stukje ‘Jij en ik, en jij en hij, en zij en hun, en hen en wij en alles ertussenin’ het mooiste. Juist hier in Osdorp is dit een goede uitspraak.” Ook Lieke (22) vindt het een geslaagd project. “Boeken lees ik wel, maar eigenlijk nooit gedichten. Dit staat wel leuk en voegt wat toe aan de wijk.” Benieuwd waar in de stad nog meer straatpoëzie is te vinden? Op straatpoezie.nl vind je een handig overzicht.||https://www.parool.nl/amsterdam/muurgedicht-abdelkader-benali-laat-de-transitie-van-nieuw-west-zien~b297ce2a/
2022-09-11||Taghi Podcast: Hoe Antwerpen overspoeld wordt door jonge Amsterdamse drugscriminelen||Misdaadjournalisten Paul Vugts en Wouter Laumans vertellen in deze aflevering van de Taghi Podcast hoe ‘Amsterdams’ onderwereldgeweld steeds vaker opduikt in Antwerpen. Wouter Laumans: “Het is natuurlijk geen Belgisch probleem, en geen Nederlands probleem, het is een Europees probleem. Of de drugs nu verscheept worden naar Rotterdam, Antwerpen, of Helsinki, voor criminelen maakt een grens niet uit, ze rijden er gewoon overheen. Maar voor de misdaadbestrijding maakt het wel uit. Want wie gaat er achter die jongens aan als ze de grens oversteken?” Werd de drugshandel in Antwerpen vroeger gerund door Nederlands, inmiddels is er een kentering te zien. “Wat opsporingsinstanties zien, is dat de kleine Belgische krabbelaars, die begonnen als uithalers van de containers, promotie hebben gemaakt. Die hebben zich laten uitbetalen in coke en zijn gaan mee-investeren in partijen in die transporten.” De Belgen hebben de corrupte contacten, de Nederlanders - veelal jongens uit Zuidoost - doen uithaalwerk. Dat uithalen is riskant werk, veel jongens eindigen dan ook in de cel. “Het is een soort kanonnenvlees dat wordt ingezet door de onderwereld. En als het allemaal misgaat, zoek het maar uit.” Het milieu is meedogenloos. “Vergis je niet, als er 600 kilo ergens uitmoet, en ze komen met 300 terug, dan zegt zo’n organisatie niet: ‘Dank je wel je hebt er nog 300 weten te redden.’ Nee. ‘Het was 600, waar is de rest.’ Die jongens hebben dan in een keer een enorm grote schuld.”||https://www.parool.nl/nieuws/taghi-podcast-hoe-antwerpen-overspoeld-wordt-door-jonge-amsterdamse-drugscriminelen~b152644a/
2022-09-11||Gedeelde liefde voor het woord (en boterwafeltjes): schrijfsters Nelleke Noordervliet en Nina Polak in de prijzen||Ze werd in 1955 voor het eerst uitgereikt, bij het 75-jarig bestaan van de Koninklijke Nederlandse Uitgeversbond: de Gouden Ganzenveer. De culturele prijs, die jaarlijks wordt toegekend aan iemand voor haar of zijn bijdrage aan de Nederlandse geschreven taal, gaat dit keer naar Nelleke Noordervliet. Zij wordt geprezen als ‘een van de veelzijdigste, stilistisch vaardigste schrijvers in de hedendaagse Nederlandse literatuur’, en is ook zeer actief als bestuurder in de literaire en culturele wereld. Aan Noordervliet (76) de eer de winnaar aan te wijzen van de eerste Jonge Veer, ‘voor jong talent dat zich onderscheidt door een virtuoze omgang met taal, het geschreven woord en/of communicatie met een nieuw en jong publiek’. Want het alarm is al eerder geslagen: Nederlandse jongeren scoren laag, zowel op leesvaardigheid als op leesplezier. Noordervliets keuze viel op Nina Polak, schrijver van fictie, non-fictie en toneelteksten, van wie onlangs de nieuwe roman Buitenleven verscheen. Ze treffen elkaar bij Noordervliet thuis op de Westelijke Eilanden, en vinden elkaar niet alleen in hun gedeelde voorliefde voor boterwafeltjes. En néé (rollende ogen), we gaan het vooral niet hebben over de rel rond de directeur van boekenorganisatie CPNB, die juist bij een campagne om jongeren aan het lezen te krijgen Het bittere kruid van Marga Minco afserveerde . “Ik denk dat je die vraag aan het bestuur moet stellen. Maar natuurlijk is het altijd leuk als er weer een prijs bij komt, zeker voor een jongere schrijver die zich nog niet zo lang manifesteert. Al heb ik wel een beetje bezwaar tegenover dat Gouden en Jonge, want dan wordt goud automatisch oud. Ik zou graag open willen laten dat de winnaar van de Gouden Ganzenveer jonger kan zijn dan de winnaar van de Jonge Veer.” “Ik ken ze niet allemaal, die jonge schrijvers. Dat scheelt natuurlijk. Van sommigen kan ik het werk beoordelen, en hoe ze zich opstellen in de wereld. Om in aanmerking te komen moet je wel aan de weg timmeren, je moet een paar dingen hebben laten zien. En toen kwam Nina meteen naar voren.” Nina Polak: “Hoewel ik aan de oude kant bent, ik ben 36. Maar ik was 35, de leeftijdsgrens, toen ik hoorde dat ik de prijs zou krijgen.” Noordervliet, lachend: “Ja, dat was op het randje.” Polak: “Het is grappig, we zijn eerder gekoppeld in zo’n setting, toen vorig jaar door corona de Boekenweek werd uitgesteld en er filmpjes van schrijversgesprekken werden gemaakt. Toen hebben we samen erg zitten afgeven op social media, misschien wel iets te absoluut.” Polak: “Het gaat al jaren over ontlezing en verschraling, maar daarover ben ik enigszins ambivalent. De vorige keer dat Nelleke en ik elkaar spraken waren we wel heel cultuurpessimistisch, maar er komen ook nieuwe vormen voor in de plaats.” Noordervliet: “Het gaat mij meer om dat geschreven woord dan het gedrukte. Je hebt ook e-books en luisterboeken. Het draait meer om de verbeeldingskracht dan om de drager. De Ganzenveer is van oorsprong een uitgeversprijs, dus ik begrijp dat het daarom zo is geformuleerd, maar uitgevers moeten ook met hun tijd mee. En ik denk dat het verstandig is dat je je ook als schrijver op nieuwe vormen richt. Ik werk nu aan een roman over de Venetiaanse boekdrukkunst, de revoluties die die teweeg heeft gebracht. Maar de verbeeldingskracht vindt steeds weer nieuwe wegen om mensen te bereiken, we moeten niet teveel stilstaan bij het verleden.” “Ik ben heel vereerd, taal en hoe daarmee wordt omgegaan gaat me heel erg aan het hart. En goed kunnen lezen is heel belangrijk voor je plek in de samenleving. Maar ik ben niet superactivistisch ingesteld, je kunt groepen niet mobiliseren. Is het niet wat het altijd is geweest: dat jongeren een inspirerende docent moeten hebben, of een boek dat ze raakt?” Noordervliet: “Het is daarom zo belangrijk dat je docenten eerst zelf enthousiast krijgt in hun opleiding. Het vak Nederlands is een beetje teloorgegaan door die taalbeheersers met hun begrijpend lezen. Ook een belangrijk punt is dat die leerlingen op het vmbo zo laag worden aangeslagen.” Polak: “Ik ben niet per se op de hoogte van Booktok (TikTokfilmpjes over boeken) hier in Nederland, maar als je die circuits ziet en hoe jongeren elkaar aansteken om te gaan lezen – ook al is dat vaak Engelstalig – ben ik weer minder pessimistisch. Er is ook een democratisering gaande, er zijn sites waarop iedereen zelf boeken kan recenseren.” Noordervliet: “Dat is interessant. Als mensen zelf iets willen zeggen over een boek, als een discours op gang komt, is dat wat waard.”||https://www.parool.nl/kunst-media/gedeelde-liefde-voor-het-woord-en-boterwafeltjes-schrijfsters-nelleke-noordervliet-en-nina-polak-in-de-prijzen~b1f8177b/
2022-09-11||Swiatek klopt Jabeur in finale US Open en wint derde grand slam||Voor Swiatek is het haar derde grandslamtitel. Eerder won ze twee keer Roland Garros in Parijs, in 2020 en dit jaar. Op de US Open kwam ze, tot deze editie, nooit verder dan de vierde ronde. Jabeur stond twee maanden geleden voor het eerst in de finale van een grandslam. De 28-jarige Tunesische ging op Wimbledon onderuit tegen de Kazachse Elena Rybakina. Toen verloor ze in drie sets. Jabeur is de eerste Afrikaanse tennisster die in de finale van de US Open stond in het zogenoemde open tijdperk van het professionele tennis sinds 1968. Op Wimbledon had ze die primeur ook. Swiatek leek aanvankelijk op weg naar een eenvoudige zege. De eerste opslagbeurt van Jabeur won ze op ‘love’ en ze liep snel uit naar een voorsprong van 3-0. Jabeur richtte zich daarna even op, maar verloor vervolgens weer drie games op rij. De eerste set duurde slechts een half uur. Ook in de tweede set waren de harde en zuivere slagen van Swiatek Jabeur lang te machtig. Het scoreverloop was tot 3-0 en 4-2 precies hetzelfde als in de eerste set. Jabeur, de mondiale nummer 5, toonde echter vechtlust en wist zich alsnog in de wedstrijd te knokken. Het werd 4-4, waarna Jabeur op de service van Swiatek drie breakkansen onbenut liet. Op 6-5 overleefde Jabeur één wedstrijdpunt. In de tiebreak leek de Tunesische even aan het langste eind te trekken, maar de jonge Swiatek bleef op de belangrijke punten bij de les en sloeg bij haar tweede matchpoint wel toe. Swiatek is de eerste tennisster sinds 2016 die twee grandslamtoernooien in hetzelfde jaar wint.||https://www.parool.nl/nieuws/swiatek-klopt-jabeur-in-finale-us-open-en-wint-derde-grand-slam~b21bcea02/
