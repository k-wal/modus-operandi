2022-09-03||Claim over blote baby op albumhoes Nirvana afgewezen||Volgens de 31-jarige Elden was er sprake van kinderporno. Hij claimde dat hij destijds te jong was om toestemming te geven om naakt op de hoes uit 1991 te staan. Ook stelde Elden dat hij er al zijn hele leven last van heeft. Hij eiste 150.000 dollar schadevergoeding van de band voor de emotionele schade die hij zou hebben opgelopen. De klacht werd in 2021 ingediend. Elden zou een kans hebben gemaakt als hij recent had ontdekt dat hij de baby op de albumhoes is, maar hij wist dat al zeker tien jaar. Het argument dat de zaak niet was verjaard omdat zijn leed tot in zijn volwassenheid voortduurde verwierp de rechter. Hij verbood bovendien een vervolgklacht in te dienen. Advocaten van de nog levende bandleden van Nirvana en van de nabestaanden van zanger Kurt Cobain hadden eerder aangevoerd dat Elden ‘drie decennia heeft geprofiteerd van zijn beroemdheid als de Nirvana-baby’. Elden heeft de afbeelding zelf meermaals nagebootst en bovendien de titel van het album op zijn borst getatoeëerd. Onder de beklaagden waren Nirvana-leden Dave Grohl en Krist Novoselic, Cobains weduwe Courtney Love, een aantal platenlabels en fotograaf Kirk Weddle. ‘We zijn blij dat deze waardeloze zaak snel tot een goed einde is gekomen,’ reageerde een van hun advocaten op de uitspraak.||https://www.parool.nl/kunst-media/claim-over-blote-baby-op-albumhoes-nirvana-afgewezen~b198a4f8/
2022-09-03||Ajax heeft makkelijke middag in Arena tegen SC Cambuur en wint met 4-0||Een jaar geleden ontsnapten de Friezen in de Johan Cruijff Arena aan de dubbele cijfers. Van de zestien spelers die toen voor Ajax in actie kwamen, vertrokken er deze zomer negen. En de duurst verkochte speler van de club, Antony, deed niet eens mee. Al snel werd duidelijk dat het getransformeerde Ajax, waar de deze week aangetrokken Lucas Ocampos en Florian Grillitsch op de bank begonnen, Cambuur niet weer op negen tegengoals ging trakteren. Met vier goals draaide Ajax zich na een onrustige week warm voor de CL-aftrap tegen Rangers FC. In tegenstelling tot vorig jaar liet Cambuur-coach Henk de Jong de defensieve stellingen innemen. Dat werkte in het eerste half uur, waarin de bezoekers zich in de drukke trechter vrij simpel staande hielden. Sterker nog, in die fase was de grootste kans ook voor Cambuur. Michael Breij schoot de bal rakelings over. Ajax dwong de openingstreffer alsnog af in de eerste helft, toen Steven Berghuis bij de achterlijn werd gevonden en zijn passje voor het doel werd binnen gefriemeld door Bergwijn. Vijf minuten later besliste de topscorer de wedstrijd meteen, toen hij besloot het eens van 25 meter verder te proberen en de bal kiezelhard en halfhoog in de hoek vuurde: 2-0. Het vizier kon daarmee vast op woensdag. Trainer Alfred Schreuder verving Brian Brobbey en Edson Álvarez voor Mohammed Kudus en Kenneth Taylor. Laatstgenoemde begon voor het eerst dit seizoen op de bank. De vervangen Álvarez en ingevallen Kudus lieten eerder deze week vanwege een vertrekwens nog een training schieten. Van teleurstelling was in hun spel weinig te merken. Met dank aan de invallers ook, beleefde Ajax een simpele tweede helft. Zo zag Taylor zijn eerste poging via de kuit van Devyne Rensch in de verre hoek ploffen (3-0) en stond Kudus aan het eind van een fraaie aanval met diezelfde Rensch en een andere uitblinker, Calvin Bassey: 4-0. Meer goals kreeg het publiek in de Arena niet voorgeschoteld. Wel maakten de Ajax-fans voor het eerst kennis met de van Sevilla gehuurde Lucas Ocampos, die is gehaald als vervanger van Antony. Met de Argentijn, en ook de Mexicaan Jorge Sánchez en Portugees Francisco Conceição als invallers haalde Ajax voor het eerst in twintig jaar de maximale score uit de eerste vijf eredivisieduels.||https://www.parool.nl/sport/ajax-heeft-makkelijke-middag-in-arena-tegen-sc-cambuur-en-wint-met-4-0~b365e2ca/
2022-09-03||Duizenden Russen bewijzen Gorbatsjov laatste eer in Moskou||De uitvaart was een sobere plechtigheid. Een militair orkest speelde het Russische volkslied en er klonken saluutschoten. Gorbatsjovs dochter Irina, in het zwart gekleed, nam condoleances in ontvangst. Dmitri Moeratov, hoofdredacteur van de door Gorbatsjov mogelijk gemaakte onafhankelijke krant Novaja Gazeta, leidde de stoet. Eerder op de dag liep een lange rij mensen langs de kist in het Huis van de Vakbonden (Dom Sojoez), niet ver van het Kremlin. Gorbatsjov, door veel landgenoten beschouwd als de man die de Sovjet-Unie ten grave droeg, kreeg geen staatsbegrafenis. Door de oorlog in Oekraïne ontbraken buitenlandse hoogwaardigheidsbekleders. Als reactie op de opgelegde sancties hebben veel westerse leiders een inreisverbod gekregen. Onder meer de Verenigde Staten en Duitsland lieten zich vertegenwoordigen door hun ambassadeur in Moskou. Uit de Europese Unie was alleen de Hongaarse regeringsleider Victor Orbán aanwezig. Uit Rusland namen voormalig president Dmitri Medvedev en de liberale oppositieleider Grigori Javlinski afscheid van Gorbatsjov. Poetin, van wie gezegd werd dat hij een dienstreis maakte naar Kaliningrad, had Gorbatsjov donderdag al de laatste eer bewezen. Hij was op zaterdag niet aanwezig.||https://www.parool.nl/wereld/duizenden-russen-bewijzen-gorbatsjov-laatste-eer-in-moskou~bfdca6a1a/
2022-09-03||Verstappen pakt opnieuw poleposition op Zandvoort||Verstappen heeft zondag de beste startpositie op het circuit van Zandvoort. In 1.10,342 hield hij nipt de Ferrari-coureurs Charles Leclerc en Carlos Sainz van pole. De vrijdag verliep stroef, met een uitvalbeurt in de eerste vrije training. Zaterdagochtend verliep de laatste oefensessie beter. Verstappen meldde toen al dat hij het gevoel had nog een beetje achter de concurrentie aan te jagen. “We gaan het proberen. We weten dat we op een baan met veel downforce niet op ons sterkst zijn, maar we doen ons best,” vertelde hij voor de kwalificatie. Tijdens de kwalificatie wipte hij steeds met één run comfortabel door de eerste twee sessies, maar moest hij hard werken om in de slotsessie met twee runs de concurrentie van zich af te schudden. Met minimaal verschil pakte Verstappen zijn vierde pole van het seizoen, op een ideaal moment. “Simply lovely. Wat fijn om zo te verbeteren na gisteren,” jubelde de Nederlander, met een voorsprong van bijna 100 punten in het wereldkampioenschap. De kwalificatie, die in de tweede sessie even stillag in verband met een oranje rookpot op het asfalt (de FIA zette de dader per direct buiten de circuitpoorten) en duiven op de baan, was razend spannend, met juichend thuispubliek op de banken. “Ongelofelijk mooi dit, een kwalificatierondje hier is insane,” meldde Verstappen tegenover interviewer Giedo van der Garde. “Ongelofelijk gaaf om zoveel oranje te zien en de steun te voelen. Dankjewel.” Leclerc kwam dichtbij poleposition. De Monegask toonde zich een sterke verliezer. “Heel close, maar Max deed een geweldig goede job. Morgen is de race, ik denk dat het dan ook weer spannend wordt met Red Bull. Het lijkt er in ieder geval op dat we een stuk sterker zijn dan vorige week, in Spa.”||https://www.parool.nl/sport/verstappen-pakt-opnieuw-poleposition-op-zandvoort~bd5e6659/
2022-09-03||Ajax met Davy Klaassen tegen Cambuur, Kenneth Taylor en aanwinsten op bank||Davy Klaassen keert terug in de basisformatie van Ajax. Kenneth Taylor start op de bank, net als de aanwinsten Lucas Ocampos, Florian Grillitsch en Ahmetcan Kaplan. Ajax begint met Edson Álvarez. De Mexicaanse middenvelder kreeg deze week van de clubleiding geen toestemming voor een transfer naar Chelsea. Álvarez was daar zo teleurgesteld over dat hij een training oversloeg. Trainer Alfred Schreuder begreep dat het hoofd van Álvarez donderdag even niet naar trainen stond. “Bij Alvarez speelden er dingen op de laatste dag van de transferperiode, dan is het logisch dat er iets gebeurt bij zo’n jongen,” aldus de coach. “We hebben toen afgesproken dat hij niet zou meetrainen. Vrijdag liet hij weer zien dat hij nog graag voor Ajax speelt.” Bij FC Cambuur maakt Daniel van Kaam zijn basisdebuut. De scheidsrechter van vanmiddag is Joey Kooij. Het is de eerste keer dat de schoonzoon van Frank de Boer een wedstrijd van de Amsterdammers fluit.||https://www.parool.nl/sport/ajax-met-davy-klaassen-tegen-cambuur-kenneth-taylor-en-aanwinsten-op-bank~bfdc8f00/
2022-09-03||De indrukwekkende tenniscarrière van Serena Williams in 15 foto’s||||https://www.parool.nl/sport/de-indrukwekkende-tenniscarriere-van-serena-williams-in-15-foto-s~b1d6f724/
2022-09-03||Geen compensatie voor spaarders die geen bezwaar maakten tegen taks||Het kabinet hoeft deze mensen ook niet te compenseren voor de te hoge belasting die zij over hun spaargeld hebben betaald, oordeelde de Hoge Raad in mei dit jaar. Dit in tegenstelling tot spaarders die wel bezwaar maakten tegen de spaartaks; de wijze waarop de Belastingdienst de zogeheten vermogensrendementsheffing heft. Op verzoek van de politiek heeft staatssecretaris Marnix van Rij (Financiën) de afgelopen tijd gekeken of ook de niet-bezwaarmakers voor compensatie in aanmerking konden komen. Van Rij temperde bij voorbaat al wel de verwachtingen. Nu is duidelijk dat die compensatie niet doorgaat. Via de spaartaks wordt het rendement op kapitaal belast. De Belastingdienst ging daarbij uit van een fictief rendement, wat nadelig uitpakt voor mensen met relatief weinig spaargeld of weinig beleggingen. Zij moesten belasting betalen over een rendement dat ze niet hebben behaald.||https://www.parool.nl/nederland/geen-compensatie-voor-spaarders-die-geen-bezwaar-maakten-tegen-taks~b54a53f2/
2022-09-03||Kamerlid stelt kritische vragen over ‘lichte’ gevangenis van Taghi’s rechterhand Naoufal F.||Naoufal ‘Noffel’ F. kreeg levenslang voor het aansturen van de moordaanslagen op de Amsterdamse crimineel Peter ‘Pjotr’ R. en Iraniër ‘Ali Motamed’, allebei eind 2015. F. kreeg eerder al tbs met dwangverpleging opgelegd vanwege grof geweld, en geldt als een kopstuk in het Amsterdamse criminele milieu. De opsporingsdiensten zien hem als een levensgevaarlijke sleutelspeler die in de periode voor zijn arrestatie, in 2017 in Dublin, een belangrijk contact was van onder anderen Ridouan Taghi. Justitie ziet sterke aanwijzingen dat Taghi vanuit de Extra Beveiligde Inrichting (EBI) in Vught in staat was − en mogelijk nog steeds is − om met de buitenwereld te communiceren. In elk geval had hij van maart 2021 tot oktober 2021 een open, ongecontroleerde communicatielijn met de buitenwereld via zijn neef en advocaat Youssef Taghi. Via hem beraamde hij volgens justitie onder meer een extreem gewelddadige uitbraakpoging en geweld tegen EBI-medewerkers. Tegen Youssef Taghi loopt daarover een veelbesproken strafzaak. VVD-Kamerlid Ulysse Ellian is nu zeer bezorgd over de mogelijkheid dat ‘Noffel’ F., vermoede handlanger van Taghi, weer de kans krijgt aanslagen te beramen doordat hij in steeds lichtere gevangenisregimes wordt geplaatst. Na zijn arrestatie in een appartement van de beruchte Ierse Kinahanclan werd Naoufal F. in de EBI geplaatst. Vervolgens werd hij overgeplaatst naar de toen nieuwe Afdeling Intensief Toezicht (AIT) van de gevangenis in Leeuwarden. Dergelijke afdelingen gelden als ‘EBI-light’, maar gedetineerden staan er alsnog onder streng toezicht. Recentelijk is F. overgeplaatst naar de gevangenis in Arnhem, onder weer een lichter regime. Over de veiligheid van Kamerlid Ellian worden inmiddels vragen gesteld. Hij stelt namelijk kritische vragen over de penitentiaire inrichtingen van waaruit gevangenen zoals Taghi cum suis hun criminele handelen kunnen voortzetten, zoals nu aan minister Franc Weerwind van Rechtsbescherming, verantwoordelijk voor gevangenissen. ‘Waarom zit Naoufal F. niet meer in de Afdeling Intensief Toezicht, of is hij in de categorie “extreem” geplaatst?’ vraagt Ellian. ‘Waarom zitten gedetineerden die een leidinggevende rol hebben of hadden binnen een crimineel samenwerkingsverband, niet ten minste in een AIT?’ Ellian vreest dat F. nu in een relatief licht detentieregime verblijft en veelvuldig contact kan hebben met medegedetineerden. Ellians slotvraag aan Weerwind: ‘Wat gaat u doen om te realiseren dat kopstukken uit criminele samenwerkingsverbanden, zoals dat van Ridouan Taghi, onder volledig toezicht staan tijdens detentie en voortgezet crimineel handelen vanuit detentie onder geen beding mogelijk is?’||https://www.parool.nl/amsterdam/kamerlid-stelt-kritische-vragen-over-lichte-gevangenis-van-taghi-s-rechterhand-naoufal-f~b60885a3/
2022-09-03||Treinverkeer naar Zandvoort lag half uur stil||Het treinverkeer tussen Amsterdam en Haarlem is zaterdagmiddag korte tijd stilgelegd doordat een bus tegen een spoorviaduct aanreed in Haarlem. Na ongeveer een halfuur werd de brug weer vrijgegeven, meldt ProRail. Vanwege de Formule 1-race die dit weekend plaatsvindt in Zandvoort is ProRail extra alert op het spoortraject richting de kustplaats. Er werden extra mensen ingezet waardoor het probleem snel kon worden opgelost, aldus een woordvoerder. Het traject Amsterdam-Haarlem vormt een belangrijke treinroute naar Zandvoort. Tienduizenden Formule 1-fans reizen dit weekend naar de kustplaats af vanwege de Grand Prix. Voor zover bekend ondervonden maar weinig mensen hinder van de onderbreking. De meeste racefans waren waarschijnlijk al op het circuit, waar de kwalificaties om 15.00 uur van start gingen. NS zet het hele Formule 1-weekend twaalf treinen in per uur om fans vanuit Haarlem en Amsterdam naar Zandvoort te vervoeren en vice versa . Dit betekent iedere vijf minuten een trein. De bedoeling is daarmee 10.000 reizigers per uur naar de F1 te kunnen brengen. Vrijdag kwamen er ongeveer 95.000 bezoekers op het evenement af. Vorig jaar mocht het evenement met slechts twee derde van het aantal bezoekers doorgaan vanwege de toen geldende coronamaatregelen. Dit jaar zijn alle bezoekers welkom op het circuit. De gemeente Zandvoort zei in aanloop naar het weekend ‘ontspannen’ te zijn en ‘klaar voor het feest.’||https://www.parool.nl/nieuws/treinverkeer-naar-zandvoort-lag-half-uur-stil~bfcf062d/
2022-09-03||Williams vecht tot de laatste snik, maar zegt vaarwel in New York: ‘Het was een mooie rit’||En toen, na 1014 officiële partijen in het enkelspel, sloeg Serena Williams vrijdagavond om 22.22 uur Amerikaanse tijd haar laatste bal. Op het zesde matchpoint van Ajla Tomljanovic moest ze dan toch capituleren. Haar lange, glansrijke carrière eindigde op een zinderende zomeravond in New York. Eerst klonk een ‘ahhh’ na haar forehand-misser, maar dat maakte meteen plaats voor een ovationeel gejuich van de 23.859 uitzinnige fans op de tribune. Toen ze haar racket in haar tas stak, kwam Tina Turners Simply the best uit de speakers. Op de scoreborden stond ‘greatest of all time’. In Amerika geen discussiepunt, maar een feit. Dat was het dan voor Serena Jameka Williams (40). Een kwart eeuw na haar debuut op de US Open vormde Flushing Meadows ook het decor voor het afscheid van The Queen of Queens. Met een laatste pirouette zwaaide Williams, 23-voudig grandslamwinnares, af. Haar vaarwel werd ingeleid door een onvergetelijke afscheidsweek. Want het ging in New York maar over één ding. Er werden honderden speciale T-shirts verkocht, kinderen brachten met witte kraaltjes in hun haar een ode aan hun idool, de groten der aarden spraken lovende woorden over de superster en haar nalatenschap. En het kabaal in het Arthur Ashe Stadium was bij haar vier partijen oorverdovend en onvergelijkbaar met andere historische momenten. “Jullie waren geweldig,” zei Williams in het interview op de baan, na haar ruim een uur durende intense gevecht met de Australische Tomljanovic, die met 7-5, 6-7, 6-1 won. Ze begon direct aan een dankronde. “Bedankt Papa, ik weet dat je kijkt. Bedankt Mama. Daar begon het mee, met mijn ouders, die verdienen alles,” waarna ze het niet droog hield. “Dit zijn tranen van geluk, denk ik.” Om zich vervolgens te richten tot haar zus. “De enige reden dat Serena Williams bestaat, is Venus. Het is een mooie rit geweest. Iedereen die ooit Go Serena heeft geroepen, bedankt.” Of haar goede optreden op de US Open geen reden was om haar beslissing nog eens te heroverwegen? “Zeg nooit, nooit.” Maar alles wees op het definitieve afscheid. Hier had ze naartoe gewerkt. Nog één keer schitteren, letterlijk en figuurlijk, op de US Open. Ze won van Danka Kovinic, van Anett Kontaveit. Het publiek in het grootste tennisstadion ter wereld was zó fanatiek dat de vraag rees wie haar met pensioen kon en durfde te sturen. Tomljanovic hield het hoofd koel en gaat de boeken in als laatste tegenstander van Williams. Ze excuseerde zich daarvoor. “Ik hou net zo veel van Serena als jullie. Ze is de allerbeste ooit, punt. Tennis zal niet meer hetzelfde zijn.” Niet veel later verscheen Williams, waarschijnlijk voor het laatst, in de persconferentiezaal. Ze zei alleen maar positieve dingen te halen uit haar laatste partij. “Ik neem hier alleen maar positieve dingen uit mee. Ik kan het nog. Maar het kostte heel veel werk om terug te komen. Als ik eerder was begonnen, had ik er beter voor gestaan. Dat idee maakt het afscheid iets moeilijker, misschien. Maar ik ben vooral hartstikke blij. Ik weet het niet precies. Het was een geweldige week. Ik heb zo veel liefde ervaren, het was overweldigend en ik ben erg dankbaar. Morgen ga ik uitrusten en tijd doorbrengen met Olympia (haar 5-jarige dochter). Dat wordt karaoke, zeker weten.” Hoe haar toekomst er daarna uit ziet? Dat wist Williams zo kort na haar laatste hoofdstuk nog niet. “Maar de sport heeft me veel gebracht. En via de sport heb ik een hoop andere mensen iets kunnen brengen. Ik kan me geen leven voorstellen zonder tennis. Maar hoe dat eruit gaat zien, geen idee. Ik ben nog steeds superjong, er ligt een mooie toekomst in het verschiet.”||https://www.parool.nl/sport/williams-vecht-tot-de-laatste-snik-maar-zegt-vaarwel-in-new-york-het-was-een-mooie-rit~bbfc1ba1/
2022-09-03||Jurriën Timber blijft koel in transferzomer: ‘Het is de bedoeling dat ik volgend jaar de stap ga maken’||“Door aanvoerders en trainers verkozen worden tot beste speler en grootste talent is denk ik de mooiste individuele prijs die je kan krijgen. Ik hield er geen rekening mee, tot ik de uitnodiging en daarna de nominaties zag. Het voelt bijzonder, want ik ben nog jong, heb pas mijn eerste volledige seizoen bij Ajax gehad en de prijzen gaan vaak niet naar verdedigers.” “Het is niet vanzelf gekomen. Hier zitten vooral veel trainingsuren in. En continu bezig zijn met het verbeteren van mijn spel op mijn positie.” “Dat ik ben verkozen tot beste speler, betekent niet dat ik denk: wegwezen nu. Het maakt me niet automatisch rijp voor een overstap naar een Europese topclub. Ik kijk nu naar in hoeverre mijn plannen zijn uitgekomen en wat ik volgend seizoen wil bereiken en ontwikkelen. Ik noteer mijn doelen. Leg dit jaar de lat wéér hoger, in coaching bijvoorbeeld. Ik ga in november hopelijk mijn eerste WK meemaken. Daarvoor formuleer ik ook doelen.” “Om te zien wat beter kon en moet, kijk ik mijn eigen wedstrijden altijd terug. Maar ik kijk sowieso veel voetbal. Van de week was het lastig kiezen, met mijn maatje Ryan Gravenberch die zijn eerste goal maakte voor Bayern München, een hattrick van Haaland en PSG, die ik ook graag zie spelen. Vroeger keek ik alles; dat lukt niet meer. Maar doordeweeks, na een training thuis op de bank: heerlijk.” “Bij Bayern let ik ook op Sadio Mané, omdat ik weet dat we tegen Senegal moeten op het WK. Toen Liverpool uit de loting voor de Champions League kwam, dacht ik meteen aan Darwin Núñez. In een duel met mij en Andre Onana schakelde hij ons vorig seizoen uit. Je wil daarna snel leren en niet te lang rouwen, ook omdat de wedstrijd tegen Feyenoord al snel volgde. Ik weet nu ook dat zulke momenten erbij horen.” “Ik heb het moment teruggekeken, maar niet vijf keer. Over zoiets moet je praten: met je broers, met de trainers. Vaak weet ik wel snel hoe het beter kan. Tegen zulke topspitsen wil je het laten zien. Voor mij zijn het graadmeters om te zien waar ik sta. Ik wil tegen de top te spelen, maar daarmee zeg ik niet dat ik niet meer leer in de eredivisie. Ook daar haal ik nog veel uit: tegen al die spitsen van 1,90m en de lange ballen de voorbije weken bijvoorbeeld.” “Tegen Erling Haaland spelen vond ik ook leerzaam. Hij is snel, sterk, kan alles. Hij dwingt je continu scherp te zijn. Ik herinner me de redding van Remko Pasveer in de tweede helft tegen Dortmund, toen Haaland wegliep bij mij en Lisandro Martínez.” “Er is veel interesse geweest, ja, van meerdere clubs. Het was een drukke zomer. Mijn broer (tevens zaakwaarnemer) hield me op de hoogte van de clubs die interesse toonden. Het ging niet alleen om Manchester United. Er is een reden waarom ik niet ben vertrokken: omdat ik denk dat ik hier nog genoeg te leren heb en hier op mijn plek ben. Ik heb plannen om hier verder te groeien. De Champions League was niet per se een factor. Het ging meer om mijn gevoel.” “Er zijn ook momenten geweest dat ik dacht: misschien moet ik gaan. Natuurlijk. De ene dag denk je: ik blijf. De andere dag komt er een prachtige kans voorbij waarvan je denkt dat je die eigenlijk niet kan laten gaan. De verleiding van een topclub en topcompetitie is groot. Elke dag denk je wat anders, ook omdat heel veel mensen het erover hebben. Daardoor denk je er zelf ook veel over na.” “Veel dingen die naar buiten kwamen, klopten ook niet, zoals dat de bondscoach me zou hebben afgeraden naar United te gaan. Tijdens de laatste interlandperiode heb ik met Van Gaal gesproken. Hij zei niet: blijf bij Ajax, want als je te weinig minuten maakt, is de kans minder groot dat je op het WK gaat spelen. Hij zei juist, en dat voel ik zelf ook, dat als ik een keuze maak, hij wist dat ik daar ook minuten ging maken. Dat weet je nooit zeker, maar dat zelfvertrouwen heb ik ook.” “De knoop doorhakken om te blijven of te gaan, was wel de moeilijkste keuze uit mijn loopbaan. Ik speel pas twee jaar in het eerste elftal. Zo’n keuze op je 21ste moeten maken, is niet makkelijk. Geld speelde geen seconde een rol. Of er afspraken gemaakt zijn om volgend jaar een transfer te maken? Dat is wel de bedoeling ja, maar je weet nooit hoe het loopt. Maar daar is goed over gesproken.” “Trainingen overslaan als de club dan niet meewerkt, is niet mijn bedoeling. Het is niet de juiste manier, maar ik snap wel dat een speler als Antony weg wil bij zo’n hoog bod. Of je dan niet moet gaan trainen, weet ik niet. Mohammed Kudus zit op de bank. Voor Edson Álvarez is Chelsea een unieke kans. Ik zou dit zelf nooit doen, maar zij zitten in het moment, je weet niet wat ze voelen. Ik denk dat achtergrond ook een rol speelt. Voor hen is Ajax is meer een tussenstap. Ze zijn uit een ander land gekomen om via Ajax naar een grotere club te gaan. Ze voelen zich thuis, maar ze zijn ook weer niet thuis.” “Al met al was dit een heel leerzame transferzomer voor me. Ik heb ook mijn broertje Quinten een transfer naar Feyenoord zien maken. Hij kon mijn teamgenoot weer worden. Daar hoopte ik op, net als mijn moeder, maar je wilt vooral dat hij de keuze maakt die het best voor hem is.” “Dat ik mijn speech op het gala afsloot met dat we nog een WK te winnen hebben, meende ik. Zo staat het hele team erin. We gaan niet die kant op om vierde of vijfde te worden. Je moet erin geloven. Ik vind het mooi tussen al die topverdedigers te staan en met hen te mogen concurreren. We gaan allemaal voor een basisplaats op het WK. Ik hoop straks ook te mogen en te kunnen laten zien dat de interesse deze zomer niet voor niets was.”||https://www.parool.nl/sport/jurrien-timber-blijft-koel-in-transferzomer-het-is-de-bedoeling-dat-ik-volgend-jaar-de-stap-ga-maken~bc86c07b/
2022-09-03||Experts slaan alarm over het grote aantal jonge rokers: ‘Snel actie ondernemen’||In 2018 sprak de overheid met zeventig organisaties de ambitie uit om tot een rookvrije generatie te komen. Door een pakje sigaretten fors duurder te maken en het aantal verkooppunten te verlagen, moet het aantal jonge rokers in 2040 naar nul. Bij volwassen Nederlanders wordt gemikt op terugdringing van het aantal rokers tot 5 procent. Vier jaar na het Nationaal Preventieakkoord is het aantal rokers slechts mondjesmaat geslonken. Nog steeds rookt ruim een vijfde van alle Nederlanders. Onder jongeren van 16 tot 20 jaar is er zelfs een kleine toename, mede door de populariteit van elektronische wegwerpsigaretten, zogenaamde vapers en dampers. Van de jongvolwassenen (in de leeftijd van 20 tot en met 24 jaar) rookt zelfs een op drie. Gezondheidsexperts luiden de noodklok. “Door corona en doordat het vorige kabinet zo lang demissionair was, is er afgelopen twee jaar te weinig gebeurd,” zegt hoogleraar tabaksontmoediging Marc Willemsen. “Zichtbaarheid is cruciaal bij antirookmaatregelen. Dat geeft rokers een prikkel tot stoppen.” De Hartstichting, KWF Kankerbestrijding en het Longfonds manen het kabinet tot spoed. De drie instanties beklemtonen dat diverse antirookmaatregelen op de lange baan zijn geschoven. “Zo ging een geplande accijnsverhoging van 1 euro dit jaar niet door en is het verbod op smaakjes bij e-sigaretten onlangs uitgesteld,” zegt Arjan de Boer, woordvoerder van KWF Kankerbestrijding. Sigaretten moeten jaarlijks minstens 10 procent duurder worden, vinden de gezondheidsfondsen. Ze krijgen bijval van longarts en antirookactiviste Wanda de Kanter. “Een structurele prijsverhoging van sigaretten is bewezen een van de effectiefste manieren om het roken terug te dringen.” Haast is geboden, stelt De Kanter. “Wegwerp-e-sigaretten zijn enorm populair. Op schoolpleinen staat iedereen te vapen. Fabrikanten proberen telkens weer iets nieuws te introduceren om jonge generaties verslaafd te krijgen.” De longarts pleit voor een vergunningstelsel, waarbij tabaksverkooppunten nabij scholen verboden kunnen worden. Ook moet er een wettelijk lobbyverbod komen voor de tabaksindustrie. Het wachten is op het kabinet. Staatssecretaris Maarten van Ooijen (Volksgezondheid) beloofde zijn plannen voor de zomer naar de Tweede Kamer te sturen. In juni werd dat uitgesteld. Volgens Van Ooijens woordvoerder is er nog geen concrete datum, maar zal de bewindsman op korte termijn een brief naar de Tweede Kamerbrief sturen.||https://www.parool.nl/nederland/experts-slaan-alarm-over-het-grote-aantal-jonge-rokers-snel-actie-ondernemen~b9b8fb90/
2022-09-03||Berlijn in het donker en in de kou: ‘In crisistijd moet men leren Umdenken’||Als de schemering in Berlijn valt, gaat een van de meest iconische gebouwen van de Duitse hoofdstad geleidelijk op in het donkere decor. Alleen de klok van de Gedächtniskirche springt er nog uit. De Berlijnse kerkruïne wordt net als tweehonderd andere historische gebouwen en bezienswaardigheden ’s avonds nauwelijks meer verlicht. “Ik vind de energiebesparende maatregelen een goede zaak,” reageert Christoph Spanier. De Duitser organiseert op donderdagmiddag een publieksevenement voor de Nikewinkel aan de verderop gelegen Tauentzienstrasse, in het verlengde van de beroemde Kurfürstendamm. “Het gasverbruik moet immers omlaag.” Sinds 1 september mogen winkels in Duitsland hun deuren overdag niet langer openhouden. De kantoorthermostaat mag niet hoger dan 19 graden worden gezet, grote zalen, foyers en vloeren in publieke gebouwen blijven onverwarmd – behalve in ziekenhuizen, scholen en de kinderopvang. De maatregelen zijn landelijk van kracht voor minstens zes maanden. Het ’s avonds niet meer verlichten van gebouwen werd al in juni ingevoerd. De meeste Duitsers hebben begrip voor het rigoureuze besluit waarmee de bondsregering en deelstaten dit jaar 2 tot 2,5 procent gas hopen te besparen. Toch klinkt er ook kritiek. Dennis, winkelmedewerker bij schoenenwinkel Snipes, vindt dat de regering het onheil over zichzelf heeft afgeroepen. “De Energiewende, de transitie naar hernieuwbare energie, is al ruim tien jaar bezig. Duitsland had veel eerder moeten stoppen met Russisch gas, maar wachtte totdat het door de oorlog in Oekraïne niet anders meer kon,” klaagt de dertiger. De Duitse branchevereniging voor winkeliers HDE is vooral kritisch op het effect van de maatregelen. “Met etalageverlichting zorgen we vooral ’s nachts voor veiligheid en sociale verantwoordelijkheid in steden,” aldus voorzitter Stefan Genth in Duitse media. Silke, een Berlijnse vijftiger die samen met haar dochter aan het winkelen is, zegt zich overdag wel veilig te voelen in de mensenmenigte die van de Gedächtniskirche richting de Tauentzienstrassee wandelt. “Maar als de lichten ’s avonds helemaal uit zijn, wil ik hier niet zijn. Er lopen dan heel wat ongure types rond.” Op een kleine kermis voor de Gedächtniskirche draait een geblondeerde vrouw, die niet met haar naam in de krant wil, bij Roden’s BBQ een paar braadworsten om. “Het probleem is dat mensen bepaalde zaken niet accepteren,” zegt ze breed glimlachend. “In crisistijd moet men leren Umdenken.”||https://www.parool.nl/wereld/berlijn-in-het-donker-en-in-de-kou-in-crisistijd-moet-men-leren-umdenken~bd2e1827/
2022-09-03||Kabinet zet moeizaam stappen vooruit in een land vol crises ||Zo vlak voor de start van het parlementaire seizoen, dinsdag, is de stemming somber in Den Haag. De boerenprotesten en de stikstofcrisis, de ongekende welvaartsval door de oorlog in Oekraïne, het asielinfarct: het zijn allemaal hoofdpijndossiers, en ze kunnen dit najaar stuk voor stuk exploderen. En dan heerst er in de politiek ook nog een diep wantrouwen jegens de politiek, ziet het Sociaal en Cultureel Planbureau (SCP), en anders dan voorheen ‘combineren mensen de frustraties en zorgen tot één eenduidig, negatief verhaal’. Dat het oude kabinet een doorstart maakte en nu worstelt met herstelwerk van de eigen erfenis (kinderopvangtoeslagen, Groninger gas), wordt de coalitiepartijen kwalijk genomen. Veel van de woede richt zich op de voorman van de coalitie, minister-president Mark Rutte. De langstzittende premier van Nederland is voor de anderen ‘het stuk rood vlees’ geworden waar hij in debatten vroeger gekscherend over sprak. Zodra de premier in beeld komt, stijgen de bloeddruk en het chagrijn. Een spoorboekje voor een uitweg uit die vertrouwenscrisis heeft niemand, maar politieke apathie en nieuwe verkiezingen zijn in elk geval niet het antwoord, vinden betrokkenen. “Dat SCP-rapport moeten we ons aantrekken. We hebben grote problemen rond koopkracht, stikstof, migratie,” zegt CDA-leider Wopke Hoekstra, die zelf de politieke verhoudingen onder druk zette met gemorrel aan de stikstofdeadline. Volgens zijn partijgenoot Hugo de Jonge (minister voor Wonen) zit er niks anders op dan ‘de mouwen opstropen’. “We moeten alles doen wat in ons vermogen ligt om de zorgen en onzekerheden te verhelpen, maar het is taai.” Dat de crises inmiddels zo heftig zijn, heeft echter ook een voordeel. De torenhoge inflatie raakt de bestaanszekerheid van iedereen in het land, en dat ontdoet veel discussies van de ideologische lading, waardoor de politieke onderhandelingen juist soepeler verlopen. Vandaar dat in een marathonsessie op het ministerie van Financiën woensdagochtend tot een ‘ongekend groot koopkrachtpakket’ werd besloten, met forse extra belasting op vermogen, bedrijfs- en energiewinsten en een – in de ogen van de architecten – royale compensatie voor mensen met lagere inkomens. Een klassiek compromis, oordelen de makers, met de VVD die pijn neemt bij hogere lasten voor vermogenden en D66 dat akkoord gaat met de verlengde accijnsverlaging. Maar elkaar iets gunnen blijft lastig, en een oppositie-Kamerlid merkt hoe ook het ‘informele circuit’ nog eens opdroogt. “Vroeger kwamen ministers of hun assistenten wel langs, ze belden: hoe gaan we dit dossier aanpakken? Dat was het positieve aspect van de achterkamertjespolitiek.” De coalitiekopstukken zien wel heel voorzichtig het begin ontstaan van het ‘nieuwe elan’ dat voor de start van deze coalitie werd beloofd. Neem afgelopen week. De boze boeren staan niet meer op de snelweg, maar zitten plotseling alsnog aan de gesprekstafel bij Remkes. Bij het asielinfarct is een eerste stap gezet met een plan, al gist onvrede daarover binnen de achterbannen. En het koopkrachtpakket ligt er nu ook. “De linkse oppositie roept natuurlijk dat het niet genoeg is, maar ik ben toch hoopvol,” zegt een hooggeplaatste coalitiebron. “Dit pakket laat zien dat we als coalitie met maatregelen komen die mensen echt gaan helpen.” En dan kan het vertrouwen ook weer toenemen bij burgers. Het aantal mensen dat de regering vertrouwt, is laag: het schommelt nu rond de 50 procent. Maar sinds 2008 dook dat percentage al veel vaker – en dieper – onder die 50 procent – om daarna weer op te veren. “Vertrouwen laat zich niet herstellen via bezweringsformules,” zegt CDA-minister Hugo de Jonge. “Dat moet je verdienen. Door aan de slag te gaan.”||https://www.parool.nl/nederland/kabinet-zet-moeizaam-stappen-vooruit-in-een-land-vol-crises~bfa5bd55/
2022-09-03||Rammstein en Einstürzende Neubauten, samengebald in één vrouw||Jan Martens maakte vorig jaar veel indruk met het complexe groepswerk Any attempt will end in crushed bodies and shattered bones. Hierin was een prominente plaats weggelegd voor Henryk Górecki’s stuiterende Concert voor klavecimbel en strijkers (1980). In de voorbereidingsfase stuitte Martens op het oeuvre van de klaveciniste voor wie Gorécki zijn werk schreef, de Poolse Elisabeth Chojnacka (1939 - 2017). De choreograaf raakte gefascineerd door het levensverhaal van deze eigenzinnige musicus. Zozeer zelfs dat hij besloot een danssolo aan haar te wijden. In het door Martens zelf uitgevoerde Elisabeth gets her way brengt hij zijn bewondering voor de klaviervirtuoos overtuigend over op de kijker. In een afwisseling van documentair filmmateriaal en gedanste scènes ontvouwt zich een boeiend relaas dat zich misschien het beste laat omschrijven als een ‘dansumentaire’. In de archiefbeelden leren we Chojnacka kennen als een begenadigd muzikante die in de woelige jaren zestig haar barokrepertoire wilde uitbreiden met moderne muziek. Haar bijnaam ‘leeuw met rode manen’ ontleende ze niet alleen aan haar flamboyante rode krullenbos, maar ook aan de manier waarop ze haar instrument leek aan te vallen. Als je Chojnacka ziet spelen, rauw en geconcentreerd, krijg je bijna medelijden met haar instrument. Het klinkt af en toe als punk-metal: Rammstein en Einstürzende Neubauten samengebald in één vrouw. Terwijl Martens de filmfragmenten voor zichzelf laat spreken reageert hij in de gedanste scènes op het spel van Chojnacka, in composities van Michael Nyman, Stephen Montague, György Ligeti en een anonieme componist uit de zestiende eeuw. Nu eens gehuld in een panterlegging met een barokke bloes, dan weer dansend in een gedeconstrueerde tangojurk, laat Martens de muziek – en vooral het ritme – simpelweg binnenkomen. Zijn choreografische antwoord komt heel primair over, nieuwsgierig en verwonderd. Daarmee geeft hij de toeschouwer alle ruimte om samen met hem betoverd te worden door het fenomeen Elisabeth Chojnacka.||https://www.parool.nl/kunst-media/rammstein-en-einsturzende-neubauten-samengebald-in-een-vrouw~b13b44c3/
2022-09-03||Een jaar van je leven: opgesloten zitten voor een miljoen euro||Het erf van de verbouwde boerderij in de Hollandse polder oogt in de volle zon best aanlokkelijk. Op een basketbalveldje mikken productiemedewerkers – de deelnemers zijn deze middag nog niet ingetrokken – de bal vooral naast de ring. Vooral de in de schaduw gelegen jacuzzi ziet er uitnodigend uit. Maar vergis je niet, waarschuwt uitvoerend producent Martijn de Bruijn. “Dat bubbelbad ziet er luxueuzer uit dan het is. Je kunt niet zomaar de stekker in een stopcontact steken. Hij is houtgestookt. Als je erin wil, zul je zelf aan de slag moeten.” Spartaans is de behuizing van de 40 kandidaten van het nieuwe Een jaar van je leven niet meteen, maar een vakantiebestemming is anders. De Bruijn laat de slaapzalen zien: tien kandidaten slapen hier vanaf deze week in vijf stapelbedden per kamer. Via de tot woonkamer verbouwde loods – picknickbanken, een open haard en verschillende fitnesstoestellen – gaat het naar het kantoor van de manager. Bij de inrichting van de ruimte, waar ooit de boer zijn administratie bijwerkte, past de omschrijving ‘sober maar functioneel’. Vier plastic kamerplanten geven enige huiselijkheid aan een verder vooral naar verse verf geurende werkruimte. Hier huist straks de door de kandidaten gekozen leider van de maand. Die beslist over de uitgaven uit de huishoudpot en doet bestellingen voor voedsel en andere levensmiddelen. Boeken, een Netflixabonnement, internet­verbinding of zelfs maar een spelletje Scrabble ontbreken in de inventaris en zijn in wat SBS afficheert als ‘de langste gameshow ooit’ ook niet te bestellen. Dat deelnemers 365 dagen achtereen van de buiten­wereld worden afgesloten is op zich niet nieuw, wel de combinatie met het vervullen van allerlei opdrachten om te voor­komen dat ze voortijdig naar huis moeten.. Zo is Een jaar van je leven een combinatie van vele realityshows die sinds de oerversie van de soort, Big Brother uit 1999, het scherm haalden. Het programma past onderaan de stamboom met daarin onder meer De Bus, De Gouden Kooi, Expeditie Robinson, House of Talent, Utopia en Temptation Island. “Realityseries waarbij mensen op een afgeschermde plek bij elkaar worden gezet zijn een sterk Nederlands fenomeen,” zegt Jan Teurlings van de Universiteit van Amsterdam, die onderzoek deed naar realitytelevisie. “In andere landen tref je dit soort formats veel minder aan. En als ze er zijn, zijn ze vaak in Nederland gekocht.” Daarvoor is volgens Teurlings een duidelijke reden: “De persoonlijkheid en de visie van John de Mol spelen een grote rol. Bijna alle programma’s komen uit zijn koker. Hij ontdekte daarmee met Big Brother een gat in de markt. En hoewel de culturele resonantie nooit meer zo groot is geweest als toen, blijven die shows blijkbaar winstgevend genoeg.” Big Brother is sinds 1999 uitgezonden in 80 landen. Teurlings verwacht zo’n impact niet van Een jaar van je leven. “Daarvoor is het medialandschap inmiddels te zeer veranderd en gefragmenteerd.” Eerder voorspelt hij ‘niet spectaculaire, maar wel respectabele kijkcijfers’, omdat het genre nog altijd een vaste fanschare heeft. Die zal ook willen weten hoe ver de 40 deelnemers zullen gaan voor het prijzengeld van de show: 1 miljoen euro. Of wat er van die som geld overblijft na aftrek van de kosten die kandidaten maken voor hun levensonderhoud. Want elk bedrag dat wordt uitgegeven aan pakweg shampoo of cola gaat straks in een factor 25 van de prijzenpot af. De vraag die zich opdringt: wie wil daar in hemelsnaam aan meedoen? De Bruijn zegt dat Talpa enkele duizenden aanmeldingen ontving. Na zorgvuldige casting – ‘Je wilt van alles wat hebben’ – en psychologisch onderzoek – ‘We willen weten of iemand zo’n beproeving aan kan’ – bleef onder meer Amsterdammer Tommy-Lee (27) over. De IT’er, die door zijn vader werd vernoemd naar de drummende ex-vriend van Pamela Anderson, belt vanuit zijn appartement, waar hij net zijn koffer heeft ingepakt voor vertrek. De inhoud: 23 kilo aan kleren. “Voor alle seizoenen. Iets anders mochten we niet meenemen.” Tommy-Lee vertelt een drievoudige motivatie voor zijn deelname te hebben. Enerzijds het geld, waarmee hij zijn alleenstaande moeder ‘financiële onafhankelijkheid’ wil bezorgen. Maar hij heeft ook persoonlijke ambities: “Als het me door de bekendheid van dit programma lukt een grotere following op social media te creëren, kan dat een verdienmodel zijn. Ik hoop interessant te worden voor adverteerders.” Een laatste voordeel van zijn opsluiting zonder mobiele telefoon: “Ik kan even een tijdje uit de fast lane van het leven. Dat lijkt me best fijn.” Tommy-Lee zegde zijn huidige baan op voor zijn deelname, maar bedong wel terugkeergarantie voor als die is geëindigd. Als het aan hem ligt, maakt hij daar pas op zijn vroegst over een jaar gebruik van. Talpa betaalt ondertussen de vaste lasten van zijn appartement door. Tommy-Lee woonde voor zijn werk al drie jaar in Kuala Lumpur. Een ervaring die hem van pas komt, verwacht hij. “Daar was het eerste jaar ook lastig door de nieuwe cultuur en de nieuwe mensen, maar ik heb het gered. Ik ben niet zo moeilijk in groepen. Discussie en ruzies zal ik, zeker in het begin, uit de weg gaan.” Dat die conflicten zullen ontstaan, is zeker, aldus wetenschapper Teurlings. “Dat is de eenvoudige logica achter deze programma’s: conflict scoort. Kijken naar 40 mensen die genoegzaam naast elkaar aan tafel zitten wordt al snel saai. Tijdens de casting wordt secuur gezocht naar uitgesproken karakters. De vraag is: waar zit de mogelijke conflictstof?’’ Volgens De Bruijn wordt er niet op ruzie gestuurd, maar zijn ‘discussies onvermijdelijk onderdeel van het format’. Een circuit van 75 camera’s registreert straks alle bewegingen van de kandidaten. Die zijn behalve in de dagelijkse tv-uitzending te volgen op twee verschillende livestreams die 24 uur per dag lopen. Privacy is er nergens, beaamt De Bruijn. “Maar dat weet je als je meedoet aan een programma als dit.” Niettemin zal niet al het materiaal worden gebruikt. “We houden het netjes.” Een jaar van je leven. Kick-off zondag 21.30 uur op SBS6. Daarna elke werkdag 18.20 uur. Livestreams via Videoland||https://www.parool.nl/kunst-media/een-jaar-van-je-leven-opgesloten-zitten-voor-een-miljoen-euro~b17188bd/
2022-09-03||Gebruik privéjets neemt toe: ‘Twaalf flessen champagne aan boord, is dat excentriek?’||“Een betere manier van reizen bestaat niet,” zegt Wesley Adema tegen zijn volgers op Instagram, terwijl hij tevreden wegzakt in een witleren fauteuil. Hij is zojuist met zijn gezin vanaf Lelystad Airport opgestegen op weg naar Alicante. In een privéjet, iets wat al heel lang op zijn ‘bucketlist’ stond. “Je werkt hard, verdient veel, dan mag je jezelf af en toe wel verwennen,” zegt Adema vanaf zijn vakantieadres in Spanje, waar hij ook vastgoed verhandelt. “Ik had al vier Transaviatickets, maar had de dagen voor vertrek een hoop aan m’n hoofd en zag op tegen dat gedoe op het vliegveld. Dus heb ik een dag van tevoren een vriend gebeld die jetbroker is, om hem te vragen of hij iets voor me kon regelen. Hij had nog een toestel dat terug moest naar Málaga, dat kon wel langs Alicante vliegen voor een mooi prijsje. Hoeveel? Nog steeds veel te veel, laten we het daarop houden.” Adema is niet de enige die de gemakken van het privévliegen heeft ontdekt. De afgelopen maanden nam het aantal vluchten van privétoestellen met een derde toe ten opzichte van het niveau van vóór de coronacrisis. Het raakt op sommige luchthavens zo vol dat een week van tevoren gereserveerd dient te worden, in plaats van op de dag van vertrek. Londen registreerde alleen in juli al twaalfduizend vluchten in privévliegtuigen. De grootste toename was op de luchthavens van Napels, Berlijn en Schiphol, bleek uit gegevens die de European Business Aviation Association deze week wereldkundig maakte. Tegelijkertijd ligt de branche onder vuur. Milieuorganisaties hebben de privéluchtvaart al langer op de korrel vanwege de uitstoot, en in Frankrijk wil de regering vluchten in privéjets aan banden leggen. Zo zouden er strenge richtlijnen moeten komen voor het gebruik van kleine jets als op dat traject ook lijnvluchten of treinen beschikbaar zijn. Het weerhoudt de rijken er niet van om met kleine en van alle luxe voorziene toestellen het luchtruim te doorkruisen. De toegenomen populariteit kent twee voor de hand liggende verklaringen. Allereerst het coronavirus, waardoor het vooruitzicht om urenlang met honderden mensen opeengepakt in een kleine ruimte te zitten nog minder aantrekkelijk werd dan het al was. En dan is er ook de chaos die de afgelopen maanden uitbrak op Europese luchthavens. De wachttijden en uitval van vluchten hebben van de burgerluchtvaart een onaangename en onzekere vorm van reizen gemaakt. Hier plukt de branche van privéjets de vruchten van. “We zien de vraag enorm toenemen,” zegt Roderick Buijs, directeur van privémaatschappij Exxaero. “Voorheen groeide onze omzet jaarlijks met zo’n 15 procent, nu zitten we op 35 procent.” Exxaero heeft een vloot van twee toestellen en beheert daarnaast elf jets, die voornamelijk in het bezit zijn van bedrijven. Als deze niet gebruikt worden door de eigenaren, zijn ze te huur: het is voor een vliegtuig niet goed om te lang aan de grond te staan. Exxaero bedient het ‘topsegment,’ zoals dat heet. Ceo’s, topsporters, dj’s en de überrijken. Het gaat om zowel zakelijke reizen als om vakanties en citytrips. Zijn bedrijf voorziet in een behoefte, zegt Buijs. “Binnen Europa bestaat de businessclass eigenlijk niet meer. Je kunt wat extra beenruimte krijgen, maar dat is het dan wel. Bovendien brengt vliegen met een lijndienst risico’s met zich mee die mensen in het topmanagement zich niet kunnen of willen veroorloven: naast besmet worden met corona is het met de chaos op luchthavens steeds vaker de vraag of je überhaupt je bestemming op tijd bereikt. Privévliegen is dan een efficiënte manier van reizen. Je kunt ‘s ochtends vroeg vertrekken voor een vergadering in Genève en ‘s avonds weer thuis bij moeder de vrouw aan de aardappelen zitten. En tijdens het reizen kun je gewoon blijven werken, waarbij privacy gegarandeerd is.” Dat het gebruik van een privévliegtuig goedkoop is, zul je niemand horen zeggen. Ook Stephan van den Hurk van privéjetmaatschappij Global Aviation niet. “Een weekend op en neer naar Ibiza kost zo 25.000 euro. Vlieg je intercontinentaal, bijvoorbeeld naar New York, reken dan maar op een ton. Maar er zijn nu eenmaal een hoop mensen die zich dat kunnen veroorloven.” Zelf een toestel kopen is al helemaal een kostbare aangelegenheid: nieuwe jets kosten grofweg tussen de 10 en 75 miljoen euro, waarbij klanten rekening moeten houden met een wachttijd van soms wel meer dan drie jaar. Een middelgroot tweedehandsje kost al snel 7 miljoen euro. Daarom kiezen verreweg de meeste mensen voor huur. Van den Hurk: “Wat wij bieden is puur comfort. De klant rijdt naar een aparte terminal op Schiphol-Oost, of een andere luchthaven, daar wordt hij ontvangen door de piloot en een host, vijf minuten later is hij aan boord. Dan vliegt hij direct naar Cannes, waar zijn boot ligt. Met een lijnvlucht zou je eerst naar Nice moeten, om daar een taxi te nemen. Dat duurt allemaal eindeloos, zeker met die toestanden op de vliegvelden van tegenwoordig.” Van den Hurk zit al bijna dertig jaar in het vak, dus staat niet snel te kijken van excentrieke verzoeken. “De meeste Nederlanders zijn tamelijk nuchter. ‘Ik hoef al die ingewikkelde catering niet, doe mij maar een broodje met kaas,’ zeggen sommige klanten. Deze week wilde iemand twaalf flessen champagne aan boord, maar is dat excentriek?” Oké, één voorbeeld dan: onlangs verhuurde Van den Hurk een Boeing business jet – zo’n toestel biedt normaal plaats aan 150 mensen – die compleet is omgebouwd, met slaapkamers en lounge, zodat er nog maar 18 mensen in mee kunnen. “En ze vlogen met z’n achten.” En Buijs herinnert zich een motorsporter (namen van klanten noemt hij niet) die binnen twee weken vanuit Europa naar Japan, Melbourne en Kuala Lumpur moest. “Dat was met lijnvluchten onmogelijk. Met steun van een sponsor heeft hij toen een privéjet gehuurd, daar hing een prijskaartje van 3,5 ton aan.” Omstreden is het allerminst. De Britse milieuorganisatie Transport & Environment berekende dat een passagier die in een toestel met vier tot twintig stoelen vliegt, vijf tot veertien keer meer vervuilt dan iemand die een lijnvlucht neemt, en zelfs vijftig keer meer dan een treinreiziger. Bovendien is vliegen met privéjets in Europa praktisch onbelast, omdat de toestellen buiten het emissiehandelssysteem ETS vallen. Toch vindt Van den Hurk kritiek op zijn branche ‘makkelijk scoren’ en ‘symboolpolitiek’. “De privéluchtvaart aanpakken is een druppel op een gloeiende plaat. Kijk naar het aantal auto’s dat dagelijks in de file staat. Die mensen zouden ook veel beter de trein kunnen nemen, of gaan carpoolen.” Buijs: “Al onze klanten dragen af om hun CO2-uitstoot te compenseren. Het liefst zou ik zien dat we op termijn nog meer compenseren dan we uitstoten, maar dat moet dan wel luchtvaartbreed gebeuren.” De verwachting is dat de vraag naar privéjets voorlopig niet afneemt. Maar Wesley Adema, die minstens twee keer per maand op een neer naar Spanje vliegt, zal gewoon weer tussen het klootjesvolk in een regulier vliegtuig plaats moeten nemen. “Ik ben best vermogend, maar nog niet zo rijk dat ik elke keer een privéjet kan huren. Maar het is wel een vorm van luxe waar je snel aan kan wennen. Sterker nog: ik heb net al geïnformeerd of er voor de terugreis een privévlucht te krijgen is, dan hoef ik met mijn gezinnetje niet dat Transavia-toestel in.”||https://www.parool.nl/nederland/gebruik-privejets-neemt-toe-twaalf-flessen-champagne-aan-boord-is-dat-excentriek~be436e4b/
2022-09-03||Oudezijds Voorburgwal 86||Als stadstekenaar wil de Iraans-Amsterdamse Atousa Bandeh reflecteren op de betekenis van vrijheid in Amsterdam, zowel in het heden als in het verleden. Hoe kun je begrijpen wat vrijheid betekent en wat het is, is een van de vragen waarmee zij zich bezighoudt. Een ander uitgangspunt voor haar werk: wat de definitie van vrijheid ook is, het kan alleen worden begrepen en ervaren op het moment dat het er niet is. Voor deze tekening ging Bandeh op zoek naar momenten in Amsterdam waarop de vrijheid van een bepaalde groep was afgenomen. Een van de belangrijkste periodes waarop dit gebeurde, is de Duitse bezetting tijdens de Tweede Wereldoorlog. Tijdens haar onderzoek naar adressen waar mensen waren onderdoken, stuitte Bandeh op Cobraschilder Eugène Brands, die een aantal jaar was ondergedoken op de Oudezijds Voorburgwal 86-2 en daar tekeningen van het huis heeft gemaakt. Dit is de tweede tekening die Atousa Bandeh Ghiasabadi (Teheran, 1968) heeft gemaakt in opdracht van het Stadsarchief Amsterdam. Als Stadstekenaar 2022 focust zij op het thema ‘vrijheid’.||https://www.parool.nl/kunst-media/oudezijds-voorburgwal-86~b90caf4a/
2022-09-03||Energietoeslag is vaak al op, de geldproblemen blijven: ‘Ik slaap in de woonkamer’||Wat er is gebeurd met de achthonderd euro toeslag voor de hoge energiekosten? “Op-op-op - dat geld is allang op,” zegt Laetitia. Ze zit achter een bord minestronesoep aan een lange tafel in de Elthetokerk in de Javastraat in Oost. Deze middag zijn er enkele tientallen buurtbewoners – mensen die arbeidsongeschikt zijn geraakt, gepensioneerden of mensen in de bijstand naar de kerk gekomen voor een gratis lunch. Wie hier aan de mensen vraagt wat er met de energietoeslag is gebeurd, krijgt vaak hetzelfde antwoord: die is uitgegeven. Vaak aan openstaande rekeningen en schuldeisers: de huur, de zorgverzekeraar, belangrijke dingen. “En ik heb een nieuwe stofzuiger gekocht. Die oude was stuk. Toen ik naar mijn saldo keek, dacht ik: is het geld nú al op?” zegt Laetitia. En de dreun van de jaarafrekening van de energieleverancier moet nog komen. Zo’n 85.000 Amsterdammers hebben eind dit jaar nog recht op 500 euro extra compensatie voor de gierende energieprijzen, maar ook die zal hard nodig zijn. Deze week lekte uit wat het kabinet voor plannen heeft om de razendsnel verminderde koopkracht aan te pakken: er komt 16 miljard euro vrij voor kortingen, belastingverlagingen en hogere toeslagen. Maar dat geld is er pas volgend jaar; voor dit jaar kunnen komt er geen extra verlichting. En ondertussen is het levensonderhoud in augustus wel 13,6 procent duurder dan dezelfde maand in 2021, maakte het CBS woensdag bekend. De thermostaat staat nog niet eens aan, de kou moet nog komen, maar de energietoeslag is in de tussentijd allang gebruikt om de eindjes aan elkaar te knopen, zei Piet van der Lende van de Bijstandsbond eerder deze week in deze krant. “Dan is de energietoeslag op en wat moeten die mensen dan?” Geen idee, zegt Kemal. Hij haalt zijn schouders op. Hij wil buiten zijn verhaal doen, weg uit het gekrakeel van de kerk en anoniem, want hij wil geen gedoe met zijn woningbouwcorporatie en evenmin met zijn energieleverancier. Hij steekt een sigaret op. “Ik ben verslaafd, rook elke dag een pakje. Het kost me 250 euro per maand.” Breek hem de bek niet open over de energierekening. Kemal (65) – een magazijnwerker die vanwege een opeenstapeling van medische klachten is afgekeurd – woont met zijn vrouw en dochter van in de dertig in een kleine driekamerwoning. Hij betaalde altijd 175 euro aan zijn energieleverancier. “Maar ze hebben het verhoogd naar 406 euro. Hoe moet ik dat betalen? Ik krijg 1350 WIA-uitkering.” Hij zucht diep. Na een uur aan de telefoon in de wacht te hebben gestaan – “Weet je wat dàt kost?” – heeft hij het probleem met de energieleverancier besproken. “Toen ik vertelde dat ik het niet kon betalen, zei die medewerker: ‘Ja, maar je hebt toch 800 euro toeslag gekregen’? Maar waar bemoeien ze zich mee? Irritant.” Als het oprechte belangstelling was geweest, en het niet als een terechtwijzing had gevoeld, had Kemal de medewerker uitgelegd dat het geld nodig was om van te leven. “Kijk!” Hij doet zijn mond open en wijst naar een kapotte kies. “Mijn vulling is eruit, maar ik kan de tandarts niet betalen. Ik ben al twee jaar niet geweest.” En nu? “De energieleverancier heeft het maandbedrag verlaagd naar 260 euro per maand.” Of Kemal zich realiseert dat hij bij de eindafrekening honderden euro’s bij moet betalen? “We zullen zien wat er gaat komen.” Esther Dunnink van Buurthulp Oost spreekt veel buurtbewoners over hun problemen, en dus ook over de energierekening. Dat bij veel mensen de energietoeslag op is, verbaast haar niets. “Ik heb ook weleens gehoord dat iemand er met het gezin van uit eten ging.” Onverstandig, zeker. Maar begrijpelijk ook, zegt Dunnink. “Veel mensen hebben nooit geld over, komen altijd tekort, en dan krijgen ze in één keer honderden euro’s gestort. Niet iedereen denkt dan: dat zet ik apart voor later. Het is ook abstract, hè, want wat moet je straks bijbetalen? Niemand die het al weet. En als je wasmachine dan ook nog stuk gaat, is het niet verwonderlijk dat het geld daar naartoe gaat.” Bovendien hebben veel mensen schulden. “Zij denken: als ik die rekening betaal, heb ik in elk geval nu geen problemen meer. Wat er later komt, zien we wel.” Niet iedereen heeft de ruimte in zijn hoofd of de capaciteiten om energiebewust te zijn. Een vrouw vertelt dat ze al jaren niet meer dan 33 euro per maand aan haar energieleverancier betaalt. “Dat kan haast niet kloppen. Maar ik ga ze niet bellen. Ik moet geen slapende honden wakker maken.” Zij heeft het geld juist wel apart staan. Fred Koning (71), vrijwilliger bij de kerk en nu een van de klanten van de gratis kapper, laat zijn financiën door een bewindvoerder regelen en heeft geen idee wat er maandelijks naar de energieleverancier gaat. Hij heeft van zijn bewindvoerder ook geen waarschuwing gekregen dat hij zuiniger moet doen met gas, water en licht. “Ik hou er wel rekening mee, want ik zet mijn verwarming niet hoger dan 20 graden. Verder, krijg ik gewoon mijn weekgeld. Ik vind het wel makkelijk zo. Post krijg ik ook niet.” Laetitia heeft haar soep op en prikt inmiddels in haar salade. Ze woont alleen en betaalt elke maand 275 euro aan haar energieleverancier. Waar ze kan, probeert Laetitia haar energieverbruik te drukken. “Ik douche niet meer elke dag. En ik badder met emmers water, net als vroeger in Suriname. Dus soppen, soppen, soppen, en dan met een bakje water afspoelen. Dat scheelt liters!” In de winter, als het buiten vriest, trekt ze de stekker uit de vriezer. “Dan bewaar ik het eten buiten.” Slaapkamers verwarmen doet ze niet. “Ik slaap in de woonkamer.” Maar er is meer: Ze laat de de wasmachine maar één keer in de maand draaien. En de afwas doet ze in een teiltje met sop dat de hele dag klaarstaat. “En als ik vlees sudder, maak ik in één keer heel veel en vries het in. Ja, ik ben héél zuinig, maar nog altijd kom ik geld tekort.” Een aantal mensen uit dit artikel wil alleen anoniem of met enkel de voornaam aan dit artikel meewerken. De redenen zijn divers: uit schaamte, maar ook uit vrees voor gedoe met woningcorporaties of energieleveranciers.||https://www.parool.nl/amsterdam/energietoeslag-is-vaak-al-op-de-geldproblemen-blijven-ik-slaap-in-de-woonkamer~b50535b1/
2022-09-03||Hoe het gezin van Rivaldo (16) de stad uit vluchtte vanwege afpersing: ‘Hij zei: Mam, jij kunt me niet veilig houden’||Hij is nu zestien jaar, we noemen hem Rivaldo. Hij is de oudste in een heel gewoon gezin dat lang met plezier in Amsterdam-Zuidoost woonde. In Gaasperdam, niet ver van metrostation Reigersbos. Alles liep prima, tot hij naar de middelbare school ging. Toen, op zijn dertiende, begonnen problemen die voor hem al snel niet meer waren te overzien, maar waarover hij met niemand kon praten omdat snitchen, praten met de politie of met iemand anders van buiten, in de straatcultuur het grootste kwaad is. Tot het te laat was. Zijn moeder brengt hun verhaal nu naar buiten, want de problemen zoals die haar zoon overvielen, en daarmee haar gezin, treffen veel meer gezinnen en hebben een impact die buitenstaanders zich lastig kunnen voorstellen. Oplossingen zijn er niet. Niet als er niets verandert. Om voor de hand liggende redenen wil Rivaldo’s moeder anoniem blijven. Rivaldo heeft een lichte verstandelijke beperking die hem kwetsbaar maakt. Hij is een makkelijk doelwit. Hij ging eerst naar een middelbare school even buiten de stad, maar daar aardde hij niet. Te veel prikkels en pesterijtjes. Zijn schoenen of tas werden weggegooid, hij kreeg klappen en dat werd gefilmd. Zijn moeder schreef hem in op een praktijkschool in Zuidoost, dichter bij huis. Zo kon ze snel ter plekke zijn. “De grootste fout van mijn leven,” zegt ze nu. “De eerste drie maanden werd hij met rust gelaten, maar daarna begon een groepje jongens hem af te tasten. Drie jongens van de school, niet uit zijn klas, en eentje van buiten. Ze papten aan en probeerden hem uit. Hij moest andere kinderen gaan beroven en ze stelden hem voor drugs te proberen.” Rivaldo moest er niets van hebben, waarop de jongens zich tegen hem keerden. “Ineens was zijn iPhone weg. Gestolen, zei hij.” Rivaldo werd stiller thuis. Teruggetrokken. Hij zat steeds meer op zijn Playstation en was bezig met drillrap. “Als ik vroeg wat er scheelde, gaf hij geen antwoord. Als ouder ben je waakzaam, maar niet alle alarmbellen gingen meteen af. Op zich is het natuurlijk de trend dat jongeren die muziek luisteren.” Naarmate de weken verstreken, kwam hij steeds vaker laat thuis. “Ik wist niet waar hij uithing. Als ik hem belde, nam hij niet op. De locatiemeldingen van zijn telefoon gingen uit. Zijn vader en ik gingen hem soms zoeken op straat.” Er verdwenen ook steeds spullen en geld uit huis. Soms kleine bedragen, soms wat grotere en uiteindelijk twee telefoons. “Op een gegeven moment verdween er zo veel dat ik bleef doorvragen. Het hoge woord kwam eruit. Hij werd bedreigd! Hij wilde geen andere jongens beroven en was zelf de klos. Hij moest elke dag geld of spullen geven, anders zouden jongeren uit andere buurten op hem af komen.” Op Snapchat bleken beelden te staan van de bedreigingen en mishandelingen. “Eerst had hij gezorgd dat gesprekken verdwenen, maar uiteindelijk kwamen toch filmpjes en screenshots boven water. Vreselijk. Die kinderen zijn het contact met de realiteit kwijt. Ze leven in zo’n onwerkelijke, parallelle wereld. Doordat het én op school én op straat én online gebeurt, stopt het maar niet.” Op filmpjes was te zien hoe Rivaldo in elkaar werd geslagen. “Ze zwaaien ook met messen, van die lange dingen, om te intimideren. In hun drillrapcultuur hebben ze het idee dat die messen ze beschermen. Het tegenovergestelde is natuurlijk waar.” Zijn moeder ging met de screenshots naar school. “School zei dat de jongeren die dit doen, ook weer bedreigd worden. Ze hebben er geen vat op. Vier kinderen zitten achter mijn zoon aan zonder dat een leerkracht daarvan weet. Van een filmpje waarop mijn zoon bij de gymzaal wordt belaagd, beweerde de directeur dat het na schooltijd moest zijn gemaakt.” De schoolleiding hield vol dat het op school en onder schooltijd veilig was, maar het tegendeel bleek waar. “Ze hebben ook een poging gedaan zijn fiets te stelen. Dat kon een leerkracht gelukkig voorkomen.” Er bleek een lijst te circuleren met daarop de namen van af te persen jongens. “Die bendejongeren noemen het de Kraaienlijst. Wie er op staat, wordt beroofd of moet andere kinderen beroven. Vroeger zouden we het Amerikaanse taferelen noemen, maar het gebeurt hier.” Het probleem blijkt op veel scholen te spelen, ook elders in de stad. De oudere jongens die het afpersen aansturen, zitten niet op de scholen. Anderhalf jaar bleek Rivaldo de afpersing, mishandeling en intimidatie te hebben ondergaan, zonder thuis iets te zeggen. Zijn moeder ging behalve naar de scholen ook naar de gemeente, de politie en naar hulpverleners. “We doen wat we kunnen, zeiden ze. Ik beleef dat heel anders. Alles gaat zó stroperig. Niemand heeft overzicht en praten is voor de jongeren levensgevaarlijk.” De politie kon weinig doen. “Ze raadden ons af aangifte te doen, want dan konden we doelwit worden van een aanslag en daartegen konden ze ons niet beschermen. Ik meldde dat ze hadden gedreigd bij ons een vuurwerkbom naar binnen te gooien en was ook als de dood dat mijn buren iets zou overkomen. Ze deden niets. Geen capaciteit, geen geld.” Omdat drillrappers in de filmpjes gemaskerd zijn, kon de recherche weinig uitrichten. “Ik heb altijd voor de overheid gewerkt, maar liep nu tegen totale machteloosheid aan tegenover deze kennelijk ondoordringbare cultuur. Waarom moeten kinderen uit een bepaald postcodegebied leven alsof ze in een oorlogsgebied zitten?” Rivaldo’s moeder zocht weer een andere praktijkschool voor haar zoon, buiten de stad. “Maar ja, daar zitten bijvoorbeeld ook jeugdigen die in een justitiële instelling wonen. Ook daar zijn messen en soms zelfs pistolen. Ook daar is mijn zoon van zijn tas beroofd. ‘Mam, jij kunt me niet veilig houden,’ zei hij, ‘dit is de wereld waarin ik moet leven.’ Schokkend, als je kind van vijftien dat tegen je zegt. Het klopt nog ook.” Corona kwam als een verademing. “Voor veel kinderen was dat thuisonderwijs een drama, maar wij zagen onze zoon helemaal opleven. Hij werd niet meer dagelijks onderdrukt.” Eind september 2021 ging het op een heel andere manier mis. Uit angst opnieuw slachtoffer te worden, dacht Rivaldo met een flinke groep andere jongens vooruit te moeten verdedigen. Ze bedreigden de jongen van wie hij dacht dat die hem wilde gijzelen en dwongen hem zich uit te kleden in een bos. Daar is een filmpje van. “Dat is geen leuk filmpje en dat kwam online,” zegt Rivaldo’s moeder. “Een week daarna is mijn zoon aangehouden. In het begin drong het niet tot me door dat hij het was, maar hij is het. De maandag daarop werd ik gebeld. ‘Uw zoon is niet langer welkom op onze school,’ was de boodschap. Van slachtoffer is hij ineens ook dader.” De strafzaak moet nog altijd dienen. “Dat filmpje van dat slachtoffer is shockerend, dat is glashelder, maar minder shockerend dan wat mijn zoon de afgelopen jaren heeft meegemaakt. De ellende houdt zichzelf in stand. Niemand van een school of enige instantie is voor hem opgekomen.” Na de aanhouding deden de Reclassering en de Raad voor de Kinderbescherming onderzoek. “Gelukkig zijn we daar glansrijk doorheen gekomen. Mijn zoon is in een normale thuissituatie opgegroeid, met een vader en een moeder. Des te triester dat dit gebeurt.” Kort na het incident in het bos werd Rivaldo volgens zijn moeder via Snapchat benaderd door een drillrapper en diens neefje. “Hij moest betalen aan een drillrapgroep uit Zuidoost.” Uiteindelijk concludeerde de Reclassering dat er niets anders opzat dan de stad te ontvluchten. “Het is heel heftig te moeten verhuizen uit een stad waar je 23 jaar hebt gewoond, maar het eerste huis dat ons werd aangeboden, hebben we genomen. Binnen acht dagen gingen we over. We moeten hier wennen en hebben ons eigen leven op pauze gezet, maar het kon niet anders.” Via zijn jongere zusje proberen zijn belagers Rivaldo te vinden. “Zij zit nog in Amsterdam op school en doet het heel goed. Ze is dertien en is ook bedreigd. We ontvangen hier niemand. Maar ja, mijn zoon heeft sociale contacten nodig en wil wel eens met vrienden naar het strand. Ik ben als de dood. Wie kan hij daar tegenkomen?” Rivaldo zit inmiddels op weer een nieuwe school, waar het veiliger lijkt. “Er zijn geen ernstige incidenten. Maar ja, hij kan gewoon niet goed leren en zich concentreren. Hij gaat therapie volgen. Zijn trauma zit diep. Hij begrijpt niet dat die jongens weer andere slachtoffers kunnen maken.” Zijn toekomst baart zijn ouders zorgen. “Hij wordt ouder en ik zal hem moeten loslaten. Wat als ik zelf omval? Ik ben zó bang dat hij afglijdt. Overal zitten wel jongens die bij de bendes horen. Ze blijven geld eisen.” Haar noodkreet betreft zeker niet alleen haar eigen kind. “Véél meer kinderen zitten in deze problemen. Iedereen blijft maar praten. Wanneer gaat iemand iets doen?! Dit is niet alleen een probleem van ouders of kinderen, maar een maatschappelijk probleem. Het is geen ver-van-mijn-bedshow, maar héél dichtbij.” Een simpele oplossing lijkt niet te bestaan. “Die jongens bovenaan de piramide boeit het niet als ze twee maanden taakstraf krijgen of de cel in gaan. Als we deze keten van ellende niet doorbreken, gaat het van kwaad tot erger. We moeten dit samen agenderen voordat die jongens doorgroeien in de criminaliteit en hier straks vijf, zes bendes zoals die van Ridouan Taghi rondlopen. Ik rust niet voordat er geluisterd wordt. We móeten dit stoppen!” Reageren? p.vugts@parool.nl Alle personen die in dit artikel voorkomen, zijn met naam en toenaam bekend bij de redactie van Het Parool.||https://www.parool.nl/amsterdam/hoe-het-gezin-van-rivaldo-16-de-stad-uit-vluchtte-vanwege-afpersing-hij-zei-mam-jij-kunt-me-niet-veilig-houden~b8ed7bb4/
2022-09-03||Waarom hangen we opeens overal allerlei vlaggen op?||In de Javastraat in Amsterdam-Oost wapperen op vier hoog aan drie woningen drie verschillende vlaggen naast elkaar: de Oekraïense, de regenboogvlag en de omgekeerde Nederlandse. De 77-jarige bewoner van de woning met de omgekeerde vlag – die niet met naam en toenaam in de krant wil – heeft de vlag opgehangen als ‘een schreeuw om hulp, vanwege de bende die de regering ervan maakt’. Hij maakt zich zorgen om de huidige tijd en hij heeft ‘een hekel aan links’. De bewoners van dit deel van de Indische Buurt steken hun mening niet onder stoelen of banken. Al vindt de man van de omgekeerde Nederlandse vlag verder weinig van de vlaggen van de buren. “Dat moeten ze zelf weten, hoor. Het maakt mij niet uit. Wij drinken gewoon nog koffie met elkaar.” Ongenoegen over het kabinetsbeleid, steun aan Oekraïne, opkomen voor de belangen van lhbtq’s – in alle hoeken van de stad lijken Amsterdammers zich geroepen te voelen ‘kleur te bekennen’ door een vlag uit te hangen. Winkels die vlaggen verkopen, zien de vraag daardoor behoorlijk groeien. Dam Feestartikelen op de Middenweg kocht bijvoorbeeld vijf jaar geleden de regenboogvlaggen en vlaggen met de nationale driekleur hooguit per twaalf tegelijk in. Nu zijn dat er vijftig per keer. Hoe zeer de afzet is gegroeid, valt moeilijk te zeggen. Er zijn namelijk geen exacte cijfers, zegt Marcel van Westerhoven, secretaris van de Nederlandse Vereniging voor Vlaggenkunde. Volgens hem valt het de leden van zijn vereniging wel op dat vlaggen steeds prominenter aanwezig zijn in het straatbeeld. Belangrijke motieven om te vlaggen zijn het onderstrepen van een identiteit en het uitdragen van een mening, zegt Jacquelien van Stekelenburg, hoogleraar sociale verandering en conflict aan de Vrije Universiteit van Amsterdam (VU). “Er zijn ook mensen die iets ophangen omdat ze denken dat dat iets kan veranderen, maar vaak is het om simpelweg te laten zien waar ze voor staan.” Het vlagvertoon is typerend voor de tijd waarin we leven, zegt Hans Boutellier, bijzonder hoogleraar polarisatie en veerkracht aan de VU. In zijn boek Het nieuwe Westen beargumenteert hij dat we meer dan ooit zoeken naar gelijkgestemden op basis van onze eigen specifieke kenmerken. Een vlag is een goed symbool waarmee je jezelf kenbaar maakt in die zoektocht. Boutellier: “Het zegt op een krachtige manier dat je Amsterdammer, homo, Nederlander, Nigeriaan of wat dan ook bent.” Die zoektocht naar gelijkgestemden heeft zich de afgelopen decennia ontwikkeld, stelt Boutellier. Voorheen groepeerden mensen zich rond ideologieën en levensbeschouwingen. Later, met de ontzuiling, kwam het individualisme op en won de eigen identiteit aan belang. Dat resulteert in identiteitspolitiek, zegt hij, waarbij wij onszelf als vertrekpunt nemen. “We zeggen: dit ben ik en vanuit daar zoek ik mijn medestanders.” Zoveel mensen, zoveel vlaggen: voor Palestina, Israël, Oekraïne, bijvoorbeeld, maar ook voor krakers, de boeren of de lhbtq-gemeenschap. En die laatste variant kent ook weer varianten. Dat zien ze ook bij Pink Point, een winkel bij het homomonument die allerlei lhbtq-vlaggen verkoopt: “Een paar jaar geleden nam iedereen de regenboogvlag, nu wil elke subcultuur binnen de gemeenschap een eigen vlag. Dat geldt bijvoorbeeld voor trans personen die een blauw-wit-roze vlag willen en biseksuelen die dan weer een paars-roze-blauwe vlag willen.” We bevinden ons al langer in een periode van identiteitspolitiek, stelt Boutellier. De crisistijd waarin we nu zitten maakt dat we daar nog sterker uiting aan willen geven, bijvoorbeeld door te vlaggen. “Dan groeit de behoefte om een gemeenschap te vinden en ergens voor te staan. Zo vind je houvast in onzekere tijden.” Na de aanslagen in de Verenigde Staten op 11 september 2001 bijvoorbeeld, schoot de verkoop van Amerikaanse vlaggen in dat land door het dak. Antropologen documenteerden de verkoopcijfers van een Texaanse vlaggenfabrikant, die stegen van 150 Amerikaanse vlaggen per week naar liefst een miljoen (!) in de week direct na de aanslagen. In Nederland zien experts sinds de coronapandemie de liefde voor vlaggen groeien. Bovendien imiteren mensen elkaar snel, stelt Boutellier: “Als één groep met vlaggen begint te zwaaien, gaat een andere groep dat ook doen.” “Als iedereen om je heen een vlag heeft, word je een outsider als je niet meedoet,” zegt ook Irene Stengs, die als antropoloog verbonden is aan de VU en het Meertens Instituut. “Door niets te doen, spreek je je dan ineens ook uit.” Volgens experts is de vlag uithangen van oudsher iets activistisch (zie kader). Binnen de groep die dezelfde vlag uithangt heerst saamhorigheid en tegelijkertijd zet de groep zich af tegen mensen die niet vlaggen of een andere vlag voeren. Wat moet bijvoorbeeld de enige inwoner van een plattelandsdorp die niet de urgentie voelt de omgekeerde Nederlandse vlag uit te hangen? Of ouders die de vlag enkel willen uithangen omdat hun kind is geslaagd? In Amsterdam laten al die vlaggen de diversiteit zien, maar ook de keiharde sociaal-economische segregatie die de stad kenmerkt, stelt de Amsterdamse socioloog Jonathan Mijs. “Die toont zich niet altijd in het straatbeeld. De vlaggen maken de spanningen wel zichtbaar en onvermijdelijk.” Eigenlijk, zegt Hans Boutellier, zijn al die vlaggen een geradicaliseerde vorm van identiteitsdenken. Met als gevolg dat er steeds meer homogene groepjes ontstaan, die óók weer tegenover elkaar kunnen komen te staan. Zo keek Emma Fuchs (25) vreemd op toen ze na een maand interrailen thuis kwam op het Van Beuningenplein in Oud-West. Daar hangen één regenboogvlag en vijf omgekeerde Nederlandse vlaggen aan woningen. “Erg ongezellig thuiskomen,” vindt ze. Elke vlag is een statement, zegt ze, maar met een regenboog – of de normaal uitgehangen Nederlandse vlag – draag je trots uit op je cultuur of land. “Het is niet alsof de boeren een vlag hebben bedácht: ze hebben de bestaande vlag gewoon omgedraaid. Door dat te doen, lijkt het alsof je de hele samenleving wil omdraaien. Ik heb overwogen de omgekeerde vlaggen terug te draaien, maar ik blijf er liever van uit de buurt. Misschien zouden we met de hele straat de Nederlandse vlag op de juiste manier kunnen uithangen. Dat zou een mooi statement zijn.” Zelf zou ze graag de regenboogvlag uithangen, maar omdat ze op de begane grond woont, vindt ze dat te risicovol. “Wie weet wordt er wat door mijn brievenbus gegooid.” Ook verderop, op het speelplein, zijn de vlaggen niet onopgemerkt gebleven. Ze hadden in de kast mogen blijven, vindt Ineke Nederveen (68) die wekelijks op het Van Beuningenplein te vinden is met haar kleinkinderen. “Ik vind het onrespectvol,” zegt ze. “Het is óók mijn vlag.”||https://www.parool.nl/amsterdam/waarom-hangen-we-opeens-overal-allerlei-vlaggen-op~b341d6e5/
2022-09-03||Ricardo van Eyk tovert galerie om tot plantenkas vol kunst ||In chique zwart of brons, met een roestige finish, of juist fris wit, waardoor de kleur van de planten extra wordt geaccentueerd. Plantenkassen hebben de laatste jaren een flinke opmars gemaakt in het interieur. Bij Onrust wordt de halve galerieruimte nu in beslag genomen door een plantenkas. Cactussen, tomaten of komkommers hebben hier echter plaatsgemaakt voor kunstwerken. En de kas is zelf ook een kunstwerk. Ricardo van Eyk bedacht de kas als een ruimtelijke ingreep voor een groepstentoonstelling met werk van Han Schuil, Frank Nitsche en Benjamin Roth. Door gesprekken met Schuil ontstond bij Van Eyk het idee. “Het leek ons spannend, omdat ik de laatste jaren veel bezig geweest ben met installaties en architecturale ingrepen.” Van Eyk (1993) exposeert normaal niet bij galerie Onrust, maar bij Tegenboschvanvreden. “Ricardo van Eyk beschouwt zichzelf als schilder,” staat op de website van die galerie. “Ik heb dat ooit gezegd en dat vinden mensen interessant, omdat mijn werk eigenlijk steeds ruimtelijker wordt. Maar schilderen, dat is wel waar ik vandaan kom en waar ik nog steeds mee bezig ben. Ik vond deze galerieruimte mooi hoog en de lichtinval zo goed, dat ik een soort kasachtige vorm heb gebouwd die past binnen deze ruimte, waardoor je de ervaring net even op scherp zet.” De kas is overigens niet gemaakt van materiaal van echte kassen zoals die in het Westland staan. Van Eyk maakte ze van aluminiumprofielen die hij al eerder gebruikte voor zijn constructies. Er zitten ook sporen van verf en lijm in en sommige panelen lijken gerepareerd. Er zijn zelfs elementen van een voorstelling te herkennen. “Er zit een hoop nieuw glas in, maar ook veel gebruikt glas. Ik vond het mooi om op een meer landelijke manier met plexiglas om te gaan. Als een ruitje kapot gaat, moet er een nieuwe in.” Van Eyk omringt zich met allerlei spullen op zijn atelier en bouwt daar constructies van. Hij vergelijkt zijn werkwijze met die van een boer die een kippenhok bouwt. “Wat heb ik liggen en wat is bruikbaar voor een constructie waar ik mee bezig ben? Een boer heeft wat houten platen liggen en als hij een kippenhok wil bouwen, dan zorgt hij dat daar uiteindelijk een kippenhok staat. Dat vind ik een hele eerlijke benadering.” Benjamin Roth (1975) gebruikt ook vrij ‘gewone’ bouwmaterialen om zijn schilderijen te construeren. Hij gaat naar winkels voor schildermaterialen, maar ook naar de bouwmarkt. Een geel schilderij dat in de kas van Van Eyk hangt, is gemaakt van een spielatten die normaal bespannen worden met doek. Roth heeft het doek vervangen door een gipsplaat die bedoeld is voor het bouwen van interieurs. Ook de constructie en afwerking van het kunstwerk, met gipsplaatschroeven en plamuur, is eerder typisch voor bouwvakkers dan voor kunstenaars. Roth: “Het zijn gewone materialen zolang ze in de bouwmarkt liggen, maar daarna worden ze vaak aan het zicht onttrokken. Het zijn altijd materialen die verstopt zijn onder een stuclaag of schilderwerk in een woning. Ik vind het mooi om alle verschillende kleuren gipsplaten in een bouwmarkt te zien. Die kleuren worden er alleen maar voor het bouwproces aan gegeven. Groene gipsplaten zijn voor vochtige ruimtes en door de kleur wordt er niet misgegrepen. Die kleuren krijg ik cadeau.” De kleuren zijn dus geen emotionele keuze, maar het gevolg van de materialen die Roth kiest. Uiteindelijk heeft hij de plaat gips geel geschilderd. Onder invloed van het licht zal het geel zal na verloop van tijd steeds bruiner worden, net als de spielatten eromheen. “Ergens in de tijd ontmoeten ze elkaar en gaan ze verder van elkaar af.” Met zijn analytische methode, waarin de materialen en technieken van het schilderen zelf het uitgangspunt voor het werk vormen, lijkt Roth een hedendaagse vertegenwoordiger van de fundamentele schilderkunst. Die stroming maakte vooral furore in de jaren zeventig van de vorige eeuw. Kunstenaars onderzochten schilderkunstige grondbeginselen als lijn, kleur, vorm en textuur. Roth: “Op de een of andere manier zijn we allemaal wel schatplichtig aan die stroming, al zie ik mijn werk niet als fundamentele schilderkunst, omdat ik uiteindelijk toch een soort illusies creëer. Daar bleven de fundamentele schilders toch heel ver vandaan.” Zoom, Ricardo van Eyk, Benjamin Roth, Han Schuil en Frank Nitsche, 2/9 t/m 8/10 bij Galerie Onrust, Planciusstraat 7.||https://www.parool.nl/kunst-media/ricardo-van-eyk-tovert-galerie-om-tot-plantenkas-vol-kunst~ba831f29/
2022-09-03||Bodil Ouédraogo bestudeert mode als kunstvorm: ‘Ik zie mijn werk als losse hoofdstukken die elkaar aanvullen en versterken’||Ze is een unieke stem in de Nederlandse modewereld, stelt de jury van de Amsterdamprijs voor de Kunst 2022, met de eigenheid en gelaagdheid van haar werk op het snijvlak van mode en beeldende kunst: ‘Altijd meer dan de som der delen.’ Bodil Ouédraogo (27) studeerde af aan de Gerrit Rietveld Academie in Fashion Design en maakte een kleine collectie in samenwerking met het Amsterdamse modemerk Patta, maar de term modeontwerper zou haar te kort doen. Op basis van onderzoek naar vragen die voortkomen uit haar biculturele achtergrond ontwerpt ze installaties met textiel, muziek en dansers, die onder meer te zien waren tijdens de Amsterdam Fashion Week en in het Stedelijk Museum. Deze zomer was ze op het Homecoming Festival in Lagos, Nigeria waar een grote scene is van jonge makers. “Niet met de installatie die ik met Patta heb gemaakt, maar met het pak dat daarvan onderdeel is an sich. Ik vind het interessant hoe er dáár naar wordt gekeken, hoe hetzelfde werk op een andere locatie een andere lading krijgt.” De focus in haar werk noemt ze The Art of Dressing Up: de kunst van het dragen van kleding en hoe die samenhangt met een culturele omgeving – voor haar gelinkt aan de zwarte cultuur. “Zoals dat Pattapak, geïnspireerd op de grand boubou zoals die gedragen wordt in onder meer Burkina Faso, het land waar mijn vader vandaan komt.” “Het is een driedelig pak dat bij speciale gelegenheden wordt gedragen, patroontechnisch heel simpel, maar de rijkdom zit in de hoeveelheid stof. Je laat zien dat er gewicht in zit. Ook in de hiphopcultuur worden hele grote broeken gedragen. Kledingstukken die zo veel volume hebben kun je niet zomaar dragen, door het kledingstuk wordt van jou geëist ruimte in te nemen, te presenteren, neer te zetten. Trots uit te dragen.” Een nieuw hoofdstuk bevindt zich na de drieënhalve week die ze deze zomer doorbracht in Burkina Faso nog in de denkfase, al is ze bijna zover dat ze weer ‘met haar handen kan kloten’ in haar atelier in Het Veem. Ze is in de ban van van West-Afrikaanse beeldende kunst van haar ancestors. Veel daarvan is door de diaspora in het Westen terechtgekomen. Ze ziet veel intieme, symbolische details die ze in nieuw werk wil verwerken, zodat je die als een sieraad kunt meedragen. “Ik bestudeer mode en de hele wereld rondom mode als een kunstvorm. Van daaruit vertel ik beeldende verhalen, van textiel met print en videomateriaal tot installaties met levende performance. Ik wil iets maken wat voor mij iets representeert dat er nog niet is. Ik denk vaak dat er nog geen vast design is voor wat ík ben. Ik zoek naar connecties tussen twee werelden die op het oog ver uit elkaar lijken staan. Maar die niet zo ver uit elkaar staan: want ík ben er. Het is er in ons straatbeeld, er zijn heel veel mensen die mixed zijn. Ik zoek in die hoek de kern en maak daar nieuw design voor.” “Elke keer als ik met zo’n onderzoek bezig ben en die connecties uiteindelijk in een installatie of performance kan presenteren, is dat op persoonlijk level een doorbraak. Elke keer als ik weer een verhaal heb afgerond, als alle facetten bij elkaar komen en de wereld die ik heb gevisualiseerd leeft. Ik zie mijn werk als losse hoofdstukken die elkaar aanvullen en versterken. Maar ik heb best grote dromen over waar ik heen wil gaan.” “Mensen zeggen vaak over mij dat ik tussen mode en kunst in zit. Maar ik zie mode als kunstvorm, ik heb niet de ambitie om collecties te hebben. Maar die installaties blijven niet gezien worden. Wel in andere vormen, in onderdelen zoals de video van Port la Richesse die afgelopen zomer te zien was in Het Nieuwe instituut. Daar ben ik blij mee, hoor. Maar het is toch een klein fragment van een geheel dat zoveel sicker is. Het is voor mij een droom dat al mijn werk in één grote expositie zichtbaar zou kunnen zijn.” “Alles. Sowieso. Ik ben hier geboren en getogen, ik zie en ervaar alles door een Amsterdamse bril.” “Dan wil ik mijn installaties laten zien in het buitenland, in verschillende musea.” “Het zou een startbudget zijn om zelf de regie in handen te nemen om mijn installaties aan een groter publiek in binnen- en buitenland te tonen. Ik wil graag benoemen dat er zoveel tijd en aandacht in zit, ook van mijn team met choreograaf Christian Yav, componist Bram Owusu, meedenkend curator Anne Lakeman en mijn manager Margit van Looijen.” “Voor het Stedelijk Museum hadden we een week lang repetities met alle dansers voor een stuk dat fokking goed in elkaar zat. Vijf keer voor een groep van 18 mensen in het Auditorium, door de coronamaatregelen. Toen dacht ik wel: doodzonde.”||https://www.parool.nl/kunst-media/bodil-ouedraogo-bestudeert-mode-als-kunstvorm-ik-zie-mijn-werk-als-losse-hoofdstukken-die-elkaar-aanvullen-en-versterken~bdb9bb4b/
2022-09-03||Clos is de ideale schoonzoon onder de wijnbars: voorkomend en clean, maar vooral een beetje saai (7)||Er was een tijd dat wijn het domein was van stoffige sommeliers en oude mannen in morsige pakken. Gesprekken werden bij voorkeur op fluistertoon gevoerd en zo veel mogelijk gelardeerd met termen waar bijna niemand wat van begreep. Meepraten kon je maar beter niet doen – tenzij je een goede advocaat had. Dat is gelukkig allang verleden tijd en niet zo’n beetje ook; zelfs Dries Roelvink deelt tegenwoordig wijnadvies op Instagram. Wat daarbij flink heeft geholpen, is dat toprestaurants stukken informeler zijn dan vroeger, waardoor fluisteren niet meer hoeft. Bovendien is er een nieuwe generatie sommeliers opgestaan die met zulk aanstekelijk en nuchter enthousiasme over wijn vertelt dat je vaak niet anders kunt dan aan hun lippen hangen. Ook de opmars van natuurwijnen speelt een rol: die hebben ervoor gezorgd dat zelfs de cool kids tegenwoordig dwepen met wijn. Logisch gevolg is dat er steeds meer wijnbars bijkomen. Bij sommige kun je ook dineren, zoals bij Clos op het Beukenplein. De naam is goed gekozen: clos is de Franse benaming voor een ommuurde wijngaard en dat is waar het beschutte en schaduwrijke terras op het Beukenplein ook een beetje aan doet denken. Buiten plaatsnemen is daarom de beste optie, want hoewel eigenaar Rutger de Witte zijn zaak zelf omschrijft als een gekraakte Franse boerderij waarin een stel hippies een wijnbar heeft gevestigd, vind ik het vooral het zoveelste fantasieloze semi-vintageinterieur. De uitgebreide wijnkaart is ingedeeld naar smaaktype. Alle open wijnen komen van Grapedistrict, het bedrijf waar De ­Witte jarenlang werkte, dus als je iets proeft wat je lekker vindt, kun je het – handig! – meteen online bestellen. Meer goed nieuws is dat de kaart bomvol betaalbare flessen staat (het merendeel kost tussen de 30 en 45 euro), dat er flink veel wijnen per glas verkrijgbaar zijn én dat er voor ieder wat wils is. Dat laatste is meteen ook het slechte nieuws, want daardoor blijft het allemaal wat aan de oppervlakte. We beginnen met een glas aardige sekt met een fijne bubbel van het Duitse Blankenhorn. Daarbij een aantal hapjes van de uitgebreide aperitiefkaart. Daarvan is vooral de tempura van lotuswortel met sojamayo leuk bedacht, maar er zijn ook kaaskroketjes, huisgemaakte pastrami, brood van Fort Negen met gerookte boter en kazen van Eriks Delicatessen. Voor wie wil blijven dineren zijn er drie voor- en drie hoofdgerechten. Het vegetarische gerecht van Opperdoezer Ronde (het is het seizoen!) heeft zo’n hoog comfortfoodgehalte dat mijn tafelgenote onmiddellijk over een skivakantie begint. Het is een bijna lobbige mousseline met stukje shiitake en gerookte amandel – romig, hartig en troostrijk. De bediening schenkt er een chardonnay van het Oostenrijkse Hannes Reeh bij, een uitstekende wijn als je van dikke chardonnay met flink veel hout houdt. Dries zou er vast van uit zijn dak gaan, maar ik hou er precies níét van. Als ik daarom voorzichtig informeer of er ook een andere optie is, is dat duidelijk even slikken. Best gek, want juist op een plek als deze zou je denken dat een alternatief zo uit de mouw wordt geschud. Enfin. Het andere voorgerecht is dorade met camargue­rijst (een bruinrode rijst uit Frankrijk die een beetje nootachtig smaakt) en langoustine­saus. De rijst is krenterig geportioneerd en de vis is iets te gul gezouten, maar heeft een perfect crispy huidje en de schuimige saus is prettig krachtig. We krijgen er een Spaanse rosé bij: de Naranjas Azules van Soto. Fris en dorstlessend, maar na een paar slokken ook wat saai. Dat geldt ook voor de oranje wijn van hetzelfde wijnhuis, La Transición. Het is als een boek dat veelbelovend begint, maar dat je na een paar bladzijden toch maar weglegt omdat het niet beklijft – al komt dat misschien ook wel omdat het vegetarische gerecht met saffraanrisotto tegenvalt. Aan de romesco en de schuimige (ze houden hier van schuimig) ­knoflook-beurre blanc ligt dat niet, maar de risotto zelf is zo vlak van smaak dat we er ­bijna van in slaap vallen. De panna cotta na kan dat niet goedmaken. Hij is veel te stijf – een panna cotta moet wobbly zijn – en doet in combinatie met de mango en een mierzoete passievruchtsorbet vooral denken aan een pak dubbeldrank. Dat kan makkelijk beter. Toch is Clos zeker voor de beginnende wijndrinker een ­p­rima adres. De bediening is vrolijk, de sfeer laagdrempelig en de wijnen zijn betaalbaar en niet al te complex. Clos is dan ook de ideale schoonzoon onder de wijnbars: voorkomend, clean en goed georganiseerd, maar vooral ook een beetje saai.||https://www.parool.nl/ps/clos-is-de-ideale-schoonzoon-onder-de-wijnbars-voorkomend-en-clean-maar-vooral-een-beetje-saai-7~bd54f585/
2022-09-03||Zij braken met hun ouder: ‘Het enige dat ons bij elkaar houdt, is dat ik door hem leef’||||https://www.parool.nl/ps/zij-braken-met-hun-ouder-het-enige-dat-ons-bij-elkaar-houdt-is-dat-ik-door-hem-leef~bb487e8e/
2022-09-03||Ik geef het toe: ik wil een Franse opvoeding||Op vakantie valt het altijd extra op. Vooral als er Fransen zijn. In het restaurant converseren die buitengewoon beschaafd en op een net niet verstaanbaar volume. De kinderen zitten bij de ouders aan tafel in gestreken Petit Bateaukleertjes en snijden braaf zwijgend hun haricots verts. Waarom het de Franse slag heet, is me een raadsel, want Fransen zijn in de opvoeding zo rekkelijk als de seksuele moraal van een ouderling. Ik heb deze zomer zelfs gezien dat een vader zijn dreinende dochter op het strand in de hoek zette. Wat wonderlijk is, want een strand heeft geen hoeken. Maar het kind zat ’s avonds ongetwijfeld wel weer lieflijk te dineren. Vlekkeloos. Zoals alle Fransen aan de dis. Nee, dan onze tafel, die bezet wordt door mijn man, vader, mijzelf en twee zoons die het liefste de keurige eetzaal binnen stampen met sportsokken in van die vreselijke Adidasbadslippers. Eentje barst uit in een lied, er knalt een wijnglas om, we spelen het kaartspel pesten, wat gepaard gaat met enorm tumult, uitroepen als ‘in je reetje!’ (ik ga dit niet toelichten) en vooral veel lachsalvo’s. Natuurlijk vind ik ons veel gezelliger dan de zwijgende zuurbekjes. Toch verlang ik, zeker nu het schoolseizoen weer begint, naar meer structuur, orde, zelfs discipline. Ik geef het toe: ik wil een Franse opvoeding. Want het leven overkomt ons zo. Iedere week de verrassing dat de gymschoenen nog steeds kwijt zijn, discussies over bedtijden en lunch (“Nee, paprikachips tellen niet als groente”) en de opzienbarende conclusie dat het huiswerk verkroepoekt blijkt te wonen onder dertien paar ongewassen sportsokken, een pond klevende drop, een sleutelhanger in de vorm van een lachende penis en een boete wegens stoepfietsen die ik nog moest betalen maar kwijt was. Dat zou zo’n nuffige Franse moeder natuurlijk nooit overkomen. Voor de zoveelste keer aan het eind van de zoveelste vakantie neem ik me voor het beter te doen. Ik sop de kinderkamers uit, ik koop plastic postbakjes (“Ma! Wat is dit?” “Heel handig, elk schoolvak krijgt zijn eigen laadje.” “Waarom?” “Om je losse aantekeningen in op te bergen.” “Waarom?”), ik maak nieuwe regels (“Tas uitruimen zodra je thuis komt!”), stel schermtijden op en overweeg zelfs een Excelsheet te fabrieken waarin we de avondmaaltijden kunnen invullen zodat we elkaar niet elke dag misbaarlijk en in totale verbijstering aanstaren bij de vraag wat we nou weer moeten eten. Tevreden kijk ik om me heen naar mijn opgeruimde huis. Wat zeg ik: mijn opgeruimde leven. Vanaf nu is alles anders. Op de eerste schooldag blijkt het goede-­voorneem-virus te zijn overgeslagen op de jongste. “Mam,” zegt hij. “dit jaar ga ik goed luisteren, gedraag ik me rustig en ben ik een keurige jongen.” Ik knik goedkeurend. Een kwartier later, op weg naar zijn klas, zingt hij schallend door de net wakkere straat: “Wat is er lekkerder dan poepeeeeeeeen? De stront uit je billen laten floepen. Wat is er lekkerder dan kakken? Een drol uit je anus laten zakkeeeeeeen!” Zwijgend haricots verts eten is nog ver weg. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/columns-opinie/ik-geef-het-toe-ik-wil-een-franse-opvoeding~b0654592/
2022-09-03||De stijl van Beatriz: ‘Vrienden zeggen dat ik er de laatste tijd archeologisch uitzie’||“Ik heb deze jurk met een lockmachine gemaakt van een stof die uit een zak van een inboedelverkoop komt, waarschijnlijk bedoeld voor gordijnen – een echte BEA1991 original dus! De schoenen zijn van Barefoot en draag ik vrijwel altijd.” “De afgelopen paar jaar is comfort heilig geworden voor mij. Ik probeer mijn kleren zoveel mogelijk zelf te maken, want dat maakt me supergelukkig. Als ik zin heb in een dikke look, ga ik voor de milde post-apocalyptische steeze: veel wit en ­aardekleuren met kleine, opvallende accessoires en een nomadische vibe van meerdere lagen; ik wil me aan elke situatie kunnen aanpassen. Circus­esthetiek heeft me van jongs af aan beïnvloed, clowneske grote schoenen, spandex en goofy stuff. Als ik even niet zo gemotiveerd ben of niet wil opvallen, draag ik een mix van sportkleding en oversized broeken en shirts en probeer ik daar een slinger aan te geven door bijvoorbeeld toch hakken aan te trekken. Al mijn ringen laat ik maken door een goede vriendin en edelsmid. Vrienden zeggen dat ik er de laatste tijd ‘archeologisch’ uitzie. Dat maakt me best gelukkig.” “De kleren die je in vier minuten aantrekt tijdens je kater: dat is dé look. Onthou die look. Misschien is stijl ook wel: heel groovy wegkomen met iets per ongeluks. Wat mij inspireert? Letterlijk alles. Daarom ben ik ook vaak overprikkeld. Maar ik zou niet anders willen, hoor.” “Het voelt als een chaotische en liefdevolle dialoog met mezelf. Op dit moment ben ik wat meer geland en heb ik alles zo’n beetje al uitgeprobeerd. Ik ben heel blij met waar ik nu in de dialoog ben. Mijn kleren zijn echt m’n vrienden. Chronologisch ging ik van neongoth naar monochrome high fashion naar nerdy bouwvakker naar normcore naar post internetsport naar esoteric nomad naar spiritual hiker naar archeologisch-met-een-beetje-slet, haha.”||https://www.parool.nl/ps/de-stijl-van-beatriz-vrienden-zeggen-dat-ik-er-de-laatste-tijd-archeologisch-uitzie~bd7170412/
2022-09-03||Een paar uur eerder kropen de maden nog over de muurtegels||Er viel een enorme last van zijn schouders zodra hij de badkamer instapte. Hij keek rustig om zich heen en nam de ruimte goed in zich op. Hierna haalde hij een aantal keer diep adem via zijn neus. Alles straalde en de akelige lijklucht was verdwenen. Een compleet ander gezicht dan een paar uur geleden, toen de maden nog over de muurtegels kropen. Zijn vader had een paar dagen met hoge temperaturen op de badkamervloer gelegen. Het was een grimmig gezicht – zo wil niemand zich zijn vader herinneren. Al het vuil in de badkamer deed hem zichtbaar verdriet. Hij zat met veel vragen. Waarom lag er zoveel lijkvocht op de vloer? Had zijn vader geleden? En waarom waren er zoveel maden? Dit was de eerste keer dat hij zoiets meemaakte. Zonder erbij na te denken had hij het aanwezige vuil direct geassocieerd met een akelig en pijnlijk overlijden. Schrik, verdriet, weemoed – er ging, kijkend naar het vuil, van alles door hem heen. Niet wetende dat het vuil een natuurlijk gevolg was van het ontbindingsproces dat ieder lichaam ondergaat na overlijden. Nadat hij de badkamer goed bekeken had, raakten we aan de praat. Van de politie had hij weinig informatie gekregen. Het betrof een natuurlijk overlijden, meer werd hem niet verteld. Nadat ik alles had opgeruimd, was mijn inschatting hetzelfde. Ja, het zag er verschrikkelijk uit, maar tegelijkertijd ook ‘normaal’ gezien de omstandigheden omtrent het overlijden. Een onopgemerkt overlijden bij hoge temperaturen is nu eenmaal een akelig gezicht door de grote hoeveelheden vrij­ komende lichaamsvloeistoffen. “Ik dacht dat mijn vader veel pijn had geleden, maar nu ben ik gerustgesteld,” zei hij opgelucht. Daarna bedankte hij ons. Oprecht, uit het hart en met heel zijn wezen. Zelden in mijn leven heb ik zulke dankbaarheid ervaren. Ik werd er stil van. Voor mij was het ‘gewoon werk’. Ook dat korte nagesprek was daar een standaard onderdeel van; we leggen uit wat we hebben gedaan en als er vragen zijn, beantwoorden we die. Maar voor hem was het meer dan alleen een schoonmaak en een kort gesprek. Het was afsluiting. Hij kon met nieuwe ogen naar de badkamer kijken en het eerdere beeld van dood en verderf vervangen. De volgende dag zou zijn vader worden begraven, de dag daarna zou hij met zijn vrouw op vakantie gaan. Zijn leven stond tijdelijk stil, maar nu kon hij de draad weer oppakken. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/een-paar-uur-eerder-kropen-de-maden-nog-over-de-muurtegels~b5d6490e/
2022-09-03||Voor een steengoede triple ginger cake hoef je niet naar het Engelse platteland||Bij mijn ouders stond altijd een blauw glazen schoteltje chocoladegember in de kast. Van die hompjes stemgember, omwikkeld met pure chocola. Als er gasten waren of als mijn ouders er zin in hadden, kwam dat bakje als bijzondere traktatie op tafel. En als mijn grootouders op bezoek kwamen, namen ze steevast chocogember mee. Smerig vond ik het, verspilling van de door mij geliefde chocolade die eromheen zat. Maar mijn mening over gember veranderde. Ik weet nog precies hoe ik als tienjarige met mijn ouders in een pub in het Engelse Dorset voor het eerst gemberbier proefde. De zoete drank met zijn belletjes en de voor mijn kindermond net niet pijnlijke, pittige afdronk was magisch. Als toetje aten we triple ginger cake. Een donkere kruidkoekachtige cake met dikke karamelsaus. Ik was om. Mijn vader, een ongelooflijke toetjesnerd, was sportief en we bestelden nog een ronde. Gember wordt in veel verschillende vormen gegeten. Vers, gedroogd of ingemaakt op allerlei manieren. In Europese keukens wordt traditioneel vooral droge gember in poedervorm of – zoals in die chocolade – in suiker ingelegde stemgember gebruikt. In Azia­tische keukens ligt de nadruk op verse gember. Zelf heb ik altijd gember in alle varianten in huis. Stem­gember waarvan ik met name de gembersiroop in dressings gebruik, ingemaakte Japanse gember voor sushi, verse gember voor andere Aziatische gerechten en de poedervariant voor patés of Indonesische maaltijden. Terug naar mijn lievelingstoetje. In triple ginger cake wordt gember in drie verschijningsvormen gecombineerd. Vers, als siroop en in poedervorm. Overigens hoef je voor een steengoede triple ginger cake helemaal niet af te reizen naar het Engelse platteland. Wandel eens naar The Cottage op de Linnaeusstraat. Chef Betke kookt daar Engelse klassiekers, waaronder deze waanzinnige pudding. Ze deelde haar recept, dus doe er je voordeel mee – of ga bij haar langs.||https://www.parool.nl/ps/voor-een-steengoede-triple-ginger-cake-hoef-je-niet-naar-het-engelse-platteland~be7d11c0/
2022-09-03||Het Amsterdam van acteur Rein Hofman: ‘Die bierfietsen zijn de binnenstad al uit, nu de riksja’s nog’||“Mijn vader werkte vroeger als architect en had een kantoor op de Keizersgracht. Soms ging ik mee – ik zal een jaar of 7 zijn geweest – en mocht ik zelf een broodje gaan halen bij een broodjeszaak in de ­Hartenstraat. Dat vond ik zo cool. Een dierbare herinnering, want het was mijn eerste kennismaking met Amsterdam.” “Ik ben ooit door het podium gezakt in een vol Tuschinski. Als kind mocht ik met mijn peetoom mee het podium op tijdens de première van The Lion King, de tekenfilm. Aan de zijkant van dat podium zit een orgelgat, als je links van het scherm kijkt. Daar ben ik doorheen gevallen. Niemand had het gezien en ik ben er weer uitgeklommen, maar ik had ontzettend last van mijn knie en viel bijna flauw. De film heb ik nog wel afgekeken. Ik moet er altijd aan terugdenken als ik daar ben.” “Een paar jaar geleden heb ik een voorstelling gemaakt in het Tapastheater, dé plek voor theatermakers om dingen uit te proberen. Er zijn drie kleine zalen waar voorstellingen van twintig minuten spelen, waardoor de setting vrij intiem is. Je kunt er een week of twee staan en deelt mee in de opbrengst van de kaartverkoop. Nu er zo weinig plekken zijn waar je je als theatermaker kunt ontwikkelen, is dat een belangrijke.” “Met Koninginnedag kwamen er een keer twee vrienden over uit Engeland, die ik Amsterdam liet zien. De nacht ervoor had ik ze meegenomen naar de Stadsschouwburg en keken we vanaf het ‘Ajaxbordes’ uit over het Leidseplein dat vol mensen stond. Op de dag zelf sprongen we halverwege de Prinsengracht op een boot van vrienden, waar ook Mark Rutte tussen stond. Mijn vrienden hebben het er nog steeds over.” “Die van Caldi e Freddi op de Spuistraat, waar Italianen werken met Italiaanse producten. Je hebt er de lekkerste broodjes van Amsterdam voor maar vier euro. Een aanrader is de Cortona met mozzarella, pesto, tomaat en parmaham.” “De Drieharingenbrug naar het Prinsen­eiland, vernoemd naar het prachtige huis dat ernaast staat, met drie haringen op de gevelsteen. Op Prinseneiland krijg je een dorpsgevoel binnen de stad. Dat stukje brengt me terug naar de Jacob Olietijd, rond 1900. Ik kan me zo inbeelden dat dat huis daar alleen stond, een beetje buiten Amsterdam. Een heel romantisch plekje.” “Ik woon in de Nieuwe Spiegelstraat, tegenover een gebouw met verschillende kunstgalerieën. Het gebouw heeft meer­dere pilaren en is door mijn vader ont­worpen. Daar kijk ik iedere dag op uit. Het gebouw heeft een plakkaat met zijn naam. Als ik daarnaar kijk, ben ik megatrots.” “Reinier Sijpkens, de man die met zijn boot door de grachten vaart en muziek maakt op zijn orgeltje en trompet. Aan zijn hengel hangt een klomp waar je geld in kunt doen en hij doet ook weleens een duet met de klokkenluider van de Oude Kerk. Als ik hem tegenkom, moet ik altijd even stoppen: ik word er zo vrolijk van. Zijn authentieke eigenzinnigheid is precies wat je als stad wil uitstralen. Ik vind het jammer dat dat soort mensen steeds meer verdwijnen.” “Omdat ik hier geboren ben en inmiddels langer hier woon dan in Overveen, waar ik opgroeide. Amsterdam is echt mijn stad, ik vind het fijn thuiskomen. Alles gebeurt hier, de grote bands komen hier, alle grote theaterstukken spelen hier, maar je hebt geen metropoolgevoel. De fijnste dagen beleef ik als ik de ene na de andere bekende tegenkom terwijl ik door de stad loop.” “Ik ben dolblij met mijn barrel. Laatst had ik mijn fiets bij de gracht neergezet en was hij de volgende ochtend weg. Ik dacht eerst: gestolen, maar ik zag in mijn straat ook een paar planten die uit hun potten gerukt waren. Vast een groepje dronken mensen, dacht ik. Dus heb ik een vleeshaak gekocht en een stuk touw. Na twee keer proberen heb ik hem uit de gracht kunnen vissen. Toen voelde ik me helemaal een Amsterdammer. Nobody gets my bike.” “Riksja’s vind ik echt ondingen. Ik kom ze vaak tegen op de fiets en dan kan ik er niet langs, want ze zijn net zo breed als het fietspad. Het was geen gemis in Amsterdam toen ze er niet waren. Toeristen betalen veel geld voor iets wat ze beter op een gehuurde fiets kunnen doen. Die bierfietsen zijn gelukkig de binnenstad al uit, nu de riksja’s nog.” “De theaterschool op de Jodenbreestraat. Ik heb er zelf op gezeten, dus ik heb er veel herinneringen. Daardoor is het voor mij een dierbaar gebouw geworden, maar als je er sec naar kijkt, vind ik het een afschuwelijk gebouw.” Luister ook naar onze podcast Amsterdam wereldstad.||https://www.parool.nl/ps/het-amsterdam-van-acteur-rein-hofman-die-bierfietsen-zijn-de-binnenstad-al-uit-nu-de-riksja-s-nog~b0e0b030/
2022-09-03||Joris Bijdendijk helpt in de keuken: hoe leer je je kind koken?||Op die vraag heb ik helaas geen pedagogisch en wetenschappelijk onderbouwd antwoord. Ik kan alleen uit eigen ervaring spreken: je leert het ze vooral door het samen te doen. Je moet het geluk hebben dat je kind er interesse in heeft, al valt dat natuurlijk best een beetje te stimuleren. Mijn zoons probeer ik altijd te verleiden om mee te koken en vooral ook te laten zien waar producten vandaan komen. Dat is een van de redenen dat ik school­tuinen zo belangrijk vind. Ook erg slim: samen boodschappen doen. Mijn vrouw staat erop dat we groente bij de groenteboer halen, vlees bij de slager en vis bij de visboer. Laat ze alles zelf zoeken en kiezen welke groente in het mandje belandt. Mijn beide zoons kregen zo rond hun derde interesse in thuis koken. Natuurlijk zijn koekjes en pannenkoeken bakken interessanter dan boontjes doppen, maar ze helpen sindsdien in principe met alles mee. Wees voorzichtig, maar vooral niet te schijterig. Straks denken kinderen nog dat koken iets engs is. “Pas op, straks snij je je, straks verbrand je je vingers” – ja, je kunt je bezeren, maar dat kan in de speeltuin ook. Je laat ze natuurlijk niet de pan met heet frituurvet wegzetten en geeft ze geen kapmes. Zo snijden mijn kinderen met een Opinel met bolle punt en gebruiken ze een dunschiller. Ik laat ze eerst zien hoe het werkt en blijf er altijd bij. Koop onbewerkte producten, alleen daarmee leer je echt koken. Een voorgegaard aardappelschijfje heeft de fabriek immers al voor je gekookt. Laat zien hoe je een kip in stukken snijdt, een wortel schilt, vinaigrette maakt en proef samen alles. Tot slot is het fijn als er geen enorme druk op staat. Als je eerst de hele dag naar school bent geweest, dan naar de bso, zwemles en voetbal, is het ook gewoon prettig als papa en mama een pan bolognese op tafel knallen. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-leer-je-je-kind-koken~b3003b45/
2022-09-03||Meeslepend en aangrijpend boek met alle vertrouwde Ruta Sepetys-ingrediënten||Was het in de film een Oost-Duitse Stasi-agent die een theaterschrijver moet schaduwen, in Ik moet je verraden bespioneert de Roemeense scholier Christian Florescu een Amerikaanse diplomatenfamilie in ruil voor medicijnen voor zijn zieke opa. Het is 1989. Het wrede communistische regime van de Ceaușescu’s – ‘Geliefde Leider en Heldin Moeder’ – loopt op z’n laatste benen. Maar de murw gebeukte Roemeense bevolking durft amper te hopen dat de democratische wind die door Oost-Europa waait ook hen zal bevrijden van armoede en onderdrukking. Polen, Hongarije, Oost-Duitsland – overal verloopt de machtsovername zonder geweld. ‘Maar Roemenië bleef over, de laatste plooi van het IJzeren Gordijn.’ De Amerikaanse Sepetys maakte wereldwijd naam met historische youngadultromans waarin ze heftige periodes uitlicht in pakkende verhalen. Vorig jaar werd Stilte heeft een eigen stem uitgeroepen tot beste vertaalde jongerenboek van het jaar. Dat verhaal, dat zich afspeelt tijdens de Spaanse Burgeroorlog, heeft een ijzersterke uitsmijter waarin historie en fictie meesterlijk samenkomen. Zo’n verrassende plot heeft dit nieuwe boek niet. Uit de verantwoording blijkt dat de auteur lang met het verhaal is bezig geweest en af en toe lijkt ze zichzelf te hebben verloren in haar eigen verontwaardiging over de gruwel van haar onderwerp. Dat neemt niet weg dat Ik moet je verraden weer een meeslepend en aangrijpend boek is met alle vertrouwde Sepetysingrediënten: een intense liefde, zwaarmoedig tienergepieker, fysieke ontberingen en een sterke drang om de geschiedenis ten goede te keren. Knap beschrijft Sepetys het verstikkende klimaat in Boekarest met geheime agenten op elk balkon – zelfs binnen families broeit het wantrouwen. Mooi is ook hoe ze de 17-jarige Christian bijna ten onder laat gaan aan de bravoure van de jeugd: ‘In die tijd vond ik mezelf zo slim. Ik had niet door dat ik intelligentie verwarde met arrogantie.’ Dat ze haar personage daarna wel erg gemakkelijk laat ontsnappen aan zijn folteraars doet niets af aan de prestatie dat ze opnieuw een zwarte episode uit de recente geschiedenis inzichtelijk en invoelbaar heeft gemaakt voor jongeren. De sterke vertaling is van Aleid van Eekelen-Benders.||https://www.parool.nl/kunst-media/meeslepend-en-aangrijpend-boek-met-alle-vertrouwde-ruta-sepetys-ingredienten~b077be83/
2022-09-03||Arthur Japin leidt ons rond door het Amsterdam van 1885 – en zijn nieuwe roman||Zingen was Anna Witsens grote geluk. Zij had de stem, de opleiding en het talent. Maar in haar tijd leek een carrière als zangeres voor een meisje uit zo’n belangrijk Amsterdams geslacht ondenkbaar. Des­ondanks probeert Anna haar eigen weg te gaan, gesterkt door de eigenzinnigheid en vrijheidszin van schrijvers als Kloos, Verwey, Van Eeden en Van Deyssel, in wier entourage zij terechtkomt door haar broer Willem. Haar plotselinge dood in 1889 inspireerde diverse kunstenaars uit en rond de Tachtigersbeweging tot nieuw werk. Hoogtepunt daarvan is een van de bekendste Nederlandse gedichten, In de zwarte nacht is een mensch aangetreden van Herman Gorter. Wat stilte wil is een roman over de hoop en strijd die aan Anna’s dood vooraf ging en speelt zich voor een groot deel af in Amsterdam. Hier een korte gids langs enkele plekken waar het leven van Anna, haar broer, beeldend kunstenaar Willem Witsen, en zijn Tachtigersvrienden zich afspeelde. Als lid van de Richard Wagner Vereniging zorgde Jonas Jan er hoogst persoonlijk voor dat in Felix Meritis het beeld van de meester tijdens opvoeringen van zijn werk met een verse lauwerkrans werd gekroond en op een avond in het Odeon, toen Brahms zich onder dirigentschap van Verhulst door zijn eigen tweede pianoconcert heen had geploegd, vervolgens tierend afgaf op het erbarmelijke niveau van de Nederlandse orkesten – ‘Ihr seit liebe Leute, aber schlechte Musikanten’, had Witsen ter plekke een vennootschap uit de grond gestampt voor de oprichting van een Amsterdams Conservatorium. Kort hierna werd met zijn hulp ook de Voorlopige commissie tot het bouwen van een concertzaal opgericht, die opdracht gaf voor het ontwerp van een muziekgebouw naar buitenlands voorbeeld: ‘Bij de Overtoomse polder?’ vroeg Cobi, Anna’s zus, verbaasd. ‘U verwacht van uw publiek toch niet dat het straks dat hele eind in hun goeie goed door de modder zal trekken? Waarom zo’n gebouw nu niet gewoon gezellig in de stad?’ Na de bouw wordt Anna er rondgeleid door de componist Julius Röntgen, voor wie zij een onmogelijke liefde opvat: Het Concertgebouw, een week tevoren casco opgeleverd, stond voorlopig leeg. Het was er oppassen geblazen, want hier en daar lagen nog steigerplanken of er stond een ladder. Maar Julius, trots, wilde het Anna per se alvast laten zien en hij had de sleutel in bewaring van bouwmeester Van Gendt. ‘Dit wordt de grote zaal, voor kamermuziek komt boven nog een kleinere. Het basisontwerp is dat van mijn eigen, vertrouwde concertzaal in Leipzig, dus ik heb min of meer wel een idee: de stoelen komen hier, daarboven op de omgang ook, en die verhoging daar wordt straks het podium. Oplopend zit dan het orkest en als het vol loopt ook nog toehoorders daarachter, aan weerszij van de trappen.’ Vandaag de dag prijkt Röntgens naam prominent in de Grote zaal. Op dat moment klonk het eerste schot. Dit werd ter waarschuwing gelost door de versterking – twintig man vanaf de Lijnbaansgracht, twintig van de Brouwers met meer op komst. Overal werden nu klinkers uit de straat getrokken. Er sneuvelde een ruit, daarop een volgende, waarna het stenen regende aan beide zijden van de gracht. Het patrouilleagentje dat alle plezier verziekt had, werd een kelder in gesleurd en daar zo toegetakeld dat hij een oog, twee vingers en het gebruik van zijn linker arm verloor. De jongen raakte voor het leven zo verminkt dat zijn eigen moeder hem niet meer kon herkennen. In de roman komen Anna en haar moeders vriendin Thea Taets van Amerongen door de gevechten te laat op de Rozengracht bij een bijeenkomst voor het vrouwenrecht, waar ook Mina Drucker sprak. Thea Taets besteeg het spreekgestoelte zonder verdere opsmuk en verfomfaaid als zij was. ‘Ik kom, zoals u zien kunt, regelrecht uit De Jordaan.’ Zij sloeg wat stof van haar rok. ‘Sommigen van u hebben vast hun oordeel over de aanstichters al klaar. Daarom wil ik getuigen van de ongelijkheid en het onrecht dat de mensen wordt aangedaan die er wonen; hier vlakbij in hun extreme armoe…’ Gaandeweg improviseerde zij een vlammend betoog over het belang van sociale gelijkheid en beloning naar arbeid, sanitaire voorzieningen en medische zorg, scholing en vegetarisme, betogende dat veel misstanden zouden zijn voorkomen wanneer vrouwen een stem in het geheel hadden gehad. Het was over half twaalf toen Willem aankwam op de Nieuwe Zijds maar in Die port van Cleve hingen zij nog rond de leestafel, zijn vrienden. ‘Dinsdagavond, ik verwachtte jullie bij Flanor.’ ‘Wetenschapsavond,’ verzuchtte Van Looy. ‘Onze spijsvertering was daar beter af geweest,’ wierp Kloos tussen, ‘hier is de stoofpot niks dan laffe ui.’ ‘Allebei waar, bij Flanor krijgen we ons eten pittiger, maar vandaag de dag is de conversatie er te flauw.’ Enkele jaren later, wanneer de idealen en de vriendschappen bekoeld raken, zijn hier aanmerkelijk minder Tachtigers te vinden. ‘Als je nu Die Port van Cleve binnenkomt,’ vertelt Van Eeden, wanneer Anna naar die tijden terugverlangt, ‘dan zit daar niemand meer. Ja, Verwey hooguit, in zijn eentje.’ Vaak zaten zij op het Rokin bij sociëteit Polen (achteringang: Kalverstraat 15-17), maar meestal boven restaurant De Karseboom, een van de oudste panden aan de Kalverstraat. In het zaaltje dat zij huurden hadden in de achttiende eeuw de patriotten nog vergaderd onder dezelfde zware balken en donkerbruine zoldering. Elke dag schafte zijn eigen pot en vrijdag was er gort na met rozijnen. ‘Blanche Ford, dames en heren,’ schalde de uitsmijter van Tivoli. Hij stond, zoals al zijn collega’s voor de deur in een militair gegalonneerde enkellange jas met een dubbele rij knopen en prees haar aan zoals een marktkoopman verse dadels: ‘Alleen bij ons, alleen vanavond, Blanche Ford!’ En voor passanten die nog twijfelden, gaf de man een ruk aan het touw dat achter zijn rug hing. Een luik vloog dan open en gunde de heren in de avond-kou heel even zicht op het gezellig warme vermaak daarbinnen. Gerepeteerd werd er om twaalf uur in het Odeon, niet in de zaal want die bracht men op dat moment in gereedheid voor vanavond, maar in het souterrain. Hier werd Anna voor het eerst wat ongemakkelijk. Niet uit angst dat zulke doorgewinterde musici, die met succes avond aan avond en door heel Europa speelden, haar niet serieus zouden nemen, maar misschien juist omdat zij dit zo klakkeloos wél deden. De materialen in Breitners atelier hadden Willem tot meer etsen aangezet. Hij bracht zijn prenten mee wanneer hij Anna opzocht in het Utrechtse gesticht waar zij, enkel in de hoop haar in het gareel te houden, enige tijd werd opgesloten. Telkens had hij zijn probeersels meegebracht, klonten kolendonkerte veelal in knoestige ruigte, maar haar eigen somberte werd erdoor verlicht omdat zijn prenten uitzicht boden, kijkjes op de wereld buiten. Op de Montelbaanstoren vooral, rechttoe rechtaan zoals Willem hem waarnam door het raam. Dan kon Anna denken aan de meeuwen die zij daar gezien had, hoe hoog die boven het water cirkelden, uitzwermden, krijsend wég over het IJ. Goede kans dat ook Herman Gorter hier kwam langs gerend. Hij, die zijn gedicht over Anna schreef kort nadat hij met zijn Mei gedebuteerd had in De Nieuwe Gids, was namelijk de allereerste Amsterdamse jogger: ‘Nieuwe kerel, vriend van Diepenbrock, student klassieke talen, verder weet ik niks. Schijnt dat Van Looy hem ’s avonds wel eens de grachten langs ziet rennen.’ ‘Waarnaartoe?’ ‘Nergens naar toe, omwille van de sport, denk ik.’ Wie weet was het op een van zijn rondjes door het donker dat hij aan Anna moest denken, aan haar talent en aan haar worsteling gehoord te worden, en hem wat zinnen te binnenschoten over haar gezang: de stem die boven de woudennog zong in den nacht –die was altijd in ‘t leven geweesthaar eenig lam. Luister ook naar de Paroolpodcast Amsterdam wereldstad||https://www.parool.nl/ps/arthur-japin-leidt-ons-rond-door-het-amsterdam-van-1885-en-zijn-nieuwe-roman~b311d507/
2022-09-03||Vijftig jaar heeft Ankie onderzoek gedaan, want ze wilde alles weten||U kunt zondag en maandag, om half tien op NPO 1, kijken naar het tweeluik Ankie, de olympische weduwe. Deze documentaire van Twan Huys en Evert-Jan Offringa gaat over de zoektocht van Israëlcorrespondente Ankie Rechess. Haar man, André Spitzer, lid van de Israëlische olympische ploeg van 1972, was vijftig jaar geleden slachtoffer van de zeer bloedige aanval van Palestijnse terroristen op het olympisch dorp in München. Ankie wil precies weten wat er is gebeurd. Ik mocht de docu alvast bekijken. Wat u gaat zien, is indrukwekkend, spannend en ontroerend. Voor mij was het een tijdsbeeld. Wat mij trof – zeker in deze tijd – was een aantal zaken. Je ziet gesprekken met Palestijnse functionarissen en met familie van de terroristen. En daar dient zich meteen het eerste dilemma aan. Zij zien hun vrienden en familieleden als helden en rechtvaardigen hun terroristische daden. De vluchtigheid van de moraal wordt in die scènes angstaanjagend duidelijk. De Israëlische geheime dienst, de Mossad, ging achter de terroristen aan. Ze liquideerden per ongeluk een Marokkaanse ober wiens vrouw zwanger was. Ankie, die destijds achterbleef met haar tweejarige dochter, ontmoet deze vrouw en beiden komen tot de conclusie dat haat geen zin heeft. Je zag twee vrouwen, beiden slachtoffer, die elkaar in Amsterdam ontmoeten, maar allebei uit een ander deel van de geschiedenis lijken te komen. Gaf die scène hoop? Misschien moet je soms veel woorden achter de tanden houden, dacht ik. Vijftig jaar heeft Ankie onderzoek gedaan, want ze wilde alles weten. Ze stuitte daarbij steeds op de Duitse bureaucratie. Men wilde haar domweg niet alle feiten laten kennen. Dossiers die er waren, bleven gesloten. Waarom? Natuurlijk, de Duitsers hadden fouten gemaakt. Hadden misschien sommige liquidaties van de Israëliërs voorkomen kunnen worden? Waren er verwijtbare fouten gemaakt? Was de bevrijdingsactie niet amateuristisch? En dan die afschuwelijke mededeling: The games must go on! Alsof er niets was gebeurd. Ook daar weer de moraal van een strontvlieg. Twan Huys en zijn team hebben met wrikken, duwen en trekken weten binnen te dringen bij belangrijke Palestijnse autoriteiten en dossiers boven tafel weten te krijgen. En nu? De moordenaar van André Spitzer leeft nog. Hij wilde wel praten voor geld. Ankie schrok toen Twan haar dat vertelde. Dat zou ze heel erg hebben gevonden. Men betaalt immers niet voor dit soort zaken. De documentaire lost een stukje van een puzzel op die vermoedelijk nooit helemaal gelegd zal kunnen worden. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/vijftig-jaar-heeft-ankie-onderzoek-gedaan-want-ze-wilde-alles-weten~bb0bb654/
2022-09-03||In Cardoso’s spannende intrige is het aan de lezer om te bepalen wie betrouwbaar is||Cardoso schetst in zijn spannende intrige de ondergang van de familie Meneses, bestaande uit onder meer de sluwe Demétro en zijn vrouw Ana, de wanhopige Valdo en buitenbeentje Timóteo, die liefst in vrouwenkleding rondloopt. De drie broers proberen in hun afbrokkelende landhuis krampachtig vast te houden aan de oude glorie van de familie, terwijl alle inkomsten zijn opgedroogd. Het huwelijk van Valdo met de bloedmooie Nina zorgt voor de nodige onrust onder de rivaliserende broers Meneses, zeker als ze zwanger raakt. Is het kind wel van Valdo? Of is het van de tuinknecht? Demétrio’s vrouw Ana draagt een biechtbrief voor Padre Justino in haar jurk, waarin ze de sfeer in huis schetst: ‘(..) het huis van Meneses zuigt als een plant van kalk en steen alles wat het nodig heeft om te leven uit mijn bloed.’ Cardoso vertelt een meerstemmig verhaal over de ondergang van een aristocratische familie in de eerste helft van de twintigste eeuw in Brazilië aan de hand van dagboekaantekeningen, brieven, verslagen en biechten van de verschillende familieleden, dorpsbewoners en personeel van de familie. Harrie Lemmens verzorgde voor de Arbeiderspers een prachtige en indrukwekkende vertaling van dit kloeke meesterwerk van 621 pagina’s. De intrige is spannend, vermakelijk, verrassend en in een meesterlijke stijl opgetekend. Welke verteller is betrouwbaar? Het is aan de lezer. De beeldschone Nina is een bron van roddels en achterklap. Als dochter van een verarmde legerofficier lijkt haar schoonheid haar enige troef. Haar huwelijk met de veel oudere charmeur Valdo is een ontzettende tegenvaller, het familiekapitaal blijkt absent en het landhuis is een bouwval. Met name Demétrio zet haar in een slecht daglicht. Hij beweert dat ze een affaire heeft met de tuinknecht wanneer ze zwanger is van een zoon, de enige erfgenaam van de familie Meneses. Clarice Lispector bewonderde Cardoso zeer. Ze was zelfs even verliefd op hem. Cardoso was echter homoseksueel. Ze bleven zijn hele leven bevriend.||https://www.parool.nl/kunst-media/in-cardoso-s-spannende-intrige-is-het-aan-de-lezer-om-te-bepalen-wie-betrouwbaar-is~bbad4d1c/
2022-09-03||De vervreemdende verhalen van Samanta Schweblin zitten vol verhuisdozen en nostalgie naar Buenos Aires||Ze is bij familie in Lago Puelo, in Patagonië in Argentinië. Samanta Schweblin (44, geboren in Buenos Aires) is net wakker en lacht ondeugend als ze vraagt of ze met wat sneeuw van de bergtoppen van Lago Puelo de hittegolf in Europa even moet verkoelen. Ze laat haar camera rondgaan in de cabaña waar ze ’s ochtends schrijft. En dan kiest ze waar ze voor de lunch zal aankloppen: bij haar zus en zwager, bij haar moeder of bij haar vader – drie huizen bezit haar familie. “En dan schrijf ik daarna nog een beetje en dan klop ik opnieuw ergens aan. Nu, na tien dagen, vragen ze of ik zelf ook nog eens een keer boodschappen ga doen. Nee! Dat is part of the secret waarom ik het hier zo fijn vindt.” In 2012 bood de Duitse regering Schweblin – haar Duits klinkende achternaam stamt uit de Elzas – een schrijversresidentie in Berlijn aan. “Ze geven je een heel jaar geld om je werk te doen. Ik dacht: wat heerlijk om de hele dag niets anders te doen dan te schrijven. Maar dat bleek zo makkelijk nog niet: ik ontdekte dat ik maar 4 of 5 echt creatieve uren heb.” Er gebeurde iets dat haar deed besluiten de verhuizing definitief te maken. Ook had ze het gevoel dat het tijd was haar land achter zich te laten, dat het gezond was haar vleugels uit te slaan en Argentinië met meer afstand te bezien. “Met de gedachte dat áls ik dan ooit naar Buenos Aires zou terugkeren, ik dan echt voor de stad gekozen zou hebben.” Ze maakte vrienden in Berlijn. Én ze kreeg een nevencarrière. “In Argentinië hebben we een lange traditie van literaire workshops. Ik kwam toen ik jong was terecht bij Liliana Heker, de korteverhalenschrijfster. Zij stond aan de wieg van de carrière van veel bekende Argentijnse auteurs. Voor mij is het iets heel gewoons dat schrijvers de deur openzetten voor jongere aspirant-schrijvers en dat iedereen elkaars werk bespreekt, maar dat bleek in de rest van de wereld niet zo.” Ze besloot in Berlijn zo’n literaire huiskamer op te zetten. “Ik dacht: daar komen niet genoeg mensen op af. Maar dat gebeurde wel. De Latijns-Amerikaanse gemeenschap is aanzienlijk. Toen bleek ik daar geld mee te kunnen verdienen en was er eigenlijk geen reden meer om naar Buenos Aires terug te gaan, te meer omdat mijn familie toen besloot naar Lago Puelo te verhuizen. Nu is dit ‘onze’ stad.” Haar verhalenbundel Zeven lege huizen uit 2015 was het eerste boek waaraan ze in Duitsland begon te schrijven. “Ik ben achteraf verbijsterd hoe porteño dit boek is.” Ze legt uit: Als je uit Buenos Aires komt, de grootste haven (puerto) van Argentinië, ben je ‘van de haven’: porteño of porteña. “Mijn verhalen en vertellers waren nooit zo specifiek Argentijns. Maar dit boek, geschreven in een ander land met het gemis van Buenos Aires, is doordesemd van de stad en haar porteño gebruiken. Die zijn super-, super-, superprominent. Hoe ik alleen al alle straten benoem: een en al nostalgie!” De lege huizen van Schweblin zijn niet letterlijk leeg maar er is een leegte voelbaar. Er zijn indringers die voorwerpen stelen of verplaatsen, ouders die naakt door de achtertuin rennen, kleren van een zoon die door een buurman in de tuin worden gegooid. Er is een oude vrouw die zo graag wil sterven dat ze alvast haar spullen in dozen pakt en een schoondochter die, teruggekeerd naar land en stad, beseft dat de dozen met haar vroegere leven nog onuitgepakt zijn. Een dochtertje loopt op haar verjaardag zonder onderbroek, een echtgenote verlaat in badjas met nog natte haren haar woning. “Ik kies voor krachtige verbintenissen, niet in de plot van de verhalen maar in de aard van de problematiek: eenzaamheid en gekte. De verhalen hebben een soortgelijke atmosfeer. Ook de vertellers, altijd in de eerste stem, hebben een vergelijkbare toon. Ik denk ook heel goed na over de volgorde waarin de verhalen staan. Het ene verhaal bouwt voort op het andere. Ik denk dat ik zo de lezer kan sturen.” “Dat is heel egocentrisch, het staat de lezer natuurlijk vrij om zelf de volgorde te kiezen. Ik ben zelf een eclectische lezer en ga vaak van het laatste verhaal van een bundel naar het eerste om dan weer middenin te beginnen, maar als schrijver houd ik toch liever zelf die controle. Ik overtuig mezelf ervan dat ik weet en kan voorspellen wat er in de hoofden van mijn lezers gebeurt. Ik houd van dat spel, van het idee van literatuur als een dans: een tango van de schrijver en de lezer. Er zijn twee personen voor nodig. En je mag niet op elkaars tenen gaan staan.” “Misschien gaat het in bredere zin meer om acceptatie dat je ooit op een bepaalde plaats niet meer in fysieke staat zult zijn. Aan het einde van elke fase in je leven beland je op een punt dat je spullen moet verplaatsen of opbergen, omdat je verhuist of omdat je doodgaat. En als je ze in een doos stopt, verdwijnen ze in het duister.” Lacht: “Er is binnen mijn familie veel verhuisd, daar heb ik inspiratie aan ontleend. De verhuizing naar Duitsland heeft de verhalen helemaal sterk getekend: ik heb zelf veel dozen ingepakt, die met mijn moeder naar haar nieuwe huis zijn gegaan en nooit meer zijn opengemaakt. Ik kan haast niet beschrijven hoe eng ik de gedachte nu vind om ze te openen. Wat voor herinneringen zullen de spullen die erin zitten oproepen? Zelfs de etiketten vind ik nu eng. Er is er een waarop staat: kleren. Ik heb heel veel kleren weggedaan. Maar wat heb ik dan per se willen bewaren?” “En dan ben ik de schrijver die denkt dat ze controle heeft over wat ze doet. Ik heb dus helemaal geen controle. Ik denk in personages en plots. En dan besef je naderhand pas, vaak door de feedback die je krijgt van recensenten, lezers en vrienden, hoeveel van je eigen leven in je werk is terechtgekomen.” “Er ligt uiteindelijk een nog grotere thematiek aan dit boek ten grondslag, waarvan ik me aanvankelijk niet bewust was. Ik was 33, 34, 35, 36 en heel erg bezig met de grote vraag of ik moeder wilde worden. En met de nog veel grotere vraag: zou ik in staat zijn om te blijven ademen als ik een kind zou verliezen? In deze verhalen zitten veel verloren kinderen. Er zit altijd veel meer in dan ik zelf kan bevroeden. Ik kan de cáscara, de bast van de boom, kiezen, maar hoe die uitgroeit is iets dat zich aandient en dat ik kennelijk niet kan vermijden.” Zwijgt. “En nee, ik ben geen moeder geworden.” “Ik heb ook twee romans geschreven en ik werk aan een derde. Maar als ik daarvan afstand nodig heb, ga ik verder met mijn korte verhalen. Ik kom uit een literaire traditie waarin schrijvers van korte verhalen van grote invloed waren. De beste grote schrijvers schreven verhalen: Borges, Cortázar, Casares. Voor ons Argentijnen zijn verhalen niet voor kinderen of experimenten. Korte verhalen worden minstens zo au sérieux genomen als een roman en ze werken met dezelfde regels: hoe zit een personage in elkaar, wat heeft de plot nodig?” “Ik vind het fantastisch hoe snel je door een kort verhaal kunt worden geraakt. In soms maar drie pagina’s kun je bij een lezer iets oproepen waarvoor je bij het lezen van een roman dagen, zo niet weken nodig hebt – iets waaraan hij nooit had gedacht, iets wat hij niet van zichzelf wist. Het is een snel en krachtig en bijzonder literair medium, waar ik al jong verliefd op werd en nog steeds verliefd op ben. Zodra ik een idee heb wil ik liefst een kort verhaal schrijven.”||https://www.parool.nl/kunst-media/de-vervreemdende-verhalen-van-samanta-schweblin-zitten-vol-verhuisdozen-en-nostalgie-naar-buenos-aires~b3aa3ed0/
2022-09-03||Het tragische verhaal van Anna Witsen, door Arthur Japin||Wie kent ze nog, de negentiende-eeuwse schrijvers en kunstenaars die bekend zijn geworden als de Tachtigers? Dichters als Willem Kloos, Albert Verwey, Frederik van Eeden, Herman Gorter en Jacques Perk, maar ook kunstenaars als George Breitner en Isaac Israëls wilden niet minder dan een revolutie teweegbrengen in de Nederlandse kunst en literatuur. Schilder Willem Witsen werd niet de bekendste van het stel, maar hij vormde wel de (financiële) spil van de Tachtigers. Het Witsenhuis in Amsterdam, waar hij een tijd resideerde, is ook nu nog een plek waar schrijvers en kunstenaars kunnen wonen en werken. Dit beroemde en belangrijke gezelschap speelt niet de hoofdrol in de nieuwe roman van bestsellerauteur Arthur Japin, maar vormt wel het boeiende decor. In Wat stilte wil – de prachtige titel is ontleend aan Verzen van Herman Gorter – is de glansrol weggelegd voor Willems zus Anna Witsen. Bijna tien jaar geleden wijdde Japin al eens een toneelstuk aan haar, maar nu duikt hij dieper in de psyche van deze getalenteerde zangeres, wier carrière werd gebroken in de knop. Anna Witsen is een gevoelige, getalenteerde vrouw in een tijd waarin vrouwen werden geacht echtgenote en huisvrouw te zijn. Haar vader en zus beletten haar een opleiding te volgen aan het conservatorium en een carrière op het podium na te streven. En als Anna in de trein stapt naar Duitsland om haar zangleraar op te zoeken – een getrouwde man op wie ze verliefd is –, wordt ze opgesloten in een gesticht. Als ze dan een hele tijd later toch nog een kans krijgt om te schitteren, worden de negatieve onderhuidse invloeden Anna de baas, en faalt ze. Als je Wat stilte wil gelooft, was Anna misschien wel de zuiverste exponent van het gedachtegoed waar de Tachtigers voor stonden. Kunst moest volgens Willem Kloos de ‘allerindividueelste expressie’ van de ‘allerindividueelste emotie’ zijn. Maar waar de schrijvers, naarmate hun succes toenam, steeds vaker allerlei andere belangen vóór hun kunst stelden, liet het vurige verlangen in Anna zich niet temmen.||https://www.parool.nl/kunst-media/het-tragische-verhaal-van-anna-witsen-door-arthur-japin~b8d439ff/
2022-09-03||In pijnlijke en wonderschone memoires vraagt Bernard Wesseling zich af: wie was mijn vader?||Kan een zoon zijn vader zien voor de man die hij is? Welke valkuilen zijn er? Voor Bernard Wesseling is zijn vader een constructie, zijn herinneringen zijn vals en ‘elke poging tot toenadering is die van mezelf tot mezelf’. Wesseling richt zich tot zijn vader in de archaïsche volzinnen die kenmerkend zijn voor zijn stijl, maar die ook een afdruk zijn van zijn opvoeding. ‘Een wurgende verstrengeling van affectie en intellect was deel van je erfenis,’ schrijft hij. In het voorwoord denkt de schrijver aan ‘de lichtstralen van reflecterend water op het plafond bij ons thuis. (..) ‘Onduleren,’ mijmerde jij eens terwijl we dit zagen, ‘van undulare, golven’ (..).’ De zorg waarmee ook zoonlief zijn woorden kiest zou vader deugd moeten doen. Tussen de herinneringen van zijn vader op de fiets, in zijn werkkamer en onder vakgenoten stijgt het beeld op van enerzijds een teruggetrokken mierenneuker die het liefst met zijn neus in de boeken zat, maar ook van een lieve, trotse vader die uitbundige vreugdedansjes deed als er iets te vieren viel, zoals een literaire prijs voor het poëziedebuut van Wesseling. Tastend, bewonderend en vragend doorloopt Wesseling zijn jeugd. De verschillende vertelregisters die hij hanteert: proza, poëzie, aantekeningen en opsommingen, passen bij de mate waarin hij vat heeft op de materie (er zijn gaten in de vorm van witregels). De geschiedenis kent ook duistere kanten. Als puber hangt Wesseling met vrienden rond in de Sixhaven in Amsterdam-Noord. Daar ontmoet hij R. met zijn vriendin K., twee rijke Amerikanen die zich over de jonge jongens ontfermen. Ze hangen samen rond, nemen de jongens mee naar pretparken, kopen cadeaus. Rinkelen de alarmbellen al? Ze lijken de gedroomde populaire surrogaatouders, totdat R. en K. zich ontpoppen als zedendelinquenten. Nadat Wesseling zijn moeder (en daarmee in het kielzog zijn vader) op de hoogte stelt, laten zijn ouders zich door het stel overtuigen van de onschuld van de voorvallen. Hoe moet Wesseling zich tot deze ongemakkelijke geschiedenis verhouden? Vlak voor hij doodgaat komt aan het licht dat zijn vader een verhouding heeft met een student. Wesseling onthoudt zich van een moreel oordeel en schept ook daar ruimte voor de complexiteit van de persoon die zijn vader was. Wat een pijnlijke en wonderschone memoires!||https://www.parool.nl/kunst-media/in-pijnlijke-en-wonderschone-memoires-vraagt-bernard-wesseling-zich-af-wie-was-mijn-vader~b87e284c/
2022-09-03||Het enige korte verhaal van Toni Morrison is een geraffineerde exercitie: concreet en confronterend tegelijk||Het enige korte verhaal dat ­Toni Morrison (1931-2019) publiceerde, noemde ze ‘een experiment met het weglaten van alle raciale codes in een verhaal over twee personages van verschillend ras, voor wie raciale identiteit van cruciaal belang is’ Nu het in boekvorm is uitgegeven, met een even lang en scherpzinnig voorwoord van Zadie Smith, dat je overigens beter als náwoord kunt lezen, blijkt Recitatief een briljante literaire hersenkraker. Concreet en confronterend, speels en bloedserieus tegelijk. Het gaat over Roberta en vertelster Twyla, die beiden op 8-jarige leeftijd door jeugdzorg naar kindertehuis St. Bonny in New York zijn gebracht. De meisjes vormen al gauw een (nood)verbond, ­mede omdat de ‘echte weeskinderen’ met ‘beeldschone dode ouders in de hemel’ niet met hen willen spelen. Zij zijn ‘afgedankt.’ En ook direct duidelijk is dat ze ‘een soort peper-en-zoutstel’ waren. Alleen: wie wit is en wie zwart krijgen we niet te lezen. Terwijl het onvermijdelijke gissen ernaar vooral onthult welke vooroordelen en stereotypen er in onze hoofden leven, of welke we vermoeden in die van de ander. Dat gebeurt in hun kinderjaren, bijvoorbeeld wanneer Twyla’s moeder, Mary, zegt dat ‘ze nooit hun haren wassen en dat ze raar ruiken’, of we over diezelfde moeder lezen dat popcorn met een blikje chocolademelk ‘haar idee van avondeten’ was. En in de scènes waarin de twee elkaar later in hun levens kortstondig terugzien. Zo is er dat moment dat Twyla in een wegrestaurant werkt, waar Roberta binnenkomt in hotpants, met een ‘grote, woeste haardos’, vergezeld door twee hippiemuzikanten. Is dat beschreven uiterlijk (we leven in de jaren 80) typisch zwart of wit? En wat zegt het dat Roberta Twyla belachelijk maakt omdat ze niet weet wie Jimi Hendrix is? Of jaren later, als Roberta getrouwd is met een weduwnaar en in de chique wijk Annandale woont. Twyla denkt: ‘Voor hen is alles zo makkelijk. Zij hebben het idee dat de wereld aan hun voeten ligt.’ Maar zijn ‘zij’ dan witte of rijke mensen? Een geraffineerde exercitie is het, die Morrison virtuoos volhield. Optimistische (neven)conclusie: dat we tot het eind in het duister tasten, bewijst misschien wel hoeveel ‘wij’ en ‘zij’ eigenlijk gemeen hebben.||https://www.parool.nl/kunst-media/het-enige-korte-verhaal-van-toni-morrison-is-een-geraffineerde-exercitie-concreet-en-confronterend-tegelijk~b536709a/
2022-09-03||Opinie: ‘Geef onze daklozen in de binnenstad prioriteit boven vluchtelingen’||Er is veel te zeggen over de belabberde opvang van asielzoekers in Nederland. De meeste verontwaardigde reacties roepen bij mij een enorme boosheid op. Waarom maken al die mensen zich niet druk over de erbarmelijke omstandigheden waaronder daklozen in onze grote steden moeten leven? Met een minachtende blik zijn die al jaren letterlijk gepasseerd en genegeerd. Ik woon al twintig jaar in de binnenstad en zie hier al die tijd een behoorlijk aantal daklozen rondlopen en soms uit vuilnisbakken eten. Een aantal daklozen kan soms terecht bij het Leger des Heils, wat ook verschrikkelijk is, maar helaas wel maatschappelijk geaccepteerd, net als die verschrikkelijke vernederende voedselbanken. De verontwaardiging over de vluchtelingenopvang vind ik prima, maar onze eigen daklozen hebben prioriteit! Wat mij betreft leggen we dat vast in de Grondwet.A.H. Jacobs, Amsterdam Het verbeteren van de leesvaardigheid ziet Hicham El Ouahabi als een ‘bittere noodzaak’ om jongeren te leren nepnieuws van echt nieuws te onderscheiden (Het Hoogste Woord van 25 augustus). Terecht beschouwt hij de afnemende leesvaardigheid als een nieuwe crisis en een bedreiging van de democratie. Een betere leesvaardigheid bevordert volgens El Ouahabi niet alleen nieuwsgierigheid naar anderen maar helpt ook de argumentatievaardigheden te verbeteren. Hij doet tevens enkele praktische suggesties om de leesvaardigheid bij schoolgaande jongeren te helpen verbeteren. Ik zou daar nog een idee aan willen toevoegen. Het Parool zou speciaal voor schoolgaande jongeren een online­abonnement kunnen aanbieden, tegen een scholierentarief, dat via de onderwijsinstelling wordt aangeboden. Docenten kunnen daarmee klassikaal actuele thema’s bespreken en taalkundige vaardigheden stimuleren. Misschien is zelfs een interactieve versie van Het Parool mogelijk waarmee scholieren hun eigen krant leren samenstellen. Jong geleerd is oud gedaan!Paul Brian, Amsterdam Wat een goed initiatief van Merijn Tol om aandacht te schenken aan de keuken van landen die aan de oostkant van de Middellandse Zee liggen (PS van 29 augustus). De inderdaad uitstekende Italiaanse, Griekse, Spaanse en Franse keukens kennen we zo zoetjesaan wel. Tol noemt de landen die haar inspireerden; Turkije, Marokko, Libanon, ­Syrië en Palestina. Vergeet zij wellicht een andere belangrijke Mediterrane keuken, namelijk die van Israël? Ik ben bang dat ze verdomd goed weet wat ze beweert en dat ze op haar manier probeert politiek correct over te komen, vooral als ze Irak er ook nog bijsleept (‘Of een Irakese samenwerking beginnen met Sara Shawkat’). Irak ligt ruim tweeduizend kilometer ten oosten van de Middellandse Zee. Ze had in één adem ook Zwitserland wel kunnen noemen, dat ligt maar zestienhonderd kilometer van die zee. Awraham Meijers, Amsterdam Het toch al niet misselijke collegegeld wordt in Nederland ook dit jaar weer verhoogd (Het Parool van 30 augustus). In veel andere landen, bijvoorbeeld de Scandinavische, ­hoeven studenten geen collegegeld te betalen. Studeren is daar gratis. Toch fijn dat je als student in dat soort landen wordt beschouwd als een investering in de toekomst van het land. In Nederland zien we onze studenten slechts als een kostenpost.Rick Veltman, Amsterdam Ook ik heb het interessante artikel van Jaap Huisman over het ­Oosterdokseiland gelezen (Het Parool van 30 augustus). Wat ik me bij het lezen afvroeg, is waarom het nog steeds is voorbehouden aan kantoren en ‘naar binnen gerichte organi­saties’ om op de mooiste, ­markantste posities in Amsterdam neer te strijken. Denk aan onder meer de Nederlandse Filmacademie, het Paleis van Justitie, het conservatorium, de ­Hogeschool voor de Kunsten en nu ook Booking.com. Allemaal instellingen waar de gebruikers achter pc’s, in kantoorruimtes, ­repetitie­lokalen, studio’s of edit­suites ­zitten. Kortom: plekken waar het niet de bedoeling is, noch (nauwelijks) mogelijk is om van het uitzicht te ­genieten. Wónen op die pracht­locaties voor jong, middelbaar en bejaard zou toepasselijker zijn. Oké, het draait natuurlijk ­om geld, zoals altijd... Misschien iets minder ico­nische gebouwen dan, maar wel woongenot voor velen, lijkt me voor veel architecten een realistische ­‘uitdaging’. Over de verdeling tussen koop, hoge-, midden- en sociale huur valt nog een boom op te zetten.Ties van Dijk, Amsterdam Het Oosterdokseiland is af, lees ik in Het Parool van 30 augustus. Naar volle tevredenheid van de auteur, die het gebied ‘kortweg ODE’ noemt. Toch zijn er twee minpunten te noemen: het drijvende restaurant in het open havenfront en de naamgeving van de straten in de buurt. De auteur vindt het eerste vindt een te billijken ­‘folkloristische dissonant’ en het tweede een ‘miskenning van de ­Nederlandse literatuur’. Terecht. Het is helemaal géén ode dus aan W.F. Hermans, Annie M.G. Schmidt en Harry Bannink. Terwijl Simon Carmiggelt en Hella Haasse er ook met naargeestig steegje en een winderig plein om de hoek liggen. Het motief van de straatnamencommissie zal in 2006 zijn ­geweest dat er een prachtige bibliotheek was verrezen. Maar eer bewijzen aan illustere schrijvers uit het recente verleden is toch echt iets anders. Waarom anonieme stegen, die op een spoordijk doodlopen, ­vernoemen naar kunstenaars die ­talloze mensen bezield, vermaakt en getroost hebben, die tot nadenken hebben aangezet en de lezers nieuwe hori­zonten lieten zien? Hoe komt het dat na het overlijden zestien jaar geleden van stadgenoot Gerard Reve er nog geen straat, gracht of boulevard in een van de nieuwe wijken naar hem is genoemd? Ik ken het antwoord al wel. Het is geen miskenning, zoals Jaap Huisman in het artikel schrijft, het is minachting. Daarom krijgt zijn geleerde broer Karel van het Reve, met een ontzagwekkend oeuvre op zijn naam, een bruggetje van beton bij de Sloterplas, omdat de commissie niets van hem heeft gelezen en alleen weet dat hij aan de andere kant van de stad, in Betondorp is geboren.Maurice Teunissen, Amsterdam||https://www.parool.nl/columns-opinie/opinie-geef-onze-daklozen-in-de-binnenstad-prioriteit-boven-vluchtelingen~be3c6485/
2022-09-03||Misschien moet ik vanaf vandaag ook maar mijn sociale media verwijderen||‘Ik constateer een kloof tussen wat er daadwerkelijk gebeurt en hoe mensen zich voelen. Het aantal gewapende conflicten neemt af, ondanks de oorlog in Oekraïne. De welvaart is over de gehele linie toegenomen, het aantal armen is gehalveerd, de veiligheid is ook toegenomen voor iedereen; voor vrouwen, jongeren en minderheden. En tegelijkertijd voelt men zich onzekerder en onder druk. De verwachtingen zijn hoger, er wordt elkaar continu stress aangepraat,” verkondigde Beatrice de Graaf onlangs in een podcastinterview met Jort Kelder. De Graaf is hoogleraar internationale politieke geschiedenis te Utrecht en schrijfster van het prijswinnende boek Fighting Terror after Napoleon – How Europe Became Secure after 1815, uitgegeven door Cambridge University Press. Daarmee won ze de Arenberg Prize for European History. “Als ik naar de studenten van nu kijk,” zei ze, “hebben ze allemaal een iPhone, kunnen ze allemaal naar terrasjes toe, kunnen ze op vliegvakanties, ze hebben de hele wereld gezien op hun 30ste, dat kon ik helemaal niet. Maar toch, in hun tijd is er zoveel onheil en onzekerheid aan de horizon. Je merkt dat er onduidelijkheid heerst over wat ze met hun leven moeten, wat ze met relaties moeten. Het aantal jongeren dat aanklopt met psychologische problemen stijgt enorm, ook universiteiten klagen daarover.” Ik was een en al oor, want ook ik behoor tot deze generatie; ik kan veel meer dan de vorige generaties op mijn leeftijd konden en mochten, maar ik heb ook het idee dat mijn generatie een stressvoller, gejaagder en kwetsbaarder bestaan heeft. Waar komt dat dan toch vandaan? De Graaf heeft een antwoord: de voortdurende blootstelling aan onheil via je mobiele telefoon. Deze maand verschijnt haar essay Crisis!, in het kader van de Maand van de Geschiedenis. Daarin debiteert ze een aantal stellingen die veel stof tot denken geven. Zo verzet ze zich tegen de inflatie van het woord crisis, dat tegenwoordig te pas en te onpas wordt gebruikt en daardoor veel mensen, vooral jongeren, onnodig en permanent in een staat van urgentie en broosheid brengt. Onze koelbloedigheid lijkt ook steeds meer uit onze vingers te glippen; het is in om slachtoffer te zijn. De stoïcijnse levenshouding is niet meer van deze tijd. “Nederland lijkt in een permanente staat van crisis te verkeren,” vertelde De Graaf in het interview met Kelder. “Om de zoveel tijd valt het woord crisis in allerlei verbanden, maar het is pas een crisis als er vitale belangen in het spel zijn. Het gaat niet meer over rampen en catastrofes en oorlogen, maar om alledaagse problematiek, de kranten staan er elke dag vol mee.” U kent het vast wel: woning-, energie-, zorg-, stikstof-, klimaat-, krediet-, vertrouwens-, bagage- en vluchtelingencrisis. De Graaf: “Als je naar de statistieken kijkt, zie je dat de leeftijdscategorie 18-25 meer stress ervaart dan de categorie boven de 65. De jongeren moeten nog van alles en worden met werkelijk élk probleem geconfronteerd via sociale media als TikTok en Instagram. Wat opvalt is dat SGP-jongeren het gelukkigst zijn; ze maken duidelijke morele keuzes en hun pad is al uitgestippeld: je gaat trouwen, wordt kostwinner, je krijgt kinderen enzovoorts.” Ik heb zelf nog gezocht naar dat onderzoek, maar ik kon er helaas niets over vinden. Misschien moet ik vanaf vandaag ook maar mijn sociale media verwijderen. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/misschien-moet-ik-vanaf-vandaag-ook-maar-mijn-sociale-media-verwijderen~b40f8186/
2022-09-03||Op de zolder stond te veel verleden opgeslagen||Het woord vakantie komt van het Latijnse vacare en betekent leeg of vrij zijn. Ik besloot dat het leeg moest zijn deze zomer, zo leeg als maar kan. Niet in lange rijen op Schiphol of voor tunnels, slagbomen of attracties maar even in de wacht voor het afvalpunt tot degene voor mij de kofferbak had ontdaan van afdankertjes. Het was een vol jaar geweest, vol in de agenda, in de kop en het hart. Maar het was vooral de zolder, daar stond te veel verleden opgeslagen naar mijn smaak. Na bijna tien jaar lang alles erop te hebben gegooid wat uit het zicht moest, was het tijd om daar ruimte te gaan scheppen. De dagen voordat ik daadwerkelijk begon, luisterde ik ’s avonds in bed naar de stemmen van alles wat zich daar had verzameld. Stapels brieven die begonnen met ‘Lieve Babs’, broeken maat 36 die verlangden naar slankere dijen, een stoel waarvan een poot ontbrak na het kerstfeestje van 2017, afgedankt speelgoed dat het beeld opriep van een zoon die nog in mijn handpalm paste, studieboeken van iets wat ik nooit ben geworden. En ondertussen speelden oude lp’s een nostalgische soundtrack af. Ik begon. Ik klom door dozen, kratten, zakken. Maakte ritjes naar tweedehands winkels en het afvalpunt. Sommige dagen kreeg ik het echt te pakken en moest ik oppassen dat ik niet de kleding van mijn lichaam trok om ook in de containers te stoppen, andere dagen moest een onooglijk dingetje waarvan ik nooit de functie in deze wereld had kunnen ontdekken, bewaard blijven, ik wist maar nooit of ik het ooit nodig zou hebben. Ondertussen zag ik mijn huis gestaag afvallen. Eind augustus stond daar de slankere versie, een taille werd weer zichtbaar. Een vrijwel lege zolder met alleen nog een opblaasbare kano en een koffer vol oude dagboeken diep weggeschoven onder de dakpannen. En terwijl ik met een bezem de zichtbaar geworden stofwebben te lijf ging, kwam ik hier en daar nog wat afdrukken tegen van een gebroken hart, verbroken vriendschappen en herinneringen aan wildere tijden. Maar al met al was de zolder leger en lichter. Na het opruimen hoorde ik ’s avonds vanaf de lege zolder een zelfgemaakt slaapliedje dat ik ooit zong voor mijn zoon, die een dag later terugkwam van zijn vakantie. Hij was weer wat langer en wat meer van zichzelf. Trots liet ik hem de zolder zien. “Kijk eens,” zei ik, en draaide een rondje om mijn as in het midden van de zolder, “hoe leeg het hier is!” Hij keek toe vanaf het vlizotrapje. “Nee hoor, jij staat erin.” Een zin die ik ooit las schiet me te binnen. No one has ever been in an empty room. Het was een lange reis. Spokenwordartiest, schrijver en ­docent Babs Gons maakt ons deelgenoot van haar belevenissen. Lees al haar columns hier terug. Reageren? b.gons@parool.nl||https://www.parool.nl/columns-opinie/op-de-zolder-stond-te-veel-verleden-opgeslagen~b38566bb/
2022-09-03||Rob Geurtsen wil een maatje: ‘Ik zoek iemand die me het normale leven kan laten zien’||Waar velen doorgaans vertrouwen putten uit een vaste verblijfplaats, beangstigt het bezit van een huissleutel Rob Geurtsen (66). “Ik moet vreselijk wennen aan het bewonen van dit huis en kan er nog fikse buikpijn van krijgen. Bezit kan je kwijtraken. En ik ben gewend niets te hebben. Dus ja, van dit alles kan ik nog niet echt genieten.” Met ‘dit alles’ doelt Geurtsen op de lichte woning nabij het Flevopark, die hij enkele maanden geleden betrok na dertien jaar dak- en thuisloos te zijn geweest. “Ik ben bang dat ik het in mijn eentje niet red. Het gebrek aan vertrouwen in mezelf speelt me parten.” Geurtsen wil vooropstellen dat hij onwijs blij is met zijn woning, ‘daar mag geen twijfel over bestaan’. Maar de overgang van een zwervend naar een vast bestaan is niet makkelijk, stelt hij. “Een terugval dient zich gemakkelijk aan. Veel mensen die een nieuwe start willen maken, raken bedolven onder alles wat op hen afkomt.” Vorig jaar besloot hij dat er iets moest veranderen. De misère brak hem op. “Het duurt eigenlijk al zo’n twintig jaar. Al die tijd leefde ik volstrekt improviserend. Als je dak- of thuisloos bent, maak je je wereld heel klein want zo blijft ie veilig. Je zondert je af, trekt muren op om dat wat overblijft behapbaar te maken. Ik was volledig uit de boeken verdwenen, had zelfs geen paspoort meer. Maar toen werd ik 66 en realiseerde ik me dat het maar eens uit moest zijn met het gedonder. Want in mijn familie wordt men oud en op straat oud worden is geen goed idee.” Hij redde het naar eigen zeggen niet meer, zijn ‘talent tot overleven was uitgeput’. Hij klopte onder meer aan bij de Straatalliantie en dankzij hen vond Geurtsen grond onder zijn voeten in de vorm van een woning, de juiste papieren en financiële en mentale steun. “Door hen werd ik gehoord, zij vertegenwoordigden mijn belang. Op andere plekken trof ik eerder wantrouwen en onzorgvuldigheid.” De basis lijkt gelegd, maar stabiel voelt het voor Geurtsen nog niet. Zijn besluit het roer om te gooien, wordt gestut door zijn wens stabiel en emotioneel veilig oud te worden. “Maar ik heb begeleiding nodig bij deze overgang, op elk vlak. De steun die ik in dit proces al heb gekregen, heeft me gesterkt in de wetenschap dat als ik een fout maak er een vangnet is. Je wilt niet geloven hoeveel dat voor iemand betekent die zo lang aan zijn lot is overgeleverd.” Hij prijst zich gelukkig met de kundige en vriendelijke mensen die hij bij verschillende hulporganisaties is tegengekomen, want die zijn schaars. Ook dun gezaaid: een maatje waar Geurtsen in de toekomst mee hoopt op te trekken. “Ik zoek iemand die me het normale leven kan laten zien. Mijn isolement maakt me kwetsbaar, ik moet opnieuw leren onder de mensen te zijn. Het liefste zou ik mijn plek in de maatschappij terugwinnen. Alleen teruggetrokken in mijn flat lukt dat niet.” Hij heeft zich bij De Regenboog Groep aangemeld. De hulporganisatie biedt met hun maatjestraject informele hulp aan eenzame Amsterdammers, maar kampt met een drastische terugloop in het aantal vrijwilligers. “Sinds mei 2021 nemen de aanmeldingen af. Van mei tot en met december 2021 meldden zich 794 vrijwilligers, ten opzichte van 1230 vrijwilligers in dezelfde periode een jaar eerder,” zegt Jola Gosen van De Regenboog Groep. “En die trend zet zich voort in 2022.” Dat is zorgelijk, benadrukt ze, want omdat eenzaamheid en armoede in de stad toenemen, wordt de vraag naar maatjes almaar groter. Naast Geurtsen wachten inmiddels honderden mensen op een maatje. De lange wachttijd heeft De Regenboog Groep ertoe bewogen de noodklok te luiden (zie kader). Ondertussen houdt Geurtsen hoop. “Het lijkt me fijn om met iemand de stad opnieuw te ontdekken.” Stuur uw reactie met vermelding van telefoonnummer naar vrijwilligerswerk@deregenboog.org. Meer info: www.deregenboog.org.||https://www.parool.nl/ps/rob-geurtsen-wil-een-maatje-ik-zoek-iemand-die-me-het-normale-leven-kan-laten-zien~b3e3dc1b/
2022-09-03||Hoe de rijkste inwoner van Purmerend in de achttiende eeuw de hele stad oplichtte ||Op 13 augustus 1746 verscheen in de Amsterdamse Saturdaegse Courant een opsporingsbericht voor een zekere Pieter Pergerrits. De hoofdofficier van justitie van Purmerend loofde een beloning uit van maar liefst duizend gulden aan degene die deze 35-jarige voortvluchtige in de kraag wist te vatten. Pergerrits werd gezocht voor zijn ‘godvergeeten wyze’ van handelen in ‘valsch gefabriceerde en gefalsifiseerde’ obligaties en valse notariële aktes, ter waarde van zo’n 500.000 gulden (omgerekend zo’n 5,4 miljoen euro). Volgens het signalement was Pergerrits vrij lang en tamelijk gezet van postuur, met een bleek, ietwat pokdalig gezicht. Verder droeg hij vaak een witte of grijze allongepruik met krullen tot op zijn schouders en een grijs kostuum, soms bezet met goudkleurige ‘Pinsbekke knoopen’, gemaakt van een legering van koper en zink. Al vrij snel na de opsporingsberichten in de kranten adverteerde uitgever Jan Wigmans te Harderwijk met het boekwerkje De Vlugtende Banqueroetier. De anonieme auteur had voor het schuitenpraatje gekozen, een populair genre waarbij fictieve passagiers in een trekschuit tijdens het roken van een pijpje de tijd doden met roddels over actuele en politieke zaken. De schrijver was goed op de hoogte van de malversaties van Pergerrits. Voor acht stuivers lezen we niet alleen veel over zijn levenswandel en hoe hij in ‘snode bedriegeryen’ verzeilt raakt, maar ook hoe hij zijn eigen familie te schande maakt. Het vlot geschreven werkje werd door het publiek zeer goed ontvangen en ook in Amsterdam veel gelezen. Op 1 september 1746 verscheen daarom een tweede deel, De Ontslipte Brouw-Slang. Daarin komen enkele bekenden uit het vorige deel elkaar weer tegen en bespreken zij de laatste nieuwtjes. Onder de gedupeerden van Pergerrits activiteiten zijn zeventien Amsterdammers, veelal vrouwen, met een gezamenlijk verlies van 359.000 gulden. Ook de Joodse gemeenschap in Amsterdam blijkt hard getroffen te zijn. Verder blijkt dat Pergerrits in Utrecht voor nog eens 90.000 gulden heeft gefraudeerd, in Haarlem voor 80.000 en in Edam voor 10.000 gulden. De totale som aan gefraudeerde gelden bedroeg maar liefst 669.000 gulden – veel meer dan het bedrag dat de officier in zijn opsporingsbericht noemde. Pieter Pergerrits, geboren op 7 augustus 1707 in Oostzaan, trouwde met de 20-jarige Anna Adriaans de Lange uit De Rijp, dochter van een vermogende reder van walvisvaarders. Het echtpaar kreeg acht kinderen, waarvan er drie al op zeer jonge leeftijd overleden. Zakelijk ging het Pergerrits voor de wind. Al snel was hij eigenaar van een bierbrouwerij en een jeneverstokerij en kocht hij een buitenplaats in de Beemster. In 1735 was hij tevens namens Purmerend directeur van de Groenlandsche Walvisvaart en rustte in daaropvolgende jaren verscheidene walvisvaarders uit. Daarnaast kocht hij onroerend goed in verschillende steden, onder meer in Amsterdam. Ook in bestuurlijk opzicht klom hij op en werd schepen van Purmerend. In 1742 was Pergerrits daar de rijkste inwoner. Zijn huis aan de Papenstraat was een van de fraaiste en kostbaarste van de stad. Een makkelijk heerschap was hij blijkbaar niet, want hij raakte voortdurend in conflict met zijn collega’s en werd zelfs enige tijd verbannen uit de stad. Daarna vergaarde hij zijn fortuin door zwendel met waardepapieren. Al snel kwamen de eerste malversaties aan het licht. In 1746 volgde een proces, vanwege manipulaties met vervalste obligaties. Maar voordat het vonnis was uitgesproken, was hij het land al ontvlucht. De transacties van Pergerrits hebben sporen nagelaten in vele tientallen akten in de notariële archieven van Amsterdam. Het merendeel bestaat uit transporten van obligaties, verkoop van losrentebrieven en leningen op onderpand, soms voor zeer hoge bedragen. Veruit het grootste deel van deze stukken is door notaris Godefridus Schaak opgemaakt, die kantoor hield in de Kalverstraat. Een andere notaris bij wie Pergerrits veel waardepapieren passeerde was Jan Ardinois op het Singel. In de zomer van 1746 werd de grond in Nederland te heet onder zijn voeten. Pergerrits vluchtte met zijn illegaal verkregen kapitaal naar Denemarken. Volgens de schuitpraatjes had hij zijn vrouw niet over de voorgenomen vlucht geïnformeerd, want toen hij heenging zei hij tegen haar: ‘Dag wyf over twee dagen kom ik weer.’ Ook zou hij zijn moeder hebben bestolen, die hem een ijzeren kist met daarin haar spaargeld en effecten in bewaring had gegeven. Toen eenmaal duidelijk was dat hij was gevlucht namen zijn kinderen de naam van hun moeder aan. De boedel van Pergerrits werd in december 1746 geveild. Pergerrits kocht in Denemarken voor 30.000 rijksdaalders het landgoed Buderupholm te Buderup in Jutland met een bijbehorende zeepfabriek. Een jaar later werd hij door de commissaris van de Deense koning voorgedragen voor verheffing in de adelstand. Ook Pergerrits had inmiddels de achternaam van zijn vrouw aangenomen en ging nu door het leven als Pieter de Lange van Bergen. Nadat nog wat zakelijke regelingen met de verkopers van het landgoed waren afgehandeld, werd hij op 21 juli 1752 bij besluit van Koning Frederik V in de Deense adelstand verheven. Pieter Pergerrits alias De Lange van Bergen, Deens edelman, overleed in 1757 op zijn landgoed in Jutland en werd in het nabijgelegen kerkje begraven. Dit is een bewerking van een verhaal uit het septembernummer van Ons Amsterdam.||https://www.parool.nl/amsterdam/hoe-de-rijkste-inwoner-van-purmerend-in-de-achttiende-eeuw-de-hele-stad-oplichtte~bbc4bdda/
2022-09-03||Opinie: ‘Nee wethouder Rijxman, het is niet aan u om te beoordelen of een reis met de staatssecretaris een privézaak is’||Als wethouder Personeel en Organisatie ontsloeg ik in 2001 het toenmalig hoofd van het Bureau Integriteit van de gemeente Amsterdam. Uit telefoontaps was gebleken dat hij vriendschappelijke betrekkingen onderhield met de omstreden taxibaas Dick Grijpink, naar wie een strafrechtelijk onderzoek liep. Niet de vriendschap, maar het nalaten er melding van te maken was het probleem. Een hooggeplaatste ambtenaar die niet inziet dat in zo’n gevoelige zaak totale transparantie geboden is, kan beter een andere baan zoeken. Aan die kwestie moest ik denken toen bekend werd dat Shula Rijxman, sinds een paar maanden wethouder Zorg e.a. van Amsterdam, in haar vorige functie als bestuursvoorzitter van de NPO privécontacten had met de hoogste ambtenaar van het ministerie dat de NPO financiert en ook met de staatssecretaris die er politiek verantwoordelijk voor was. En die daarover, ondanks de evidente schijn van belangenverstrengeling, zweeg, tot het dankzij de BNR-podcast Koster & Van Dijk niet langer te verzwijgen viel. Waarna het circus begon van niet willen antwoorden op vragen, ontkennen en afzwakken. En dan niet door de wethouder zelf, maar via een woordvoerder. Die bracht de boodschap dat een publiek persoon nu eenmaal veel mensen ontmoet waaruit talloze vriendschappen ontstaan, en dat die persoon daar geen registers van kan aanleggen. Anders gezegd: ik maak zelf wel uit wanneer een gevoelig privécontact gemeld moet worden. Nee wethouder, het is niet aan u om te beoordelen of het delen van een hotelkamer met de topambtenaar van OCW en een vakantiereis met de staatssecretaris en diens en uw partner naar Israël een privézaak is waar niemand wat mee te maken heeft. Niet alleen omdat de gedragscode voor NPO-bestuurders transparantie voorschrijft, maar vooral omdat u vanuit uw eigen integriteitsbesef had moeten aanvoelen dat u over deze relaties openheid had moeten betrachten, ook als gedragscodes dat niet expliciet eisen. Als u dat niet snapt heeft u niets te zoeken op het Amsterdamse bestuurderspluche, zoals de chef van het integriteitsbureau ook niet thuishoorde op die stoel. De nieuwe kwesties-Rijxman gingen rollen toen zij inmiddels wethouder van Amsterdam was. Dan zijn de Amsterdamse normen maatgevend. Dat zij bij haar aantreden niet is doorgezaagd over haar leugenachtige ontkennen van D66-sympathieën gedurende het NPO-bestuursvoorzitterschap was een teken aan de wand. ‘Strontvervelend’ vond ze het om als D66’er gezien te worden toen ze NPO-baas was. Niet veel later was ze wethouder voor die partij. Alleen een serviele gemeenteraad accepteert zulk gehuichel. Dat de Amsterdamse raad daarna ook niet volop is aangeslagen op de nieuwe verzwegen feiten, die inmiddels onderwerp zijn van onderzoek door de Auditdienst Rijk en het Commissariaat voor de Media, is een schandaal. Snapt die raad niet dat integer handelen staat of valt met elkaar aanspreken en handelend optreden als er ook maar de minste twijfel is? Ik weet waarover ik praat, want de eerste gedragscodes voor het college van B&W en de gemeenteraad zijn opgesteld onder mijn bestuurlijke verantwoordelijkheid. Elkaar scherp houden was en is de essentie. ‘Integriteit is een gezamenlijk belang dat de hele organisatie en het hele bestuur in al zijn geledingen aangaat. Een integriteitsbeleid dat alleen op papier bestaat is slechts een dode letter’, zeggen de codes. Passief toekijken is dus een integriteitsschending op zich. Hopelijk dringt dit door tot de leden van de Amsterdamse gemeenteraad en de coalitiepartijen. Van alle halve of verdraaide verhalen die Shula Rijxman in haar nog maar korte wethoudersbestaan heeft opgehangen blijft er eentje het meest hangen: de legitimatie die zij gaf aan haar vakantiereis naar Israël met staatssecretaris Sander Dekker. Ze had hem Yad Vashem laten zien. Het was dus geen ordinaire strandvakantie. ‘Witwassen’ noemde oud Cidi-directeur Esther Voet dat: misbruik van je joodse identiteit om privévertier een functioneel karakter te geven. Gezeten op het wethouderspluche middenin het meest beladen deel van Amsterdam. Waar wacht de raad nog op?||https://www.parool.nl/columns-opinie/opinie-nee-wethouder-rijxman-het-is-niet-aan-u-om-te-beoordelen-of-een-reis-met-de-staatssecretaris-een-privezaak-is~b7bcc1e1/
2022-09-03||Opinie: ‘In plaats van lacherig doen over complotten, moeten we de belangrijkste vragen over stikstof beantwoorden’||De stikstofaanpak van de overheid veroorzaakt grote onrust onder de boeren. Ondanks hun wegblokkades deze zomer die zo heftig waren dat de politie niet eens durfde in te grijpen, krijgen de boeren brede maatschappelijke steun. Op veel plekken buiten de Randstad wapperen de zakdoeken en omgekeerde vlaggen. De BoerBurgerBeweging schoot in de peilingen omhoog naar 20 zetels. De steun voor de boeren is verrassend als we bedenken hoeveel aandacht er is voor duurzaamheid. Begrijpen boeren en hun sympathisanten soms niet hoe belangrijk stikstofreductie is? Zijn zij wellicht beneveld door het tv-programma Boer zoekt Vrouw waarin het boerenleven in al zijn modderigheid wordt geromantiseerd? Welnee, de meeste Nederlanders verduurzamen langzaam maar zeker de boodschappen en hun huishoudens. De ecologische transitie is in gang. Wat veel mensen ergert, is de wijze waarop het stikstofvraagstuk wordt aangepakt door de overheid. Niet duurzaamheid, het bestuur stuit op onbegrip. De huidige bestuurskunde berust op wetenschappelijke inzichten. Ook inzake stikstof valt direct op hoe grondig de afbakening en cijfermatige onderbouwing van het onderwerp is in het daarover onder leiding van Johan Remkes verschenen rapport Niet alles kan overal (2020). Nu we leven in tijden van nepnieuws en complotten is het goed dat de overheid extra benadrukt wetenschappelijk te werken. Maar met de verwetenschappelijking van beleid ontstaat ook een meer technocratisch bestuur: een regering op basis van deskundigheid. De filosofen van de Frankfurter Schule hebben in de jaren 60 en 70 uitgebreid geschreven over de risico’s van technocratisch bestuur. Hun analyse komt er in het kort op neer dat onder het mom van rationeel werken gaandeweg een bepaalde politieke macht ontstaat waarin de feiten en oplossingsrichtingen van grote uitdagingen onttrokken worden aan publieke reflectie. Daarvoor in de plaats zetten zij, en met name hun bekendste lid Jürgen Habermas, het belang om met elkaar te communiceren. Alleen via het redelijke gesprek, de ‘communicatieve rede’, kan een democratie standhouden te midden van marktmacht en staatsbureaucratie. Habermas had in Nederland destijds weinig lezers omdat zijn analyse een verwoording leek van het ons welbekende stroperige consensusmodel waarin burgers en belanghebbenden bij grote uitdagingen met elkaar overlegden. Nu het consensusmodel is ingewisseld voor technocratie met bestuurders die het maatschappelijk middenveld de rug toe keren, doen we er goed aan Habermas uit de mottenballen te halen. Wie kijkt met Habermas, mist de politieke dialoog in zowel Den Haag als in de traditionele media waarbij verschillende belanghebbenden coöperatief naar de waarheid en mogelijke oplossingen zoeken. Een dergelijke dialoog vereist dat de feiten, doelen en het tijdspad rondom een probleem op tafel liggen en ter discussie staan. Deze openheid ontbreekt. Sterker, dankzij Kamervragen van Pieter Omtzigt en Caroline van der Plas weten we dat Remkes sterk overdreef hoeveel boeren er moeten stoppen. Het aanvankelijke kabinetsplan trof ruim 28.600 boeren en dat blijkt ruim vijfmaal zoveel als bij een kostenefficiënte aanpak voor 5300 boeren, die ambtenaren van Financiën voorrekenden. Dat deed zijn team naar verluidt om het gevoel van urgentie en het draagvlak voor verandering onder boeren te vergroten. Het gevolg van zijn overdrijving is dat veel mensen de visie van Remkes nu ‘ook maar een mening’ vinden. Dat is onjuist, maar door zijn deskundige oordeel niet bijtijds en machtsvrij te bespreken met belanghebbenden, voelt het voor veel burgers alsof ‘een elite’ een verhaal opdringt aan de boerenbevolking in de vorm van een schijndialoog. ‘Machtsvrij’ betekent trouwens ook dat de dialoog over het stikstofbeleid wordt geleid door iemand die onafhankelijk is. Het meest verbaas ik mij evenwel over de eenzijdige focus op boeren in de stikstofaanpak. Daar lijkt veel voor te zeggen omdat zij verantwoordelijk zijn voor verreweg de meeste uitstoot. Maar de beoogde stikstofreductie is onderdeel van een bredere agenda om Nederland te verduurzamen. En die bredere agenda is best vaag, met als gevolg dat er gespeculeerd wordt over een machtsgreep van een globalistische elite, met grootgrondbezitter Bill Gates voorop, die een eigen bestemmingsplan zou hebben voor ons platteland. In plaats van lacherig te doen over dergelijke complotten moet er een concreet antwoord komen op de kernvragen die ertoe leiden: Waarom is er momenteel geen crisisberaad over de duurzaamheid van Schiphol, de haven in Rotterdam, de vervoerssector en Tata Steel? Waarom mag een bedrijf als FrieslandCampina of Rabobank vrijblijvend deelnemen aan de dialogen van Remkes? En wat gaat er gebeuren met al het boerenland dat vrijkomt als tienduizenden boeren stoppen? Wie zal hiervan mogen profiteren? Is er wel gewaarborgd dat extensieve en biologische boeren een kans op overleven behouden of winnen juist de megastallen vanwege hun ‘innovatieve’ omgang met dieren? Zonder een concrete en integrale agenda op het gebied van duurzaamheid voelt de boer zich een zondebok. En daarin staat hij niet alleen. Veel burgers herkennen het gevoel van: waarom zij wel en ik niet? Bijvoorbeeld omdat ze geen eigen huis kunnen betalen. Heel veel mensen missen bestuurders met een nationaal eenheidsgevoel; dat is precies de reden waarom op zoveel plekken de landsvlag is omgedraaid. De boeren zijn heus bereid tot offers wanneer duidelijk wordt hoe we dit land met elkaar verduurzamen.||https://www.parool.nl/columns-opinie/opinie-in-plaats-van-lacherig-doen-over-complotten-moeten-we-de-belangrijkste-vragen-over-stikstof-beantwoorden~baf7497f/
2022-09-03||Rob Kemps: ‘Ik denk niet dat ik zelf fan zou zijn van Snollebollekes’||“Behalve in Parijs heb ik nooit ergens anders gewoond. Eigenlijk is Best een gat van niets, maar ik wil er nooit meer weg. Ik ken de mensen en de mensen kennen mij. Dat laatste is handig nu ik tegenwoordig veel word herkend en aangesproken. In Best word ik ook herkend, maar dan als de zoon van Ad Kemps of de kleinzoon van Janus Kemps. De mensen schrikken niet als ik bij de benzinepomp sta, zal ik maar zeggen.” “Mijn vader en ik. Mijn ouders gingen scheidden toen ik 15 was. Mijn oudere zus was toen het huis al uit. Hoewel ik mijn moeder gewoon bleef zien, bleef ik bij mijn vader in het ouderlijk huis. Ging hartstikke goed met z’n tweeën, hoor.” “We zijn niet meteen dezelfde types. Hij heeft 47 jaar bij de Belastingdienst gewerkt, ik vond het lang prima als ik geld genoeg had om in het weekend een potje bier te kopen. Maar we hebben een heerlijke tijd gehad met zijn tweeën. Lekker Toon Hermans en Wim T. Schippers kijken of plaatjes draaien. Mijn vader waste en kookte, maar verder mocht het lekker rommelig blijven thuis. Hier een stapel kleren, daar een stapel kranten, we stoorden ons daar niet aan.” “Aan dat laatste is weinig veranderd trouwens. Als ik alleen thuis ben en mijn broek uit doe, leg ik hem neer op de plek waar ik sta. Mijn vriendin legt hem dan later in de kast. Dat zul je tegenwoordig wel niet hardop mogen zeggen, maar zo werkt het volgens mij in veel huishoudens nog steeds.” “Mijn leven was anders gelopen als ik hem niet had ontdekt. Door hem ben ik naar Parijs gegaan. Daar ben ik hem eeuwig dankbaar voor. Ik werd op het spoor gezet van Brassens, Trenet en Aznavour en wilde Frans leren.” “Thuis draaiden we nooit Franstalige muziek. Mijn vader was van de Beatles en de Stones, mijn moeder van Corry Konings en Henk Wijngaard. Ik zie nog alle ooms en tantes door de huiskamer dansen als Mooi was die tijd werd gedraaid op een familiefeestje.” “Ik hoorde Brel voor het eerst op de radio bij een vriendje thuis. Ik was 17 en was als door de bliksem geraakt. Ik vroeg wie er zong en de moeder van mijn vriendje keek op de display van de radio: ‘Jacques Brul? O nee, ik lees het niet goed’.” “Iedereen op school luisterde toen naar de Backstreet Boys, Captain Jack of Destiny’s Child. Ik was in die tijd best wel op mezelf. Gepest werd ik niet, maar veel vrienden had ik ook niet. Ik was het wel gewend om een andere smaak te hebben dan de meerderheid.” “Wel was ik liever ergens anders aan de chansons begonnen dan bij Brel. Want in alle jaren daarna ben ik nooit meer iemand tegengekomen die zo goed is als hij.” “Een kleine vier maanden logeerde ik er in een kamertje bij een Nederlandse hospita. Ik was 24 en wilde Frans leren, zodat ik de grote chansonniers beter kon begrijpen. Op de route naar mijn Franse les lag Père Lachaise, het beroemdste kerkhof ter wereld.” “Eerst bekeek ik de graven van Chopin, Edith Piaf, Yves Montand en Jim Morrison, maar ik begon het ook leuk te vinden er simpelweg rond te zwerven. Op den duur elke dag. Als ik een opvallende grafsteen ontdekte, ging ik thuis het levensverhaal van die persoon uitzoeken. Als toeristen me vervolgens aanspraken, vertelde ik wat ik wist en wees meteen de andere bezienswaardigheden. Daar kreeg ik zo’n lol in dat ik op den duur een paar rondleidingen per dag gaf.” “Mijn favoriete verhaal? Ik denk Félix Nadar, een van de eerste portretfotogafen ter wereld. Fotografeerde iedereen uit zijn tijd. Van Victor Hugo tot Émile Zola. Hij experimenteerde ook met luchtfotografie vanuit een luchtballon. Dat was eind 19de eeuw zo’n happening dat er hordes mensen op afkwamen. Dat werd gevaarlijk, want die ballon zweefde vaak eerst nog een metertje boven de grond. Dus bedacht hij verplaatsbare hekjes. En zo werd hij en passant de uitvinder van het dranghek. Zoiets vind ik dus mooi.” “Da’s een traditie hier in Brabant. Voor mij de eerste aanzet tot wat ik nu doe. Tonpraten is een kwartiertje als een typetje een verhaal ophangen, zoals Bert Visscher dat bijvoorbeeld heel goed kan. Die ton is een soort spreekgestoelte en dan verzin je een personage. Paus in opleiding bijvoorbeeld. Of wielrenner uit het profpeloton.” “Met die schnabbels verdiende ik best aardig. In een schoenendoos zat na een tijdje zo’n 1500 euro voor mijn reis naar Parijs. Met de bus kon je voor 30 euro die kant op en ik leefde goedkoop. Op een stokbroodje en een potje jam kon ik er de hele dag tegenaan.” “Bedacht door Jurjen Gofers en Maurice Huismans. Het woord betekent eigenlijk niets. Een koosnaampje. De meervoudsvorm komt door mij. Jurjen had al een paar nummers gemaakt, eentje had de titel Snollebolleke. Toen ze mij vroegen als gezicht van de act, zei ik: ‘Da’s gek. Een act en een liedje met dezelfde naam.’ Ik stelde voor er een ‘s’ achter te zetten. Juist de aanvankelijk verwarring – ‘Waar zijn die andere Snollebollekes dan?’ – werkte heel goed. Je hebt meteen wat reuring te pakken.” “Het repertoire is gewoon feest en gezelligheid. Echt muziek is het niet te noemen, maar daar gaat het ook niet om. Snollebollekes is een ervaring geworden. Mensen willen er even onderdeel van zijn. Ze kunnen even alles vergeten, gewoon onbezorgd feest vieren.” “Of ik zelf fan van Snollebollekes zou zijn? Denk het niet. Ik ben geen type om op een veld met tienduizenden mee te springen, blijf liever aan de zijkant. Of op het podium, dat vind ik dan weer geweldig.” “We ontmoetten elkaar in de studio van Op1. Ik had zijn boek over Aznavour met veel plezier gelezen en al snel zaten we lekker over het Franse lied te praten. Dat gesprek ging aan de talkshowtafel door. Heerlijk vond ik, want zoveel mensen zijn er niet om die chansonliefde mee te delen.” “Matthijs vroeg me als gast in zijn show en niet veel later kreeg ik een appje van hem: ‘Rob, of we willen of niet, wij moeten naar Parijs. Nederland knuffelt je bijna dood, zoveel houden ze van je.’ Dat is het programma Chansons! geworden.” “Daarna hebben we in een maand tijd misschien wel 500 tips voor mooie liedjes uitgewisseld. En dat doen we nu nog. Deze week appte hij nog: ‘Jean-Claude Pascal. Kende hem niet, maar staat hier al heerlijk een uurtje op.’ We zijn afgelopen zomer weer op pad geweest, in oktober komt het tweede seizoen op de buis. Vertellen we onder meer het verhaal van Claude François, de zanger van Comme d’habitude, het origineel van My Way.” “Een grote spelshow op SBS6. Ik vond het meteen een vet idee en heb ontzettend veel plezier gehad met de presentatie. Heel erg veel werd er niet naar gekeken en het komt ook niet terug op televisie. Jammer, maar zo werkt het op tv. Dat weet je van tevoren. Ik trek me dat niet persoonlijk aan.” “Mijn eerste idool. Toen ik hem als kind op televisie zag, dacht ik: dit wil ik! Ik was zelf thuis ook bezig met verkleden en begon zijn nummers te playbacken. Tijdens de carnaval in het dorp koos ik altijd zijn nummers voor de playbackshow. Paard in de gang, Bloemkolen, het Pizzalied. Ik heb ze bijna allemaal gedaan en ik won ook elk jaar. De andere kinderen baalden als ik me weer inschreef.” “Onze podcast. Die gaat nu ineens ook heel goed. Iedereen stapt nu met zijn podcast over naar die abonnementsdiensten en wij zijn ook al best vaak benaderd, maar Jordy Graat en ik blijven gewoon lekker slap Brabants ouwehoeren aan de keukentafel. Dat ongedwongene moet erin blijven. Als we een keer geen zin hebben, nemen we er ook geen op. Afgelopen zomer hadden we dus wel veel zin en maakten we elke week een vakantiespecial. Wat denk je? Best beluisterde afleveringen tot nu toe! Ongeveer 40.000 luisteraars per keer.” “Er waren veel kijkers verbaasd dat ik zo ver kwam en uiteindelijk won. Ik snap dat wel, hoor. Een feestartiest uit het Nederlandse tralala-segment: die zal vast niet zoveel weten. Aan de andere kant: als je met zo’n act het Gelredome kunt vullen, moet er toch iets in je zitten dat een soort van slim is. Dus een beetje kortzichtig vond ik die houding ook wel. Typisch Nederlands ook: we vinden het vaak moeilijk te begrijpen wanneer iemand uiteenlopende interesses heeft.” “We hadden helemaal geen vermoeden dat het zo’n succes zou worden. We hadden het liedje zelfs bijna weggegeven aan een festival in Made. Onze platenbaas ontplofte zowat toen hij dat hoorde. ‘Dit is een hit!’ riep hij. ‘Linksom of rechtsom, dit moet jullie terugdraaien.’ Toen hebben we het zelf kunnen uitbrengen. Gelukkig, want het is nu ons pensioen. De kracht van het nummer? Het is simpel en iedereen kan meedoen. Inmiddels lukt het hele stadions van links naar rechts te laten bewegen. In maart staan we weer vier keer in de Gelredome.” “Linda de Mol slaat wegens de bekende omstandigheden een jaartje over. Ik heb haar gebeld om te checken of ze het ermee eens was dat ik het zou overnemen. Het is toch háár programma. Gelukkig vond ze het een goed idee. Nu wil ik het zo goed mogelijk doen ook. Ik heb me suf gerepeteerd. Een quiz presenteren is stiekem hartstikke moeilijk. Maar ik ga het wel op mijn eigen manier doen, hè? Kan ook niet anders, want er kan qua looks, ervaring en accent amper iemand verder af staan van Linda de Mol dan ik.” Ik Hou van Holland. Zaterdagavond, 20.00 uur, SBS6.||https://www.parool.nl/kunst-media/rob-kemps-ik-denk-niet-dat-ik-zelf-fan-zou-zijn-van-snollebollekes~ba414791/
2022-09-03||Het is wachten op Geer en Goor die zich gillend van plezier tussen de asielzoekers begeven||Het weergaloze nieuwe boek van John Grisham over het Zuid-Soedanese basketbaltalent Sooley kun je onmogelijk lezen zonder tranen in je ogen te krijgen. Vooral de stukken over de mensonterende omstandigheden in het vluchtelingenkamp waar zijn moeder en broertjes wonen zijn heftig. Talloze mensen slapen buiten, zonder enige beschutting, de sanitaire omstandigheden zijn abominabel. Dagelijks zijn er gewelddadige incidenten. Er zijn aanzienlijke gezondheidsrisico’s, met name voor kinderen en baby’s. Hulpverleners van onder andere Artsen zonder Grenzen doen wat ze kunnen. Maar die afgrijselijke omstandigheden blijven klaarblijkelijk niet beperkt tot vluchtelingenkampen in Zuid-Soedan of Bangladesh, want naar nu blijkt is het in het Nederlandse Ter Apel niet veel beter. Het is niet te bevatten dat we in ons schatrijke land medemensen laten leven in omstandigheden die we alleen van televisiespotjes van Socutera en Unicef kennen. En dat Artsen zonder Grenzen voor het eerst in zijn geschiedenis in actie moet komen in Nederland. Het wachten is op een Giro 555-televisieshow waarin ruimhartige Nederlandse burgers zich van hun beste kant laten zien om die zielige mensen in Ter Apel een hart onder de riem te steken. Of een programma waarin Geer en Goor zich gillend van plezier een weekend tussen de asielzoekers begeven om aandacht te vragen voor de bizarre omstandigheden. En zo heeft onze regering temidden van huizenhoge problemen op het gebied van energie, stikstof, wonen, dreigende armoede en klimaat een volledig nieuwe inhoud weten te geven aan het woord crisis. Want over al die eerdere problemen kunnen we ons opwinden of van mening verschillen, maar over de situatie in Ter Apel kunnen we ons alleen maar ten diepste schamen. Of je nu vindt dat deze vluchtelingen hier wel of niet terecht zijn doet er niet toe, het is gewoon een kwestie van medemenselijkheid hen in afwachting van hun lot fatsoenlijk op te vangen. Hoe kun je als minister-president in hemelsnaam ’s avonds gaan slapen in de wetenschap dat in je land mensen in dergelijke schandalige omstandigheden verkeren? En de volgende dag vrolijk op een persconferentie zeggen dat je het ook best erg vindt allemaal. En je keihard werkende staatsecretaris Eric van der Burg, die alles doet om de zaken nog een beetje in goede banen te leiden, een beetje te laten rondploeteren, daarbij krachtig tegengewerkt door zijn eigen politieke partij. Het ergste is misschien nog dat we allemaal zo langzamerhand steeds meer murw raken door zich opstapelende problemen waarvoor geen enkele een oplossing in zicht lijkt te zijn. Dat we telkens weer snel wennen aan de volgende grens die is verschoven. Want wat we acceptabel vinden, rekt telkens een stukje op. Maar met die beelden uit Ter Apel is die grens echt overschreden. Het is doodgewoon schaamte zonder grenzen. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/het-is-wachten-op-geer-en-goor-die-zich-gillend-van-plezier-tussen-de-asielzoekers-begeven~bacf28fc/
2022-09-03||Hedy d’Ancona: ‘Schandalig, dat je rijk kunt worden door alleen maar in een huis te wonen’||Toen Hedy d’Ancona voor het eerst een huis kocht, in 1972, vond ze dat ‘verschrikkelijk’. Want: “Als socialist doe je zoiets niet, je hoort te huren. Ik was getrouwd met Guus de Boer, hij werkte als psychiater en had een praktijkruimte nodig. Zo’n huis konden we niet huren. Het was op de Sophialaan, een heel mooi huis.” En nu zit ze op de onderste verdieping, de deuren naar de tuin geopend, van het pand dat ze in 1977 kocht aan de Amstel, met uitzicht op Carré. “Ik was net gescheiden en had nul komma nul cent, ik werkte aan de universiteit voor een ambtenarenloon. Een betaalde baan was voldoende om een huis te kopen, dat is nu ondenkbaar.” “En weet je wat het wonderlijke is? Bijna twintig jaar later gingen de kinderen de deur uit en vond ik het te groot geworden voor mij. Ik wilde het huis laten verbouwen, zodat het in tweeën kon worden gedeeld. In die tijd was ik minister, maar ik kon geen lening krijgen voor die verbouwing, die was te duur met mijn salaris. Zo was de tijd veranderd.” “Nu zit ik in een clubje van mensen die een deel van hun huis ter beschikking stellen aan jonge buitenlandse kunstenaars die voor een studie of tentoonstelling een paar weken in Amsterdam moeten zijn. Dan voel ik me minder schuldig om hier te wonen. Dit systeem deugt gewoon niet: je wordt rijk door in zo’n huis te wonen en verder niets te doen.” Ze wijst naar de stroopwafels die op tafel staan. “Ik heb niets te klagen, als ik in de winkel iets koop hoef ik niet naar de prijs te kijken. Mijn hele leven heb ik gewerkt, in mooie functies, maar daar word je niet rijk van. Van het wonen in zo’n huis word je dat wel. Schandalig.” Naast de stroopwafels liggen de drukproeven voor haar nieuwe boek, dat later deze maand verschijnt: Kouwe Kermis. “Ik ben niet erg nationalistisch ingesteld, maar had wel altijd een soort hoog petje op van hoe goed Nederland is georganiseerd. Zelfs dat zijn we dus niet, blijkt nu. Over dat soort dingen gaat het boek.” De ouders van Hedy d’Ancona woonden ongehuwd samen, tot ze uit elkaar gingen. Haar moeder moest werken en had geen huis meer. “We trokken in bij haar ouders. Mijn moeder woonde ook in bij moederloze gezinnen, om de kinderen te verzorgen. Ik bleef dan bij mijn grootouders.” De dag waarop haar vader overleed, weet ze nog precies: “7 februari 1945, onderweg naar de vrijheid, bij Gross-Rosen op een open wagon waarmee kampgevangenen werden vervoerd. Hij had in een concentratiekamp gezeten. Bijna zijn hele familie werd weggevoerd in de oorlog. Mijn vader was Joods, mijn moeder niet. Door mijn achternaam ben ik nog aan hem verbonden. Ik blijf hem zien als mijn vader, alleen is hij maar 36 geworden.” “In Leiden, met mijn moeder woonde ik inmiddels in Leidschendam. Leiden werd gedomineerd door studenten, zo irritant. Wat ik zag, beviel me niet: van die tuttige studentes met een twinset aan, zo’n truitje met een vest. Daar hoorde een plooirok bij en Clarkschoenen. Iets wat de Engelse koningin zou dragen. Zo wilde ik niet worden. Ik zat in de klas met kinderen van ouders die in Leiden hadden gestudeerd. Dan moet je je hele leven doorbrengen in Oegstgeest of Warmond.” “Ik was er maar twee keer geweest, met mijn moeder. Het enige wat ik kende was het Amstel Station, dat maakte grote indruk, met die glazen kap. Het enige wat ik wist: daar gebeurt het. Ik wilde toneelspeelster worden, of journalist. Dan moet je ergens zijn waar die beroepen bestaan.” “Voor de toneelschool werd ik afgewezen. Ik was pas 17, ze zeiden dat ik eerst maar een jaartje moest rondkijken. Ik wilde niet rondkijken, ik wilde naar Amsterdam verhuizen. Daarom koos ik voor de studie sociale geografie, die werd niet gegeven in Leiden.” “Ik kwam hier in 1955, de stad was behoorlijk kapot, van de oorlog nog, maar ik vond het prachtig. De ellende die erachter zat, die zwarte rand, zag ik later pas. Ik was jong en kon bij vrienden van mijn ouders op een zolderkamer wonen, in Bos en Lommer. Dat was nog niet het leuke Bos en Lommer van nu. Bij de Hoofdweg hield de stad op.” “Ik leerde Amsterdam kennen door te fietsen. De colleges waren door de hele stad, in de Oudemanhuispoort en bij het Waterlooplein en het Tropenmuseum. De studentenvereniging waar ik lid van werd, Unitas, had een sociëteit op de Weteringschans. Ik fietste overal heen, misschien ben ik daarom nog steeds zo vief.” “Het is een soort Disney, sprookjesachtig, niet echt een grote stad. Ik had een auto, die heb ik maar weggedaan, wat moet je hier met zo’n ding? Mijn dochter Hadassah woont nu in Zuidoost, daar vind ik het grootstedelijker dan hier.” “Wat ik wel mooi en echt indrukwekkend vind: het grote culturele aanbod, van een hoog niveau. Heel bijzonder voor zo’n kleine stad. En erg leuk: dat je overal kunt zwemmen, dankzij die trappetjes. In een gewoon huis heb je nu een zwembad voor de deur.” “Dat wilde ik niet, maar bij de feministen hadden we afgesproken: als je wordt gevraagd moet je het doen. Vanaf de keukentafel legaliseer je abortus niet en je kunt ook niet zorgen voor gratis kinderopvang, zodat wij economisch zelfstandig kunnen worden. Ik had al wat dingen gedaan, het blad Opzij opgericht en met Joke Smit de actiegroep Man Vrouw Maatschappij. Eerst werd ik gevraagd voor de Tweede Kamer, bij de PvdA. Ik was toen zwanger. Ed Berg, een PvdA’er, raadde me aan het niet te doen. Joop den Uyl zat op dat moment in de Tweede Kamer voor de PvdA. Hij had zeven kinderen.” “Later werd ik gevraagd voor de Eerste Kamer. Een beetje raar, tussen alleen maar oude mannen. Zij stonden aan het einde van hun politieke traject, ik aan het begin. Van daaruit werd ik staatssecretaris en minister. En ik ging naar het Europees parlement. Dat paste meer bij me dan de dagelijkse politiek. Nu zou ik helemaal niet meer in Den Haag passen.” “Ik had één Janmaat in de Kamer, nu zitten er meer dan dertig Janmaats, allemaal extreemrechtse politici. Als Hans Janmaat iets ging zeggen, liepen alle Kamerleden weg. Alleen ik moest blijven luisteren, ik was minister. Het heeft me wel verbaasd. Vreemdelingenhaat is er altijd geweest, dat kun je verwachten, maar met FvD zit nu weer onverbloemd antisemitisme in de Tweede Kamer – en er zijn kiezers die dat steunen. Dat had ik niet verwacht.” “Op die vraag heb ik geen antwoord. Utrecht is ook nog wel fatsoenlijk, in Rotterdam en Den Haag zie je een ander beeld. In Amsterdam is het populisme weggebleven. Het zou interessant zijn om dat te bestuderen, je kunt ervan leren. Waarom stemmen mensen op die rare partijen, die ze in feite niets te bieden hebben?” “Het hangt ook samen met mensen. Marjolein Moorman is een goede bestuurder, ik kon me wel voorstellen dat zij aantrekkelijk is voor stemmers.” “Ik ben jarenlang met Aatje geweest, Aat Veldhoen. Hij overleed bijna vier jaar geleden. Mijn grootste steun was toen de stad die me omarmde. Ik moet er niet aan denken om buiten te wonen, in je eentje in zo’n bos. Het is wel een groot voorrecht om zo oud te mogen worden als ik nu ben, zeker als ik naar de familie van mijn vader kijk.” “Op mijn leeftijd maak je geen toekomstplannen meer. Natuurlijk blijf ik nieuwsgierig, maar ik ga niet nadenken: wat doe ik over tien jaar? Dan ben ik dood. Het is niet mijn streven om, zoals Mark Rutte, de langst zittende te worden. Ik hoef niet de langst levende feminist te zijn.”||https://www.parool.nl/amsterdam/hedy-d-ancona-schandalig-dat-je-rijk-kunt-worden-door-alleen-maar-in-een-huis-te-wonen~b6e2e938/
2022-09-03||Judikje Kiers, directeur Amsterdam Museum: ‘We zijn zeker woke’||Haar splinternieuwe tijdelijke kantoor zit aan de Herengracht. Het te verbouwen museum ligt tussen de Kalverstraat en de Nieuwezijds Voorburgwal. Het tijdelijke museum is aan de Amstel. En haar woning bevindt zich tussen de Nes en de Oudezijds. Als ze zou willen, hoeft Judikje Kiers (59), directeur van Amsterdam Museum, nooit het centrum uit. Het museum waar ze sinds 2016 werkt, heeft ze óók in de binnenstad kunnen houden. Toen Kiers aantrad, lagen er al plannen om naar een ander gebouw te gaan. Ook haar leek dat prachtig: een nieuw pand, ontworpen door toonaangevende architecten, de natte droom van menig museumdirecteur. Maar gaandeweg begon er iets te ver­anderen: waarom weggaan uit het Burgerweeshuis, zo centraal, zo in het hart van de oude stad? Er kwam een nieuw plan, zodat het kruip-door-sluip-doormuseum, ooit als klooster gebouwd, modern en toekomstbestendig zou worden. De plannen zijn gereed, ze liggen bij de gemeente. Een paar maanden geleden kwam de welstandscommissie (de Commissie Ruimtelijke Kwaliteit) na een hoop kritische noten ook over de brug met een positief advies, net als de Rijksdienst voor Cultureel Erfgoed. En de ruim 56 miljoen euro voor de verbouwing is toegezegd. Alleen: er is nog geen bouwvakker begonnen. “De status is dat de plannen ter inzage liggen bij de gemeente. We kunnen er nu niet veel aan doen. Het vraagt vooral geduld. Er is lang op gepuzzeld en de plannen zijn geweldig: met de afwisseling van de bestaande historische zalen met nieuwe zalen, vrijwel binnen de schil van het monument, allemaal op plaatsen waar in het verleden al ingrijpend was verbouwd. Maar het moet nog aanbesteed worden en in de huidige bouwmarkt kun je ook geen voorspellingen doen. Dus ik durf niet meer te zeggen dat het in 2025 allemaal af is.” “Amsterdam Museum is een netwerkmuseum. We werken met verschillende partners, sommige plekken zijn al onderdeel van het museum, zoals Huis Willet-Holthuysen. We organiseren samen met instellingen in Zuidoost en Nieuw-West tentoonstellingen, we hebben een depot in Noord. Maar we vonden het belangrijk om het kloppend hart van het museum in de binnenstad te houden. In het Burgerweeshuis zit je in het oudste stukje van de stad, daar komt de geschiedenis bij wijze van spreken uit de grond. Daarnaast is het van belang om in de ­binnenstad dit soort kwaliteit voor een breed publiek toegankelijk te houden. We kunnen maar één keer de beslissing nemen om weg te gaan en daar moeten we goed over nadenken. Ik ben weer met de gemeente gaan praten of we niet tóch konden blijven. Een nieuw museum bouwen was overigens niet per se goedkoper geweest, want nieuwbouw kan ook heel kostbaar uitpakken.” “Door het in zijn publieke functie te houden, behoud je het voor de hele stad. Natuurlijk zou het een prachtig hotel kunnen zijn, of een heel mooie appartementencomplex. Maar laten we nou ons best doen om het toegankelijk te houden en het Spui, de Kalverstraat en de Nieuwezijds te blijven verbinden met de publieke functie die het museum heeft. De binnenplaatsen laten we open, niet overdekt, zodat je ook een oase in de binnenstad hebt, met een inhoudelijk verhaal voor Amsterdammers en bezoekers van buiten.” Verbouwen is voor Kiers gesneden koek. Waar de meeste mensen al stress krijgen van het opknappen van een badkamer, is de vernieuwing van Amsterdam Museum haar tweede hypercomplexe bouwproject. In 2015 leverde ze Museum Ons’ Lieve Heer op Solder, de voormalige schuilkerk midden op de Wallen, verbouwd af – een monsterklus van veertien jaar. Ze kreeg het voor elkaar het aanpalende pand te betrekken, een ondergrondse doorgang tussen de twee panden te maken en de archeologische vondsten die werden gedaan in de beerput tentoon te stellen. Mede dankzij haar ervaring werd ze de opvolger van Paul Spies bij Amsterdam Museum. Want wie zo’n staaltje politiek, bouwkundig en historisch gevoelig werk aflevert, kan een volgend hoofdpijndossier ook wel aan. “Ik hou gewoon van verbouwen,” zegt ze lachend. “Wat was voor jou de reden?” Kiers lacht. “Meer mensen zullen dat hebben gehad. Ik heb me bij mijn aantreden ook voorgenomen om het museum zichtbaarder en meerstemmiger te maken.” “Letterlijk meer stemmen, meer perspectieven, en van veel meer kanten naar een verhaal of voorwerp kijken. Jaren geleden kwam er een boekje uit bij het – toen nog – Amsterdams Historisch Museum over kijken naar voorwerpen. Daar zat een opdracht in over vijftig manieren om te kijken naar een McDonald’sdoosje. Dat versta ik onder meerstemmigheid of meer perspectieven.” “Die van de kunsthistorische expert. Je moet de openheid hebben om ook andere vragen te stellen, en daardoor weer andere mensen te bereiken. Als je het alleen hebt over de kunsthistorische waarde van een glas, vind je een specifiek publiek. Maar heb je het ook over het ambacht van het maken van dat glas, of over waar het water in het glas vandaan komt, of wie het in handen heeft gehad, dan spreek je ook andere mensen aan.” “Ik denk dat ik oprecht nieuwsgierig en open ben naar wat mensen beweegt. Ik wil weten waar de gevoeligheid ligt, ik verplaats me vanzelfsprekend in anderen. En ik ben me ervan bewust dat iedereen blinde vlekken heeft.” “Zwarte piet is bij mij lang een blinde vlek geweest, ik leef ook in een witte bubbel. In Museum Ons’ Lieve Heer op Solder verkochten we het hele jaar door boekjes met Zwarte Piet, en tijdens Sinterklaas kwam de Sint met zijn Zwarte Pieten langs. Maar toen ik op een avond in het Bijlmerparktheater hoorde hoe pijnlijk Zwarte Piet kan zijn voor sommige mensen, en ik bij mezelf zag dat het een blinde vlek was, ben ik wat gaan doen. De boekjes gingen eruit, de Zwarte Pieten ook. Ik vond het een lastig onderwerp, omdat ik in mijn omgeving merkte dat er heftig op werd gereageerd, maar ik was overtuigd van wat er moest gebeuren.” Sinds de verhuizing van Amsterdam Museum naar het pand van de Hermitage is er een nieuwe opstelling en benadering van de collectie. Het is een glimp van wat het vernieuwde museum straks zal zijn. De hoofdtentoonstelling wordt wel ‘superwoke’ genoemd. Klassieke werken over de stad worden geflankeerd door com­mentaar, kritische noten of een tegenbeeld. Naast schilderijen van regentessen hangt werk van Natasja Kensmil, die het aandeel van die regentessen in de slavernij bevraagt, bij een zilveren peper-en-zout­stel staat dat het roofkunst is. En hoewel slechts 8 procent van de 100.000 objecten in de collectie van vrouwen is, is er een volledige wand aan vrouwen en vrouwelijke kunstenaars gewijd. “Als ik woke in de letterlijke betekenis zie, bewust van maatschappelijke ontwikkelingen en maatschappelijke ongelijkheid, zijn we zeker woke. Als het stadsmuseum van Amsterdam moet dat bewustzijn er ook zijn. “We laten verschillende perspectieven zien. Bij de expositie over de Gouden Koets vorig jaar, waarvoor ik ook in de renovatiecommissie zat, kwam de voor­zitter van de Koninklijke Bond van Oranjeverenigingen aan het woord, maar ook activisten van Black Lives Matter. Die vinden dat het paneel Hulde der Koloniën, waarop mensen uit de koloniën onderdanig staan afgebeeld, moet worden verwijderd. Je hoort de uitersten en de gevoeligheden, je hoeft geen compromis te sluiten, maar we willen wel alle kanten van een discussie aan de bezoekers laten zien. Je hoopt dat er een luikje opengaat naar iets nieuws.” “Amsterdam Museum heeft al een langere geschiedenis van het bevragen van de Gouden Eeuw. Wij hadden ook vaker discussies over de term, onder meer dankzij onze curator Imara Limon. Het is een heel gesloten term die niet kijkt naar de donkere kanten van de zeventiende eeuw. Het is niet zo dat we die wegpoetsen of die periode negeren. We hebben gekeken hoe we de term kunnen openbreken, verhalen kunnen toevoegen zodat meer mensen zich erin kunnen herkennen. En dat heeft ertoe geleid dat we de term Gouden Eeuw niet meer als synoniem voor de zeventiende eeuw gebruiken.” “Ik denk dat bij elke keuze geldt dat er mensen zijn die ervoor of ertegen zullen zijn. Voor mij persoonlijk is het van belang om goed in de stad van nu te staan. De geschiedenis is niet iets wat af is en in een doosje zit. Je moet je verhouden tot wat er in de stad gebeurt en wat er verandert.” Kiers groeide op als de dochter van de schoolmeester in het kleine dorpje Daarle, gemeente Hellendoorn. Het was zo klein dat haar ouders eerst op kamers gingen omdat ze moesten wachten tot er een tweede nieuwe inwoner kwam, zodat er een twee-onder-een-kapwoning kon worden gebouwd. Later verhuisde het gezin naar Herwijnen in de Betuwe en voordat ze naar de middelbare school zou gaan, besloten haar ouders naar de Randstad te verhuizen. Zo hoefden de kinderen niet de 20 kilometer heen en weer te fietsen naar het gymnasium. In haar middelbareschooltijd woonde ze in Badhoevedorp en zat ze op school in Amstelveen. “Rustig, geïnteresseerd, ik las veel. Het voordeel van het kind van de schoolmeester zijn was dat we in een dienstwoning aan school woonden en ik altijd een handenarbeidlokaal had waar ik kon knutselen en naaien. Mijn ouders stonden altijd voor iedereen klaar, juist voor de buitenbeentjes. Wellicht komt daar mijn openheid voor anderen vandaan.” Ze lacht. “Dat ik het dochtertje van de schoolmeester was! De dochter van de schoolmeester wordt altijd extra kritisch bekeken, in elk geval door de schoolmeester zelf, om te voorkomen dat het lijkt alsof je wordt voorgetrokken. Zo voelt het soms een beetje bij Amsterdam Museum. Het gebouw is van de gemeente, en soms lijkt het alsof de gemeente er extra alert op is dat procedures precies worden gevolgd, zodat niemand ooit kan zeggen dat er onzorgvuldig is gehandeld.” “Ik zie mijn rol als iemand die richting geeft en faciliteert. Ik wil zichtbaar zijn op de momenten dat het ertoe doet, maar vooral ruimte geven aan degenen die het meest weten, de experts. Het is een teamspel. Het betekent dat veel meer mensen van Amsterdam Museum voor de camera staan en het podium pakken. Amsterdam Museum is niet één persoon. Ik hoef niet zelf altijd op de voorgrond te staan.” Al jaren woont Kiers in een steegje tussen Nes en Oudezijds Voorburgwal. “Echt Wallengebied,” zegt ze. Ook bij haar liggen op de stoep regelmatig een plakkaat kots of lachgascapsules. Schreeuwende dronken mensen op straat zijn schering en inslag. “Het heeft nog altijd meer voor- dan nadelen, al zit ik wel net in het iets rustiger deel. Toch is er veel veranderd sinds ik er woon. En ik denk dat er nog grotere ingrepen moeten komen om het leefbaar te houden, want een binnenstad gedijt bij dat er wordt gewoond en gewerkt en dat er musea zijn. En daar moet wel wat voor gebeuren. Laten we nou de regels die we hebben in elk geval handhaven. Al zie ik ook dat het altijd makkelijker gezegd dan gedaan is.” “We hebben elkaar ontmoet in buurt­comité Chic & Louche.” “Dat kun je invullen, haha. Het was een initiatief van een oud-stadsdeelraadslid, ondernemers, buurtbewoners en culturele organisaties om de buurt te helpen. Vanuit de gedachte: we kunnen wel zeggen wat we níét willen, maar wat willen we wél? We kwamen er toen achter dat we de combinatie van louche en de toevoeging van chic waardevol zouden vinden. Dus wel sekswerk, maar ook musea. Wel horeca, maar ook een boekhandel, alles in balans. Uiteindelijk is het anders gelopen. Want met de hoeveelheid toeristen die nu het Wallengebied bevolken, is er geen balans meer in te krijgen.” “Dat idee is toch doodzonde? Amsterdam is voor mij de veelheid van buurten. Maar dat mensen de verbondenheid met de binnenstad niet meer voelen, vind ik heel erg. Ik wil ook graag alle Amsterdamse schoolkinderen in het vernieuwde museum ontvangen.” “Je deel te kunnen voelen van een stad, waar bezoekers uit de hele wereld naar komen kijken, een stad met een verhaal van eeuwen: dat is het waard om door veel mensen te worden beleefd. En daar horen andere buurten ook bij: we programmeren in de tentoonstellingen ook Verdedig Noord en binnenkort de Bijlmerramp, en geven ruimte aan kleine buurtmusea door de hele stad.” “Ik geloof in de kracht van de stad. Maar we hebben als Amsterdammers veel op te lossen. Wie kan er wonen, wie kan er werken? Hoe kunnen we het leefbaar houden voor iedereen en het tegelijk mogelijk houden om de stad te bezoeken? Natuurlijk komt iedereen hier naartoe, met al onze musea en grachten. Misschien moet er wat minder aandacht zijn voor de coffeeshops, en meer voor kunnen zijn wie je wilt zijn. We moeten heel goed zorgen voor de stad, maar hij is ook niet kapot te krijgen.” “Ik maak graag iets af. Iedereen weet dat. En wat de volgende stap wordt, weet ik echt nog niet. Maar ik ben erg geworteld in Amsterdam.”||https://www.parool.nl/kunst-media/judikje-kiers-directeur-amsterdam-museum-we-zijn-zeker-woke~b0df884d/
2022-09-03||Hij is een van de laatste fulltime letterschilders van Amsterdam: ‘Pas toen zag ik dat het om een erotisch massagehuis ging’||‘Geen klus is te gek,’ meldt de website van letterkunstenaar Martijn Krabman. Dus zei hij ja toen hem werd gevraagd om op twaalf meter hoogte tekst aan te brengen op een monumentaal pand aan de Prins Hendrikkade, recht tegenover Nemo. Hij vroeg een collega om hulp, beklom een hoogwerker en liet zich naar boven liften, bewapend met verf en penselen. Na een paar dagen stond het woord ‘Zeemanshoop’ op de gevel, in grijsblauwe letters, tien meter breed. “In de 19de eeuw zat in dit gebouw een verzekeringsfonds voor zeelieden,” vertelt Krabman. “De naam was van het gebouw verdwenen en het architectenbureau dat de renovatie deed wilde de belettering terugbrengen. Een fantastische klus natuurlijk. Maar ik vind het ook leuk om familienamen op voordeuren te schilderen, of cafénamen op ruiten. Als ik dat doe, heb ik echt het gevoel dat ik een traditie voortzet.” Tot in de jaren zestig van de vorige eeuw was letterschilder een gangbaar beroep. Van huisnummers tot reclame­borden: ­bijna alles werd met de hand geschilderd. Daarna vervingen kunststof gevelletters en vinyl plakletters het handwerk, waardoor steeds meer letterschilders ermee stopten. De laatste jaren is het ambacht weer in trek – al is het aantal vaklui nog altijd beperkt. Krabman, die werkt vanuit een zolderatelier in Bos en Lommer, is een van de weinigen in Amsterdam die ervan kan leven. Krabman Signs, zoals de bedrijfsnaam luidt, schilderde letters en logo’s voor ­bijvoorbeeld Café De Sluyswacht aan de Jodenbreestraat, kunstgalerie Tim Cantor in de Nieuwe Hoogstraat en buurtkroeg De Jonge Wees aan de Looiersgracht. Vaak vragen opdrachtgevers om sierlijke, met witte olieverf geschilderde letters, maar Krabman schildert allerhande letters, al dan niet verguld met 23-karaats bladgoud – een van zijn specialismes. Zo voorzag hij de etalageruit van barberhop Haarbarbaar in de Rosmarijnsteeg van de typische gouden belettering die barbierszaken herkenbaar maakt. “In een handgeschilderde letter zit bezieling,” verklaart Krabman de hernieuwde interesse voor het ambacht. “Dat past bij deze tijd. Ondernemers ­willen uitstralen dat hun product met ­liefde en aandacht is gemaakt, als tegenwicht voor grote ketens. Met een hand­geschilderd uithangbord onderscheid je je in het straatbeeld. Maar het is ook een handige marketingtool. Niemand wordt blij van iemand die in vijf minuten een sticker op een ruit plakt, maar als ik aan het werk ben, blijven veel mensen staan kijken. Maak daar als opdrachtgever een filmpje van en je hebt leuke content voor je website, nieuwsbrief of Insta.” Krabman wist al vroeg dat hij geen 9-tot-5 kantoorbaan wilde. In eerste instantie deed hij een brood- en banket­opleiding. “Een prachtig vak, maar de ­concurrentie van grote bakkerijen was enorm. De oldskoolbakkerijtjes waar ik in de leer ging, hadden steeds minder werk en ontsloegen telkens de laatst binnengekomen werknemer. Nadat ik drie keer was weggestuurd, besloot ik iets anders te gaan doen.” Dat werd de studie media & vormgeving aan het ROC van Amsterdam, zonder goed te weten wat hij daar precies mee wilde. “Mijn vader was kunstdocent op een middelbare school en zelf stond ik op mijn veertiende graffiti te spuiten. Het voelde logisch om iets creatiefs te gaan doen, maar het duurde even voordat ik dit vak ontdekte. Na een hot rod show raakte ik in de ban van pinstripes, van die strakke, grafische versieringen op oldtimers en benzinetanks, zoals vlammen. En ik heb ook een tijdje tatoeëerder willen worden.” Toevallig kreeg hij zijn eerste opdracht als letterschilder van een tattooshop in de Hoofddorppleinbuurt waar hij stage liep, nu tien jaar geleden. Zijn baas zag dat hij ‘goed was met lettertjes’ en vroeg hem een aantal reclameborden te maken. Dat smaakte naar meer. “Ik dacht: er zijn inmiddels zoveel tattoo artists, misschien is het spannender om letterschilder te worden. Daarbij zie je een gezette tatoeage meestal niet meer terug, terwijl winkellogo’s en uithangborden onderdeel worden van de stad, waardoor je er nog eens langs kunt lopen.” Wat volgde was een diepgravend onderzoek naar de juiste materialen en verschillende lettertypes. Die vond hij in oude, vaak zeldzame boeken met modelletters, gekocht bij antiquariaten en via eBay. “Vroeger was dit een vak dat van meester op leerling werd overgedragen. Helaas wilden de paar Amsterdamse letterschilders die ik nog kon vinden mij niet helpen. Vaak bleken ze teleurgesteld, omdat ze bijvoorbeeld al eens veel tijd in iemand hadden gestoken die uiteindelijk niets ging doen met die kennis. Dit is geen beroep waar je rijk van wordt, je moet hard werken om je brood ermee te verdienen. Dat schrikt sommige mensen af.” Deels is Krabman dus autodidact, maar na het zien van de film Sign Painters, die in 2014 werd vertoond in een creatieve ­studio aan de Cruquiusweg, vond hij toch een aantal leermeesters. “Die voorstelling werd drukbezocht door Amsterdamse graffitikunstenaars, zeefdrukkers, grafisch vormgevers en mensen uit de reclamewereld. Sindsdien komt de bekende Amerikaanse letterschilder Mike Myer ieder jaar naar Amsterdam om workshops en masterclasses te geven. Ik heb er verschillende gevolgd. Andere buitenlandse signwriters ontmoette ik op de jaarlijkse, internationale conventie Letterheads, die in 2016 in Amsterdam werd georganiseerd door mijn collega’s van Amsterdam Sign Painters. Wayne Tanswell, een oude rot in het vak, heeft me zelfs vier dagen bij hem in Engeland laten logeren zodat ik met hem kon meelopen.” Maar het vak in de vingers hebben betekent nog geen werk. “Zes jaar geleden werd ik vader van een dochter en voelde ik een grote verantwoordelijkheid om geld te verdienen. Daarom heb ik er jarenlang allerlei baantjes naast gehad. Ik heb lang moeten leuren, ben overal binnengestapt met mijn schilderkist en dacht regelmatig: moet ik niet stoppen? Tot ik een opdracht kreeg van de eigenaar van acht kroegen. Daarna ging het ineens hard; mensen zagen mijn werk en de aanvragen stroomden binnen. Sinds drie jaar doe ik dit fulltime.” Voorlopig heeft Krabman weinig last van concurrentie. “Omdat we niet met velen zijn, kennen we elkaar allemaal. Iedereen heeft zijn eigen niche, dus we lopen elkaar niet in de weg. De een doet vooral commerciële klussen, de ander zit meer in de restauratiehoek. Zelf gebruik ik zelden een computer voor mijn ontwerpen, maar maak ik mijn sjablonen op de ouderwetse manier: gewoon met papier, potlood en een liniaal. Het is een warm wereldje; wij willen allemaal dat dit vak blijft bestaan.” Mathieu Lommen, conservator grafische vormgeving bij het Allard Pierson, kent het werk van Krabman en zijn collega’s. Hij is blij met de nieuwe lichting letterschilders. “Dit beroep werd vroeger ook wel aangeduid met ‘penseelschrijver’. De beroemde 17de-eeuwse letterontwerper Christoffel van Dijck tekende bijvoorbeeld de tekst die een penseelschrijver aanbracht boven de kamers in het Paleis op de Dam. Daar kreeg hij een flink bedrag voor.” “In de bij ons bewaard gebleven administratie van vader en zoon Beekmann, die in de vorige eeuw actief waren als letterschilders, zie je ook vreemde opdrachten voorbijkomen. Zo was het blijkbaar een tijdje populair om ‘Voor brieven niet bellen’ op je voordeur te laten aanbrengen. De jonge Beekmann deed eigenlijk alles: van predikantenborden in de Lutherse Kerk tot de tekst op de brandkranen, toiletdeuren en gevel van theater DeLaMar.” “Plakletters namen in de jaren zestig een deel van die opdrachten weg. In advertenties stond: ‘Uw letterschilder heeft het veel te druk. U kunt zelf teksten zetten op winkelruiten etc. met zelfklevende, plastic letters.’ De laatste bekende vaklieden naast J.S. Beekmann waren Wim Visser en Leo Beukeboom, die de Amsterdamse caféletter populariseerden. Beukeboom overleed in 2017 en liet een tijdlang een gat achter.” De huidige letterschilders zijn beïnvloed door hun collega’s uit de Verenigde Staten, Groot-Brittannië, Ierland en Australië, waar het vak nooit is verdwenen. De Angelsaksische lettertraditie is kleur­rijker en uitbundiger dan de Nederlandse en druppelt nu ook hier het straatbeeld binnen. En zo zijn er meer verschillen met het verleden, aldus Lommen. “Vroeger beletterde iemand van de schilderschool een etalageruit en iemand met een opleiding aan de kunstacademie een literair boekomslag. Dat onderscheid tussen ‘lage’ en ‘hoge’ cultuur lijkt nu wat verdwenen. Het blijft me verbazen hoe populair letterschilderen is bij kunstacademiestudenten en hipsters. Blijkbaar is de hele dag achter een scherm hangen ook niet alles.” Martijn Krabman verwacht dat kwaliteit de waan van de dag zal overleven. “Je ziet steeds vaker grafisch vormgevers die na een workshop een setje kwasten aanschaffen en letterschilderen ‘erbij’ gaan doen. Maar dit vak beheersen kost tijd. Met een vaste hand schilderen is één ding, een tekst watervast maken een tweede. Voor een gevelschildering gebruik je bijvoorbeeld een hechtlaag, grondverf en acrylverf met een minerale werking, die damp doorlaat en een soort fossiel op de steen wordt. Daardoor kan de schildering honderd jaar blijven zitten.” Inmiddels weten ook opdrachtgevers buiten Amsterdam Krabman te vinden. Zo werd hij onlangs gevraagd om namen boven kamerdeuren te schilderen in Brugge. “Pas toen ik daar aankwam, zag ik dat het om een erotisch massagehuis ging,” zegt hij lachend. “In de kamers stonden ronde bedden, op het plafond zaten spiegels en alles was bekleed met fluweel. Boven iedere deur moest ik een bloemennaam met knipoog aanbrengen, zoals Orchi’dee. Dat is het leuke aan dit vak: de volgende dag werk je weer bij een viskraam.”||https://www.parool.nl/ps/hij-is-een-van-de-laatste-fulltime-letterschilders-van-amsterdam-pas-toen-zag-ik-dat-het-om-een-erotisch-massagehuis-ging~b3b85c4a/
2022-09-03||Met ‘lesson study’ kijk je op een andere manier naar wat een kind écht nodig heeft||‘Als je werken in het onderwijs vergelijkt met andere banen, denk ik niet dat er een andere sector te vinden is waar mensen zó betrokken zijn en zoveel intrinsieke motivatie hebben om met kinderen te werken, om ze echt iets bij te brengen. In alle soorten en maten. Van een kleuter in het speciaal onderwijs tot een zesdeklasser op het gymnasium. Wat docenten bindt, is de betekenisvolheid, waar je ook ter wereld komt. In 2013 woonde en werkte ik in Singapore. Daar beleefde ik mijn grootste moment van inzicht. Ik liep mee op een school en werd daar voor het eerst geconfronteerd met het fenomeen lesson study. Ik zag hoe de ochtendploeg van leraren in de lunchpauze de middagploeg van leraren ontmoette, en in kleine teams hun leerlingen bespraken. Dat ging met een precisie en motivatie die ik niet kende. Het raakte me hoe nauwkeurig en doelgericht zij te werk gingen, leerlingobservaties bespraken en zo hun les bijstelden. En dat dag in, dag uit. Steeds met evenveel motivatie en warmte voor de kwetsbare leerlingen. Ik vond het magnifiek. Bij lesson study komt het er concreet op neer dat leraren samen een onderzoeksles ontwerpen, op basis van een gezamenlijk ervaren zorg, waarbij ze het leren en de leeractiviteiten van hun leerlingen zoveel mogelijk proberen te voorspellen. Een van de teamleden voert de les uit, en de rest van het team observeert de leerlingen. Leraren durven zo te experimenteren en vergroten hun professionaliteit. En leerlingen krijgen vervolgens interessantere en inhoudelijkere lessen. Deze aanpak leidt tot beter onderwijs doordat je met andere ogen kijkt naar wat het kind echt nodig heeft. Terug in Nederland ben ik deze aanpak van samenwerken aan het ontwerpen van lessen gaan uitproberen op scholen. Ik heb samen met twee collega’s het eerste Nederlandstalige lesson study-boek voor het onderwijs geschreven, en we hebben het consortium LessonStudyNL opgericht.’||https://www.parool.nl/wereld/met-lesson-study-kijk-je-op-een-andere-manier-naar-wat-een-kind-echt-nodig-heeft~b57ec808/
