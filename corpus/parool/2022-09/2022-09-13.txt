2022-09-13||Blind: Ajax heeft voetballend te weinig gebracht tegen Liverpool||Ajax liep bijna de hele wedstrijd achter Liverpool aan en was opvallend weinig aan de bal. “Het was een fysiek potje, maar dat hebben we aan ons zelf te danken,” zei Blind. “We wilden het spel te weinig bepalen en speelden te snel de lange bal. We hebben vaker de rust moeten bewaren.” Mohamed Salah opende al in de 17e minuut de score voor Liverpool (1-0). Blind leidde 10 minuten later de gelijkmaker in. Hij stuurde Steven Berghuis weg en Mohammed Kudus schoot schitterend raak (1-1) “Dat was een van de weinige momenten dat we lang in balbezit waren.” Blind miste in de tweede helft een grote kans op de 1-2. Maar hij kopte naast. De Amsterdammer wilde geen conclusies verbinden aan de nederlaag. “We hebben een keer gewonnen en een keer verloren in deze poule. Het kan nog alle kanten op.” Liverpool-aanvoerder Virgil van Dijk vond het een zware wedstrijd, fysiek en mentaal. “Je weet dat Ajax in een uitstekende vorm verkeert en dan moet je volle bak erop klappen. Ik denk dat we dat hebben gedaan. We kwamen verdiend op 1-0, helaas kregen we die 1-1 tegen, maar in de tweede helft hebben we goed druk gezet en weinig weggegeven op die ene kans van Daley Blind na. Voor de rest waren wij de bovenliggende partij.”||https://www.parool.nl/sport/blind-ajax-heeft-voetballend-te-weinig-gebracht-tegen-liverpool~bc71bc06/
2022-09-13||Ajax buigt in de slotfase voor Liverpool door kopbal Matip||De maker van de winnende goal was Joël Matip. Hij kopte raak uit een corner. Op de zege viel niets af te dingen, maar zuur was het zeker voor Ajax dat zich met man en macht verweerde. Napoli kan woensdag een goede slag slaan in de poule op bezoek bij Rangers FC. Als de Italianen ook hun tweede wedstrijd winnen, gaan ze met zes punten alleen aan de leiding. Ajax en Liverpool hebben er nu drie. Ajax-trainer Alfred Schreuder borduurde in Engeland voort op de plannen die hij voor de eerste groepswedstrijd tegen Rangers had gesmeed. Hij stuurde dezelfde elf het veld in als een week geleden, toen de Schotten in de Johan Cruijff Arena op een hoopje werden gespeeld (4-0). Dus met Mohammed Kudus in de spits en Steven Berghuis op het middenveld. Hij gaf zijn spelers de opdracht mee om durf en lef te tonen in een volgepakt Anfield. De enige mogelijkheid volgens Schreuder om een topelftal te verslaan. Die moed hadden de Ajacieden misschien wel, maar niet het vermogen om onder de druk van de opponent uit te komen. Het tempo lag beduidend hoger dan een week geleden in het duel met Rangers dat Ajax op zijn sloffen won. Ajax maakte indruk de laatste weken, terwijl Liverpool in zes jaar onder Jürgen Klopp nog nooit zo slecht aan een seizoen begonnen was. In de competitie werden maar twee van de eerste zes duels gewonnen. De 4-1 nederlaag tegen Napoli, in de eerste poulewedstrijd van de Champions League kwam hard aan. “We moeten onszelf opnieuw uitvinden,” zei de Duitse coach. Tegen Ajax waren weer sprankjes te zien van de succesformatie die Klopp bouwde. Drie keer haalde Liverpool de finale van de Champions League, in 2019 werd de beker gewonnen. De snelheid van Liverpool, vooral in de voorste linie, was Ajax soms te machtig. Opvallend was dat de Amsterdammers moeite hadden om voetballend op de helft van de thuisploeg te komen. Doelman Remko Pasveer was vaak gedwongen de lange bal te spelen, maar die kwam negen van de tien keer net zo hard weer terug. In de zeventiende minuut kreeg Liverpool de zo gewenste voorsprong. Jurriën Timber verloor een kopduel in de buurt van zijn eigen strafschopgebied en daarmee was de onderbezette laatste linie van Ajax in één keer uit elkaar gespeeld. De vrijstaande Mo Salah had geen moeite de bal langs Pasveer te schieten. Ajax kon er weinig tegenover stellen, maar maakte van de eerste geslaagde aanval na een klein half uur spelen wel meteen een succesnummer. Linksback Daley Blind, die zijn honderdste Europese clubwedstrijd speelde, stuurde met een fraaie pass Steven Berghuis de diepte in. Zijn lage voorzet rolde voor de voeten van Kudus. De Ghanees draaide naar zijn linkerbeen en haalde verwoestend uit. Via de onderkant van de lat stuitte de bal achter de doellijn. Het was Kudus’ tweede doelpunt in de Champions League en deze was minstens even fraai als zijn eerste tegen Rangers. De treffer bracht geen verandering in het wedstrijdbeeld. Liverpool hield het initiatief en creëerde de kansen. Virgil van Dijk was dicht bij met een kopbal uit een corner, en Trent Alexander-Arnold met twee schoten, maar Pasveer gaf geen krimp. In de tweede helft werd Ajax omsingeld door het opgekrabbelde Liverpool, dat met de ervaren middenvelder Thiago Alcantara (hersteld van een hamstringblessure) een belangrijke speler terughad. De statistieken waren veelzeggend: tegenover de twee doelpogingen van Ajax in de eerste zeventig minuten, stonden er negentien van de Engelse topclub. Maar de kampioen van Nederland – met Steven Berghuis als beste speler – bezweek niet onder de druk. Sterker, het scheelde een paar centimeter of Ajax had een voorsprong genomen. Een kopbal van Daley Blind, na een fijne voorzet van Dusan Tadic, scheerde een kwartier voor tijd langs de paal. De mokerslag volgde op een moment dat die niet meer werd verwacht. Door de rake kopbal van Matip doet Liverpool weer mee in Groep A.||https://www.parool.nl/sport/ajax-buigt-in-de-slotfase-voor-liverpool-door-kopbal-matip~b17c4489/
2022-09-13||Brussel wil consument laten meedelen in winst energiebedrijven||Ook zouden grote energiebedrijven die met gas elektriciteit opwekken vanaf december een solidariteitsbijdrage moeten betalen van 33 procent over de winst die ze maken boven 120 procent van de gemiddelde winst van de afgelopen drie jaar. Met het geld moet de consument worden gecompenseerd voor de hoge energierekeningen. Volgens EU-bronnen onthult de Europese Commissievoorzitter Ursula von der Leyen woensdag in het Europees Parlement deze voorstellen, die de energielasten van burgers en bedrijven moeten helpen verlichten. Ook stelt Brussel voor om de elektriciteitsconsumptie in de EU met 10 procent terug te dringen. Tijdens de piekuren wil de commissie dat het verbruik met 5 procent wordt verminderd. De commissie bestudeert nog andere mogelijkheden om de energiekosten voor de consument omlaag te krijgen. Die hoge kosten raakten eerst vooral kwetsbare burgers, die al moeite hebben rond te komen. Maar nu zijn de energierekeningen ook voor veel middeninkomens en bedrijven nagenoeg onbetaalbaar geworden. De plannen worden woensdagmiddag toegelicht door vicevoorzitter Frans Timmermans en Eurocommissaris Kadri Simson (Energie). Op 30 september komen de energieministers van de EU opnieuw bijeen in een spoedzitting in Brussel om al dan niet in te stemmen met de plannen, die zij zelf moeten uitvoeren.||https://www.parool.nl/wereld/brussel-wil-consument-laten-meedelen-in-winst-energiebedrijven~b394592e/
2022-09-13||Hoe Bij1 Amsterdam door een interne machtsstrijd in een crisis belandde||Op de Zeeburgerdijk in het gebouw van Vereniging Ons Suriname wordt op 16 maart dit jaar gedanst, gedronken en geproost. Bij1 is dé grote winnaar van de gemeenteraadsverkiezingen en gaat in de raad van een naar drie zetels. De partij die in 2016 door Sylvana Simons werd opgericht, is daarmee na de VVD de grootste oppositiepartij in Amsterdam. Lijsttrekker Jazie Veldhuyzen is euforisch. Meermaals vraagt hij die avond of het echt waar is. Hij gelooft amper dat zijn partij, die staat voor ‘radicale gelijkheid’ vanuit ‘radicale liefde’, het zó goed heeft gedaan. “Deze uitslag laat zien dat we de potentie hebben om groter te worden,” zegt hij naderhand. Nummer twee op de lijst Carla Kabamba viert het feest mee en is ‘blij en opgewonden’ over de uitslag. Opvallende afwezige is Nilab Ahmadi, in Amsterdam de nummer drie van de partij. Ze is niet op de Zeeburgerdijk met haar partijgenoten en komt ook niet naar het stadhuis waar alle partijen zich later op de avond verzamelen. Ze is met haar eigen aanhang ergens anders: in een bar in de Beurs van Berlage waar ze viert dat ze raadslid wordt in de hoofdstad van Nederland. Een half jaar later is van die feeststemming rond Bij1 weinig meer over. Jazie Veldhuyzen, nummer één van de verkiezingen, is totaal afwezig. Nummer twee, Carla Kabamba, dacht de nieuwe fractievoorzitter te worden, maar dat bleek voorbarig. Nummer drie, Nilab Ahmadi, is keihard gebotst met het dinsdag grotendeels afgetreden partijbestuur. Het roept de vraag op hoe de partij verder moet, maar ook hoe het zo ver heeft kunnen komen. In mei 2021 wordt Ahmadi fractiemedewerker van Bij1. In die hoedanigheid helpt ze voornamelijk Veldhuyzen met zijn raadswerk. Het afdelingsbestuur vraagt haar of ze er niet voor voelt raadslid te worden. Ze twijfelt en stuurt zes weken na het verstrijken van de deadline haar sollicitatie op. Naar eigen zeggen heeft die late reactie te maken met de situatie in Afghanistan, haar thuisland, waar de Taliban bezig is met een machtsgreep. In tegenstelling tot andere kandidaten hoeft Ahmadi alleen de tweede ronde van de sollicitatiegesprekken te voeren. Uit coulance, zo zeggen mensen uit de selectiecommissie, al stelt Ahmadi daar tegenover dat er te weinig sollicitanten waren. Het afdelingsbestuur zet haar op plek veertien. Een onverkiesbare plek, net onder de lijstduwers van Bij1. Ahmadi uit haar onvrede daarover tegen het bestuur. Een laatste kans om op een verkiesbare plek te komen, is leden ervan te overtuigen op haar te stemmen. Tijdens een ledenvergadering, in december 2021, vraagt ze die stemming aan. De vergadering wordt vanwege de lockdown online gehouden. Veldhuyzen houdt vooraf een opvallend pleidooi: in een lang chatbericht vraagt hij de leden om voor Ahmadi te stemmen. Het werkt. Ze gaat van de onverkiesbare veertiende plek op de lijst naar de derde. Dinah Bons zakt naar plek vier en ziet de kans dat ze in de gemeenteraad komt slinken. Kabamba behoudt plek twee: de selectiecommissie ziet in haar de geschiktste kandidaat na Veldhuyzen. Inhoudelijk sterk én een goed uithangbord. Dat Ahmadi hoger op de lijst wordt geplaatst, zet bij sommige leden kwaad bloed. Ze vinden Veldhuyzens rol in de procedure dubieus, omdat hij een ‘ongelijk speelveld’ creëert. Sommigen zeggen dat dit een belangrijke bron van de problemen is – dat hij vanwege zijn rol de fractie niet meer kan leiden omdat hij niet onafhankelijk is. Leden en het bestuur wijzen ook op de ict-problemen die er die avond zijn. Diverse mensen blijken dubbel ingelogd te zijn, zo valt te zien in screenshots, en kunnen twee keer stemmen als ze dat willen. Het Amsterdamse bestuur twijfelt over een hertelling. In plaats daarvan wordt uiteindelijk besloten het conflict niet naar buiten te brengen. Het afdelingsbestuur zegt hiervoor te kiezen vanwege de verkiezingscampagne die eraan komt. Zeker is dat de kloof tussen het bestuur en Ahmadi steeds duidelijker zichtbaar wordt. Veldhuyzen kampt gedurende die periode met mentale problemen. Via sociale media geeft hij ettelijke keren aan rust nodig te hebben. Commissievergaderingen laat hij vaak schieten; hij is enkel nog aanwezig bij raadsvergaderingen. Veel mensen vragen zich af of hij deze taak nu wel op zich kan nemen. Is hij, met alle interne perikelen, daar mentaal sterk genoeg voor? In januari, februari en maart mist Veldhuyzen ook allerlei verkiezingsdebatten. Hij doet wel het slotdebat van De Balie en Het Parool, maar bij het eerdere AT5-debat vertegenwoordigt Kabamba Bij1. Op andere plekken is vaak onduidelijk wie er komt. Het zorgt voor onduidelijkheden binnen de partij én voor de buitenwereld. De verkiezingscampagne zorgt voor een grotere verwijdering tussen Ahmadi en Bij1. In een video die Bij1 wil maken, komt zij naar eigen zeggen weinig voor. Ze voelt zich buitengesloten. Op posters en in de onlinecampagne is ze in die periode ook weinig te zien, bij de grotere debatten wordt zij niet naar voren geschoven en op de website is ze in tegenstelling tot andere Bij1-kandidaten niet prominent in beeld. Intussen voert Ahmadi een eigen campagne. Ze krijgt daarbij steun van veel leden die haar kant kiezen. Aanhangers van Ahmadi plakken posters met Ahmadi over die van Kabamba heen. Ze zouden kwaad zijn dat Kabamba de voorkeur krijgt. Ook worden bij evenementen waar Kabamba debatteert stickers met Ahmadi’s beeltenis uitgedeeld. Ahmadi zou daarnaast Kabamba’s kwaliteiten betwisten én kritiek hebben op het kleine aantal volgers dat zij heeft op sociale media. Ahmadi ontkent dat allemaal. Kabamba en Ahmadi raken hierdoor persoonlijk gebrouilleerd. Langzaam worden de twee kampen duidelijk; enerzijds het bestuur en Kabamba en anderzijds Ahmadi en Veldhuyzen. Het is het begin van een wekenlange stilte tussen de nummer twee en drie van Bij1. De goede uitslag van de verkiezingen op 16 maart blijkt ook niet voldoende aanleiding om als een eensgezinde fractie de schouders eronder te zetten. Veldhuyzen is vaak afwezig, maar probeert de breuk die zich tussen Kabamba en Ahmadi aftekent wel te lijmen. Dat gaat moeizaam. In de raadszaal is de spanning vaak zichtbaar en de twee hebben onderling weinig contact tijdens de vergaderingen. Het bestuur van de afdeling Amsterdam van Bij1 belegt in mei een algemene ledenvergadering om de gemoederen tot bedaren te brengen. Antropologe Gloria Wekker, hoogleraar in Utrecht, die groot aanzien in de partij geniet, brengt die dag de cultuur in de partij onder woorden. In een uitgelekte video is te horen dat zij constateert dat Bij1 een cultuur heeft van ‘elkaar aanklagen, kapot maken, royeren, afzetten, coups plegen, cancellen, straffeloosheid, treiteren, competitie [en] geen zorg voor elkaar’. Bestuursvoorzitter Jürgen Oliveira noemt de onderlinge clashes naderhand ‘groeipijnen’. Opvallende afwezige tijdens de algemene ledenvergadering is Ahmadi. Ze was er in tegenstelling tot andere hoofdrolspelers alleen online bij. Net als Kabamba gelooft ze dat ze samen verder kunnen. “Dit was een stap in de goede richting,” zegt ze na de vergadering. “Op professioneel gebied gaat het goed tussen mij en Carla. Zij heeft een bredere kijk op bepaalde punten.” De rust lijkt wedergekeerd. Na het zomerreces is het de vraag of Veldhuyzen voldoende is uitgerust om zijn taken weer op te pakken. Hij wordt echter niet gezien op de Stopera en reageert niet op mails en WhatsAppberichten. Dan wordt duidelijk dat de gemoederen in mei helemaal niet tot bedaren zijn gebracht: het Amsterdamse afdelingsbestuur en Veldhuyzen hebben al maanden geen contact meer met elkaar. Het landelijke bestuur en de afdeling Amsterdam beleggen op 5 september een spoedbijeenkomst. Na afloop wordt gemeld dat Veldhuyzen zich ziek meldt voor de komende zestien weken. Kabamba meldt zich als gegadigde voor de post van fractievoorzitter. Veel van dat werk dat bij die functie hoort, deed ze toch al, is haar redenering, dus waarom nu niet. Ahmadi laat weten dat zij geen belangstelling heeft voor de post, waardoor Kabamba een vlucht naar voren neemt en het Amsterdams bestuur laat weten dat zij de nieuwe fractievoorzitter is. Ahmadi komt hier direct tegen in verzet. Zij heeft Dinah Bons, die zitting heeft in het landelijke bestuur van Bij1, al op de achtergrond klaarstaan. “Zonder iets af te willen doen aan Carla’s kwaliteiten, denk ik dat Dinah een meer verbindende rol op zich kan nemen,” zegt Ahmadi over Bons die deze week zal worden geïnstalleerd als vervanger van Veldhuyzen. De voorgenomen benoeming van Bons is de druppel die de emmer doet overlopen. Het Amsterdams bestuur wijst nu op racisme binnen de partij, ligt in de clinch met het landelijk bestuur en kan zich niet vinden in de keuze voor Bons als nieuwe fractievoorzitter. Twee van drie actieve bestuursleden, Jürgen Olivieira en Gerhesdine Gambier, zijn dinsdag opgestapt. Peggy Burke, beleidsadviseur van het landelijke bestuur van Bij1, heeft de afgelopen maanden het Amsterdams bestuur bijgestaan als ‘technisch voorzitter’ en heeft het reilen en zeilen van de plaatselijke afdeling van dichtbij meegemaakt. Zij noemt het antizwart racisme waarvan gewag wordt gemaakt de ‘grootste onzin’. “Je gaat een partij die tegen racisme is beschuldigen van antizwart racisme. Ik vind het een gemakkelijke manier om dingen uit te leggen. Het heeft niets met kleur te maken; er zijn allemaal zwarte mensen in de partij.” Burke is kritisch op alle kampen. Ze verwijt Veldhuyzen dat hij de kant van Ahmadi heeft gekozen, over de opgestapte bestuursleden zegt Burke dat zij ook niet overlegden met haar. Ze noemt Bons, gezien de ontstane situatie, een geschikte fractievoorzitter. “Dinah staat tussen de partijen in en zou wel eens een goede fractievoorzitter kunnen zijn. Carla gaat binnenkort met zwangerschapsverlof. Voor de continuïteit is het goed dat Dinah het wordt. Tussen Carla en Nilab moet nog veel gebeuren om het goed te krijgen.” Toch is het de vraag hoe Bij1 in Amsterdam doorgaat. Het afdelingsbestuur telt met Glenda Vijzelman nog één actief bestuurslid. Binnenkort zal er een nieuwe algemene ledenvergadering worden belegd. Leden lijken er intussen steeds meer de brui aan te geven. Het is ook niet duidelijk of Kabamba met alle ophef nog wel kan doorgaan binnen de partij. Burke: “We moeten ervoor zorgen dat we weer met beide benen op de grond komen te staan. Dat de raadsleden weer hun werk gaan doen. Dit gaat goed komen. Punt uit.” Het landelijke bestuur zegt binnenkort met het ‘uitgebreide verhaal’ te komen.||https://www.parool.nl/amsterdam/hoe-bij1-amsterdam-door-een-interne-machtsstrijd-in-een-crisis-belandde~b3ac39f2/
2022-09-13||Ik draaide bijna onafgebroken het album The Queen is Dead van The Smiths||Op zondagochtend is er een ritueel. Het speelt zich af in de sportschool, en wel bij de spinningles van Brian. Brian is een muziekliefhebber. Hij maakt voor elke les een bijna nieuwe speellijst. Omdat hij ook een ontzettende wielerfan is – uiteraard, zeg ik er maar even bij – ploeterden we de afgelopen keren vooral op Spaanstalige nummers, omdat de Vuelta bezig is. Maar het eerste nummer is altijd een speciaal nummer. Om, zoals hij zegt, ‘iemand te eren die ons deze week is ontvallen’. Het gaat dan vooral om zangers, zangeressen, muzikanten of producers. We zijn wel eens begonnen op een keihard afgespeeld Oh La La La van TC Matic, omdat zanger Arno Hintjens de geest had gegeven. Heerlijk begin van de les. Een paar weken geleden draaide hij een nummer van Olivia Newton John. Niet uit de films Grease of Xanadu, maar een nummer waarvan ik de titel alweer ben vergeten (nee, niet het voor de hand liggende Physical). Sinds donderdag draaide ik bijna onafgebroken het album The Queen is Dead van The Smiths. Ik moest even graven in de berg cd’s, maar daar was ie dan. Prachtig album. (In ongelukkiger tijden draaide ik hun verzamelalbum Hatful of Hollow grijs, vooral natuurlijk het sublieme nummer Heaven Knows I’m Miserable Now. Jongens, wat kon ik zielig en vol zelfmedelijden op dat nummer gaan!) Al is The Queen is Dead, uit 1986, natuurlijk niet echt een eerbetoon aan koningin Elizabeth. Zanger Morrissey laat zijn afkeer blijken over onder meer het koningshuis. Nou ja, mooie muziek blijft het, en daarom zette ik de cd op. (Overigens kreeg het album een pendant in The King is Dead van The Decemberists, het zou zelf een hommage zijn aan The Smiths. Ook een goede cd.) Zondagochtend dus vol verwachting naar de sportschool. Voor zover ik wist was ons geen bekende muzikant ontvallen. En al was dat wel zo, Brian kon natuurlijk niet om de dood van Elizabeth II heen. Benieuwd wat hij zou draaien. Maar bij het betreden van de spinningzaal zag ik een lege ruimte, dat wil zeggen: de spinningfietsen stonden keurig in het gelid tegen de wanden. Brian bleek ergens in Duitsland rond te fietsen. En ik had, omdat de les sinds de zomer elke zondag doorgaat, niet op het rooster gekeken. Stond ik daar in mijn lycrabroekje, handdoek over mijn schouder en met mijn bidon in mijn hand. Altijd een treurig moment als iets helemaal niet is zoals je het had verwacht. (Een café dat dicht is, een leeg rek waar de pakken havermout hadden moeten staan.) Ik nam werktuiglijk een slokje water. Daarna prevelde ik met de nodige pathetiek de eerste regels van Heaven Knows I’m Miserable Know. Ook te beschouwen als een soort ode aan de gestorven koningin. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/ik-draaide-bijna-onafgebroken-het-album-the-queen-is-dead-van-the-smiths~b46e64dd/
2022-09-13||‘Eigen volk eerst’, gaat dat een succes zijn in Amsterdam? ‘Huizen zijn hier toch duurder’||In het begin, in 2019, hoorde hij het nog wel: wat jij wil, kan helemaal niet, dat is eigen volk eerst. Maar het duurde niet lang, zegt Dirk de Jager, destijds bestuurder van stadsdeel Zuidoost. “Het beeld dat een voorrangsregeling voor woningzoekenden uit het eigen stadsdeel, zoals wij hanteerden, een slecht idee was, hield gelukkig niet lang stand. En nu wordt het ervaren als een verstandige maatregel. Het loopt in Zuidoost.” Het was nogal wat: een kwart van de nieuwbouwwoningen zou met voorrang worden gegund aan mensen uit de buurt. “Bewoners van het stadsdeel waren enthousiast: die konden ineens wel blijven wonen in de buurt waar ze geworteld waren. En na een boel gesprekken zagen ook de corporaties en de projectontwikkelaars in dat het voor een buurt goed is als lokale mensen er kunnen blijven wonen.” De Jager is vooral positief over de aangekondigde wetswijziging van woonminister Hugo de Jonge die inhoudt dat gemeenten straks de helft van alle woningen die vrijkomen kunnen reserveren voor eigen inwoners. De Jonge gaat ervan uit dat bijvoorbeeld leraren, verpleegkundigen en agenten hierdoor meer kans krijgen om een woning te vinden. De Vereniging Eigen Huis vindt de wetwijziging ’begrijpelijk’. Volgens Hans André la Porte is het een sympathieke poging om de problemen die gemeenten hebben met het vinden van woningen voor zorgpersoneel, politieagenten of leraren, het hoofd te bieden. “Als je gemeenten deze mogelijkheid geeft om cruciale beroepen voorrang te geven op de woningmarkt, dan kun je deze mensen en gemeenten helpen.” Maar er is ook een keerzijde, zegt hij. “De situatie kan zich voordoen dat een woningeigenaar die wil verkopen straks geen keuze heeft. Stel hij zet zijn huis te koop voor 345.000 euro en krijgt van een buitenstaander een bod voor 360.000. Dan is hij gedwongen om te kiezen voor een eventueel lager bod van een inwoner uit de eigen gemeente.” Peter Boelhouwer, hoogleraar huisvestingssystemen aan de TU Delft, spreekt vooral van een ‘paardenmiddel’. “Dit verstoort de markt.” Wel heeft hij er begrip voor dat het kabinet hiermee komt. “In kleinere gemeenten komen jongeren die daar zijn opgegroeid er vaak niet meer aan te pas als zich ook mensen van buiten de gemeente op zoek gaan naar een huis.” Ook ziet hij een voordeel voor de grote steden. “Zeker in het het onderwijs en de verzorgende beroepen ontstaan grote tekorten. Als je daar niets aan doet, dat is onhoudbaar. Dat je dus voorrang wilt geven aan mensen die werken in het onderwijs en de zorg, lijkt me heel verstandig: je verdeelt de schaarste, zonder dat je woningen alleen gunt aan mensen met een dikke portemonnee.” Kritisch is Boelhouwer ook. Zo denkt hij dat het reserveren van woningen op de koopmarkt ‘vragen om moeilijkheden is’. “Dat is nauwelijks uitvoerbaar, dat moet je niet willen.” En: “Het is natuurlijk niet meer dan symptoombestrijding.” Het is precies de woordkeuze van Sander van der Kraan, een van de organisatoren van het Woonprotest. “Het is prettig als mensen kunnen blijven wonen waar ze al wonen of waar ze werken. Maar je lost het probleem zelf natuurlijk niet op, je verschuift het alleen maar. Mensen met cruciale beroepen kan je zo wellicht helpen, maar wat dan met mensen met andere beroepen? Kunstenaars, mensen die in een café werken? Die houden de stad ook draaiende en moeten er ook kunnen wonen.” De Jager, voorheen Zuidoost, bepleit vooral het behoud van gemeenschapszin. “Je hoeft ook niet per se de helft van je woningen toe te wijzen aan eigen inwoners, je moet dat van buurt tot buurt bekijken. Maar wij hebben gezien dat dergelijke afspraken bij ons hebben geleid tot meer saamhorigheid.” Over de koopwoningen die voor de maatregel in aanmerking zouden komen, is vrijwel iedereen het eens: 355.000 euro zet voor een stad als Amsterdam nauwelijks zoden aan de dijk. “Een beetje laag,” zegt De Jager. Hans André la Porte: “In Amsterdam zijn de woningen vrijwel allemaal duurder. Huizen die onder die grens vallen, heb je niet zomaar gevonden.”||https://www.parool.nl/nieuws/eigen-volk-eerst-gaat-dat-een-succes-zijn-in-amsterdam-huizen-zijn-hier-toch-duurder~b91f1be6/
2022-09-13||Zeven zittingsdagen voor zaak tegen verdachte van moord op onschuldige stagiair Bouchikhi (17)||Bouchikhi is volgens justitie doodgeschoten omdat hij leek op degene die daadwerkelijk D.’s doelwit was. Tijdens het zevendaagse strafproces staat D. behalve voor de moord in de wijk Wittenburg ook terecht voor de liquidatie van crimineel Lucas Boom in juni 2015 in Zaandam en voor de moord op de 24-jarige Siegmar Flaneur in Amsterdam-Zuidoost in februari 2015. De officier van justitie kondigde de data voor het proces dinsdag aan tijdens een inleidende zitting. De strafzaak zal volgend jaar van start gaan op 10 mei en duurt tot en met 26 mei. De uitspraak staat gepland op 4 augustus 2023. De advocaat van D. vroeg de rechtbank opnieuw om de voorlopige hechtenis van zijn cliënt op te heffen. Dit omdat hij vindt dat onder meer een afgeluisterd tapgesprek na het incident in het buurthuis op meerdere manieren uitgelegd kan worden. De rechtbank ging daar niet in mee en oordeelde dat de verdenkingen te zwaar zijn. Bouchikhi kwam in januari 2018 om het leven toen twee gewapende mannen een buurthuis op Wittenburg binnendrongen en de stagiair aanzagen voor iemand anders. De jonge Amsterdammer lag op zijn buik om zich te beschermen tegen het geweld, toen een van de schutters met een kalasjnikov het vuur op hem opende. Een 20-jarige stagiaire werd eveneens geraakt, maar overleefde het geweld. Randall D. werd vorig jaar zomer op Curaçao opgepakt. Een paar maanden later werd hij in zijn cel aangehouden voor de moord op Lucas Boom. Deze crimineel werd in 2015 doodgeschoten naast een schoolplein in Zaandam, nadat hij zijn zoontje naar school had gebracht. In februari van dat jaar werd honkballer Flaneur doodgeschoten op het Leerdamhof. In alle zaken heeft dezelfde anonieme getuige belastend verklaard. Op 6 december 2022 volgt er nog een pro-forma zitting in de zaak.||https://www.parool.nl/amsterdam/zeven-zittingsdagen-voor-zaak-tegen-verdachte-van-moord-op-onschuldige-stagiair-bouchikhi-17~b402949e/
2022-09-13||Armenië meldt tientallen doden bij gevechten met Azerbeidzjan||Bij gevechten aan de grens tussen Armenië en Azerbeidzjan zijn zeker 49 Armeense militairen om het leven gekomen, zei de Armeense premier Nikol Pasjinjan dinsdag in het parlement. Volgens de premier kan het aantal gesneuvelden nog oplopen. Azerbeidzjan meldde 50 doden in de strijd. Volgens het Armeense ministerie van Defensie beschoot Azerbeidzjan militaire en burgerdoelen in Armenië en probeerde het Armenië binnen te vallen. Maar volgens Azerbeidzjan reageerden de eigen troepen op Armeense provocaties, waarbij posities van het leger in Azerbeidzjan onder vuur kwamen te liggen. Volgens Armenië zijn de gevechten en beschietingen inmiddels afgenomen, maar blijft de situatie ‘extreem gespannen’. Azerbeidzjan liet weten de Armeense ‘provocaties te hebben afgeslagen en dat ‘alle noodzakelijke doelen zijn bereikt’. Tussen de twee landen brak al tweemaal een oorlog uit rond de betwiste enclave Nagorno-Karabach, in de jaren negentig en in 2020, toen een zes weken durende oorlog meer dan 6500 mensen het leven kostte. Azerbeidzjan kreeg de controle over een groot deel van Nagorno-Karabach terug. Sinds de jaren negentig stond het gebied onder controle van etnisch Armeense bewoners, met steun van Armenië. Onder andere de Verenigde Staten, Frankrijk en Rusland hebben de strijdende landen opgeroepen tot kalmte en terughoudendheid. Volgens het Kremlin doet president Vladimir Poetin ‘alles wat hij kan om de spanningen bij de grens te deëscaleren’. Rusland geldt als bondgenoot van Armenië en heeft in het verleden vaak bemiddeld bij het conflict. In 2020 stuurde Poetin duizenden troepen naar de regio om de vrede te handhaven. Nu Rusland bezig is met de ‘speciale militaire operatie’ in Oekraïne, is het de vraag of het land nog troepen vrij heeft om de strijdende partijen uit elkaar te houden. Turkije is traditioneel de bondgenoot van Azerbeidzjan in het conflict.||https://www.parool.nl/wereld/armenie-meldt-tientallen-doden-bij-gevechten-met-azerbeidzjan~b68815f2/
2022-09-13||Verdachten in wapenschuurzaak gelinkt aan moord Peter R. de Vries zwijgen: ‘Praten is zelfmoord’||In de schuur van de 29-jarige Jeremy W. in Alphen aan den Rijn trof de politie in maart 22 handvuurwapens, 22 automatische wapens waaronder scherpschuttergeweren en vier anti-tankwapens (bazooka’s). Sommige wapens waren doorgeladen. W. en de 45-jarige Pascal L. werden als eerste twee van inmiddels zeven verdachten vastgezet. Hun advocaten verzochten dinsdag om vrijlating en vooral ook om afsplitsing van de zaak tegen de andere verdachten. Inmiddels draait de zaak om veel meer dan alleen een vondst van wapens ‘die alleen in de zware criminaliteit gebruikt worden,’ zo zei de officier van justitie. Op de inleidende zitting vorige week tegen de andere vijf verdachten werd al bekendgemaakt dat er een link is met onder meer de poging tot de liquidatie van de gevluchte crimineel Cor P. in de Dominicaanse Republiek op 4 januari en met de moord op Peter R. de Vries in juli 2021. L. en W. zwegen tot nu toe over hun rol. “We hebben gezien wat er gebeurt met mensen in dit dossier die wel zijn gaan praten,” zei advocaat Sonny Jansen, verwijzend naar onder meer de moord op de broer van de kroongetuige in het Marengoproces rond hoofdverdachte Ridouan Taghi. “Als hun rollen zo klein zijn, is er niet veel op tegen daarover meer te vertellen,” reageerde de officier van justitie. Hij vreest dat het vrijlaten van deze twee verdachten het onderzoek zal frustreren. De rechtbank besloot dat de mannen vast blijven zitten. Ook worden hun zaken niet afgesplitst. De volgende regiezitting is in november.||https://www.parool.nl/nederland/verdachten-in-wapenschuurzaak-gelinkt-aan-moord-peter-r-de-vries-zwijgen-praten-is-zelfmoord~b984c259/
2022-09-13||Amsterdam komt snel met nieuwe maatregelen om de bezoekersdrukte verder in te dammen||Amsterdamse hotels boeken volgens een inventarisatie van ABN Amro en hoteladviseur Horwath dit jaar 16,5 miljoen overnachtingen. Via vakantieverhuur, Airbnb voorop, slapen nog eens 1,1 miljoen toeristen in de stad, en dan zijn er nog een half miljoen toeristen die bij bed & breakfasts, campings en groepsaccommodaties overnachten. Daardoor overschrijdt het aantal toeristische overnachtingen in de stad dit jaar de grens van 18 miljoen gaat. Dat is sneller dan gedacht. Wethouder Mbarki zegt naar aanleiding van een bericht in Het Parool van dinsdag over de inventarisatie dat er maatregelen worden getroffen. “Wij zijn direct aan de slag gegaan nadat de eerste prognoses binnen waren en werken toe naar een breed pakket aan maatregelen,” zegt Mbarki. “Dat is voor 1 december dit jaar gereed. Wat ons betreft liggen alle maatregelen op tafel. Daar hebben we de hulp van de hotels ook bij nodig. Wat gaat de hotelbranche zelf doen? Uiteindelijk moeten we het samen doen.” “Het is een interessant rapport. Wij kunnen ons heel goed vinden in de aanbeveling dat we ons moeten herpositioneren als stad. Wat voor stad willen we zijn en wat voor soort bezoekers willen we? Dat is precies waar we nu mee bezig zijn.” Volgens Jasper van Dijk, een van de initiatiefnemers van het volksinitiatief Amsterdam heeft een Keuze – dat in 2020 30.000 handtekeningen ophaalde met het pleidooi om niet meer dan 12 miljoen toeristenovernachtingen per jaar toe te staan –, is het volgens de beloftes die het gemeentebestuur vorig jaar deed tijd voor scherpe maatregelen. “Ik kan alleen maar zeggen: verhoog de toeristenbelasting nog verder.” “Dit is hét moment om in te grijpen,” zegt Van Dijk. “De vakantieverhuur moet verder aan banden en de toeristenbelasting omhoog. En er moet een analyse komen dat daardoor inderdaad minder bezoekers naar de stad komen en de leefbaarheid in wijken verbetert. Als daaruit blijkt dat het niet voldoende is, moet je kijken naar het verminderen van het aantal hotels en een verbod op Airbnb.” Van Dijk, zelf econoom, is niet overtuigd van het pleidooi van de economen van ABN Amro dat een hogere toeristenbelasting juist tot méér toeristen en drukte in de stad leidt doordat de weinig overlastgevende zakenreiziger en congresganger als eerste door hoge kamerprijzen worden weggejaagd. “Ik vind het mager wat ABN zegt. Het is een aanname,” zegt Van Dijk. “Een hogere toeristenbelasting leidt niet per se tot een hogere kamerprijs,” zegt Van Dijk. “Hotels zullen die verhoging compenseren door minder winst te nemen. Dat moet ook. Die winsten horen naar de stad te vloeien. Hotels verdienen enorm veel geld en door de hotelstop is hotelvastgoed veel duurder geworden.” De hotelsector is, weinig verrassend, geen voorstander van een nog hogere toeristenbelasting. “We hebben al de hoogste heffing in Europa met een belachelijk systeem, inclusief een percentage en een vast bedrag,” zegt Remco Groenhuijzen van het Mövenpick Hotel en voorzitter van het Amsterdamse luxehoteloverleg. “Het is elke keer voor de gast een vervelende nabrander als die uitcheckt.” “En het is onbewezen dat het de drukte beperkt,” gaat hij verder. “Nu groeien de bezoekersaantallen toch ook weer terwijl de toeristenbelasting de afgelopen twee jaar forst is verhoogd? De gemeente moet niet verwachten dat de helft van de kamers blijft leegstaan. Als je de belasting verhoogt, zal je de congressen als eerste raken. Met de bezoeker die respect heeft voor de stad. Dit weekend was de IBC (International Broadcasting Convention) in de RAI met zo’n 50.000 bezoekers. Hebben we daar in de stad veel drukte van gehad?” Volgens Groenhuijzen wordt alleen de toerist beboet voor de drukte, niet de veel grotere aantallen dagjesmensen die naar de stad komen en geen toeristenbelasting betalen. Dit jaar bezoeken tussen de 17 en 19 miljoen dagjesmensen de stad, tegen maximaal 8 miljoen toeristen. “Die worden bij vrijwel alle maatregelen buiten beschouwing gelaten. Er wordt alleen gezorgd dat de hotelier zijn klanten kwijtraakt.” Een bezoekersbelasting waarvoor ABN Amro pleit, wordt lastig, vreest Groenhuijzen. “Wij hebben al eerder gepleit voor een brede stadsbelasting. Dat is juridisch complex, zeker als je Amsterdammers wilt uitsluiten. De kracht moet meer zitten in goede marketing om de stad anders neer te zetten dan van seks, drugs en rock ’n roll alleen. Maar er zijn nog steeds politieke partijen die niks willen doen aan stadsmarketing.”||https://www.parool.nl/amsterdam/amsterdam-komt-snel-met-nieuwe-maatregelen-om-de-bezoekersdrukte-verder-in-te-dammen~be432dd1/
2022-09-13||Zo blijft het atelier van Volten in Noord een intiem pareltje tussen oprukkend beton||André Volten was, benevens de eerste kraker van Amsterdam, geliefd bij iedereen. Van zijn noeste collegalassers op de NDSMwerf tot verheven monarchen als Beatrix en Claus. Zijn werk staat overal (onder meer op ruim twintig openbare plekken in Amsterdam) en nergens (waarover dadelijk meer). Volten leefde een leven vol muziek van Johann Sebastian Bach, filosofie van Georg Hegel, schaken, drinken van whisky en maken van – veelal enorme – stalen sculpturen. En al zullen het vooral de laatste zijn waarom hij wordt herinnerd, op de eerste verdieping van Atelier Volten aan de Asterdwarsweg in Noord zijn de herinneringen aan de mens-Volten bewaard en levend – “zo intiem dat het soms ietwat gênant is om naar te kijken,” zegt Yara Cavalcanti Araujo (54). Dat het zogeheten poortgebouw van Asterdorp bewaard is gebleven, hebben we te danken aan Volten zelf, zijn weduwe Sophie en de na zijn dood verrezen Stichting André Volten (SAV) – waarvan voornoemde Cavalcanti Araujo bestuurslid is. Voor we verdergaan over Volten, echter, schakelen we even terug naar Asterdorp. Dat werd in 1927 opgetrokken voor ‘ontoelaatbare gezinnen’ door de Gemeentelijke Woningdienst Amsterdam. Het was een ‘woonschool’ waar probleemgezinnen onder toezicht heropgevoed moesten worden tot modelburgers. Van dat ‘heropvoeden’ kwam weinig terecht: de bewoners kregen veeleer een levenslang stigma. Wie in Asterdorp woonde, kreeg nergens werk; het ‘idealistische experiment’, bestaande uit 132 woningen, mislukte volledig. In 1940 vertrokken de oorspronkelijke bewoners, waarna er later dat jaar Rotterdammers werden gehuisvest die tijdens het bombardement huis en haard waren verloren. Vanaf januari 1942 werden er op last van de Duitse bezetter ‘statenloze’ Joden uit Duitsland, Oostenrijk en Polen ondergebracht. Nadat die naar Kamp Westerbork waren weggevoerd, werden Nederlandse Joden naar Asterdorp gestuurd, die vanaf medio 1942 werden gedeporteerd. Als getto heeft Asterdorp ruim een jaar bestaan; in totaal hebben er 307 Joden gewoond, van wie er 227 zijn vermoord. Na de oorlog werd Asterdorp opgelapt en heette het voortaan het Tolhuiscomplex; in 1947 werden de onderkomens als noodwoningen gebruikt. Door de slechte woonomstandigheden werd het dorp in 1955 afgebroken. Toen kraakte André Volten het poortgebouw al een aantal jaren, en door het te kraken behoedde hij het voor sloop. Van de naargeestige Asterdorpgeschiedenis resteert niets behalve dat poortgebouw, en daarin wil de SAV – vooralsnog vooral actief met het organiseren van tentoonstellingen in het nog altijd intacte atelier – verandering brengen. Zo staat Cavalcanti Araujo voor ogen dat op het braakliggende stukje groen achter het atelier, ooit het hart van Asterdorp, een beeldentuin zou kunnen verrijzen. “Maar eerst: het belang van deze plek is breder dan voor ons alleen. Door deze plek te behouden, komt er aandacht voor de historie van Asterdorp. Nu is die er helemaal niet.” “Voor alle Noordelingen moet het hier verleidelijk en toegankelijk worden,” zegt SAV-voorzitter Cees van ’t Veen (67). “We willen dat het niet alleen voor onze nieuwe buren die we hier krijgen een culturele oase is, ook voor de hele buurt.” Cavalcanti Araujo: “Noord heeft veel groen volgens de gemeentelijke maatstaven, maar die telt water ook als groen. Echt groen-groen is er niet zoveel.” Zoals het is, is het ook al mooi. Het atelier en aanpalend groen voelen wat ruig aan – het is er wat wild, het is ongekamd en niet-aangeharkt, en het kan allemaal wel een lik verf gebruiken – maar het is twintig jaar na Voltens overlijden nog volstrekt zichtbaar hoe de kunstenaar er heeft geleefd (zie kader). De ambities van de stichting zijn groot, de vrijwillige bestuurders klagen niet: ze vragen veeleer. Een beetje goodwill hier, wellicht een donatie daar, een fonds dat bijspringt, iemand die dagelijks wat zou willen bellen en regelen... Het atelier wordt niet bedreigd, maar de plannen zouden concreter, grootser, mooier misschien wel kunnen. En Amsterdam-Noord is het waard, betogen ze. Tussen veel vers beton past ook wat groen. Van ’t Veen: “Verticale lijnen zijn hier straks genoeg, wij willen graag wat horizontale zichtlijnen toevoegen.” De stichting zint op een soort viertrapsraket: eerst het pand restaureren, want hoewel solide van structuur en niet bouwvallig door tussentijdse renovaties, zijn her en der toch jampotjes nodig om lekkages in te dammen. Dan: de tuin, de groenstrook achter het gebouw, openstellen, verfraaien, en tot beeldentuin verheffen. Drie: “Nadenken over onze taak als stichting,” zegt Van ’t Veen, “want we zitten hier toch om de nalatenschap van Volten te beheren en de naoorlogse Nederlandse beeldhouwkunst te laten zien.” Misschien, zo hopen de bestuursleden hardop, kunnen er wel ‘vleugels’ aan het poortgebouw worden gebouwd, onderkomens voor jonge beeldhouwers, wellicht zelfs in de stijl van het verdwenen en nagenoeg vergeten Asterdorp. Over de beeldentuin zegt Van ’t Veen: “Daarover bestaat bij alle partijen die in deze buurt willen gaan bouwen, en de gemeente, wel consensus: iedereen wil die groene, culturele oase in dit stukje Noord.” Even terug naar de beelden van Volten, die overal en nergens te zien zijn – dat laatste komt doordat ze zijn opgeslagen. Cavalcanti Araujo: “We hebben containers vol werk van Volten in de opslag staan. Hij heeft 900 werken gemaakt, daarvan zijn er nu in Nederland, misschien, maximaal, 100 te zien.” “Wij hebben hier in het atelier veel van zijn werk, maar de grote stukken staan in containers. Het zou erg mooi zijn een aantal van die werken in de nog aan te leggen beeldentuin te kunnen plaatsen.” De deadline is gezet in 2025: de honderdste geboortedag van Volten en de viering van 750 jaar Amsterdam. Bovendien, zegt Van ’t Veen, zou er bovenop de raket nog wel een vijfde trap mogen komen: een verhalenboek over Volten. Een overzicht; het grote Voltenverhaal. Ellen Wilbrink (55) zit, als bestuurslid van de SAV, vaak bij de ingang van Atelier Volten. Dat is, vertelt ze, bepaald een genoegen voor een Voltenliefhebber. “Ik zal niet zeggen dat het elk weekeinde gebeurt, maar er komen hier heel regelmatig mensen langs die Volten hebben gekend. Zij hebben herinneringen aan hem, ze brengen soms een foto mee, ze hebben vaak verhalen. Een van de Rietveldstudenten die hem op het laatst van zijn leven verzorgde, kwam hier eens langs, en vertelde dat ze altijd stiekem groenten pureerde door zijn soep. Want André Volten at uit zichzelf geen groenten.”||https://www.parool.nl/ps/zo-blijft-het-atelier-van-volten-in-noord-een-intiem-pareltje-tussen-oprukkend-beton~b75efc47/
2022-09-13||Opinie: ‘Bij een groter budget van de krijgsmacht hoort ook een fonds voor burgerslachtoffers’||In de nieuwe defensienota, die woensdag wordt besproken in de Tweede Kamer, licht het kabinet toe hoe jaarlijks maar liefst vijf miljard euro aan het budget van de krijgsmacht wordt toegevoegd – de grootste investering sinds het einde van de Koude Oorlog. Een klein deel hiervan zou gereserveerd moeten worden voor een burgerslachtofferfonds. In de nacht van 2 op 3 juni 2015 werden in Hawija (Irak) zeker 85 burgers gedood door een Nederlandse luchtaanval. Honderden mensen raakten gewond, de verwoesting was enorm. In dezelfde oorlog tegen Islamitische Staat werden een paar maanden later nog eens vier burgers gedood in Mosul. Ook in eerdere oorlogen werden burgers slachtoffer van Nederlandse inzet van geweld, bijvoorbeeld in Chora (Afghanistan, juni 2007) en tijdens de Kosovo-oorlog in 1999. Dergelijke voorbeelden illustreren een even pijnlijke als onvermijdelijke realiteit. Wapens worden steeds nauwkeuriger en soms wordt de indruk gewekt dat burgerslachtoffers voorkomen kunnen worden, maar dat is in de praktijk vaak niet terug te zien. Zeker niet als er in stedelijk gebied wordt gebombardeerd, zoals in de oorlog tegen IS. Ook in de toekomst moeten we rekening houden met burgerslachtoffers door Nederlandse inzet van geweld. In het verleden heeft Nederland soms op vrijwillige basis schadevergoedingen – zogenaamde ex gratia-uitkeringen – betaald aan slachtoffers of hun nabestaanden, bijvoorbeeld tijdens de militaire operatie in Uruzgan. Naar verluidt werd destijds tot 2009 zo’n 475.000 dollar uitgekeerd aan Afghaanse burgers. In september 2020 berichtten media dat er iets minder dan een miljoen euro is betaald aan de enige overlevende van de hierboven genoemde aanval op Mosul. Met dergelijke betalingen wordt erkend dat – ook wanneer er in lijn met het oorlogsrecht is gehandeld – burgers bedoeld of onbedoeld toch schade is aangedaan, waarvoor zij gecompenseerd worden. Voor de gemeenschap in Hawija is ruim vier miljoen euro uitgetrokken voor enkele herstelwerkzaamheden, maar dat betreft geen individuele betalingen. Dit tot groot ongenoegen van de slachtoffers en nabestaanden, zo bleek uit onderzoek van PAX in samenwerking met de Universiteit Utrecht en de Iraakse ngo Al-Ghad. De Kosovo-oorlog leidde, voor zover bekend, niet tot ex gratia- of andersoortige betalingen. Slachtoffers van Nederlandse geweldsinzet kunnen niet vanzelfsprekend op een financieel gebaar rekenen. Het beleid kent een nogal ad hoc karakter. Dat kan en dat moet beter. Een burgerslachtofferfonds, dat al bestaat in de Verenigde Staten, is een stap vooruit. Een moreel motief voor zo’n fonds is dat wij verantwoordelijk zijn voor ons eigen handelen. Die verantwoordelijkheid moet ook genomen worden als burgers slachtoffer worden. Het is een gebaar van goede wil om slachtoffers tegemoet te komen en een erkenning van hun leed. Een humanitair motief is dat burgers in oorlog zoveel mogelijk ontzien dienen te worden. Soms verliezen families in één klap hun belangrijkste inkomstenbron of kostwinnaar, wordt een huis vernield of moeten enorme medische kosten worden gemaakt. Uit ons onderzoek naar Hawija blijkt bijvoorbeeld dat veel slachtoffers nog altijd medische zorg nodig hebben voor verwondingen van destijds. Voor die behandelingen ontbreken niet zelden de financiële middelen. Met compensatie wordt de schade misschien niet weggenomen, maar kan die wel worden beperkt. Ook wordt leed verzacht. Er is ook nog een strategische reden. Om militaire operaties succesvol uit te kunnen voeren is soms steun onder de bevolking nodig. Als er burgerslachtoffers vallen wordt de legitimiteit van de militaire aanwezigheid ondermijnd. Het creëert vijandschap. Minister Ollongren (Defensie) antwoordde onlangs op vragen uit de Tweede Kamer dat ‘Nederland kan besluiten om op vrijwillige basis over te gaan tot compensatie als dat in de rede ligt.’ Wij vinden dat dit standaard in de rede zou moeten liggen. Burgerslachtoffers en nabestaanden verdienen steun bij verlies van mensenlevens, verwondingen en materiële schade. Dat kan door het opzetten van een fonds dat jaarlijks met een vast, afdoende bedrag wordt aangevuld. Zeker nu er extra geïnvesteerd wordt in wapens en militaire slagkracht is het van belang de schaduwzijde van gewapend ingrijpen niet te negeren. Erin Bijl is projectmedewerker bij PAX, waar zij zich bezighoudt met burgerbescherming. Jip van Dort is politiek adviseur bij PAX, verbonden aan het Intimacies of Remote Warfare-programma van de Universiteit Utrecht en een van de auteurs van Hawija; De verwoestende werkelijkheid van onze langeafstandsoorlog tegen IS.||https://www.parool.nl/columns-opinie/opinie-bij-een-groter-budget-van-de-krijgsmacht-hoort-ook-een-fonds-voor-burgerslachtoffers~b638ee22/
2022-09-13||Onafgebroken schreeuwde Etienne Vaessen de naam van Gakpo, met spuug, diens kant uit||Voor wie de naam hierboven niet kent, tallozen vermoedelijk, Etienne Vaessen is de keeper van RKC. Ik weet niet of dopingcontrole in het voetbal nog bestaat. Zo ja, dan zouden ze Vaessen misschien alsnog kunnen betrappen op het gebruik van wat dan ook. Sorry, vermeend gebruik. PSV kreeg een penalty, die werd tevergeefs betwist door heel RKC en Vaessen ging proberen Cody Gakpo uit zijn evenwicht te brengen. Hij hanteerde een beetje rare methode: onafgebroken schreeuwde hij de naam van Gakpo, met spuug, diens kant uit. ‘Cody, Cody, Cody,’ zag ik steeds van zijn lippen komen. Alsof hij Gakpo wilde herinneren aan zijn eigen voornaam. Die schoot de bal ten slotte kalm in de hoek. Of Vaessen daarna het roepen van Cody, Cody heeft voortgezet, weten we niet. De camera heeft geen interesse meer in een geklopte keeper.||https://www.parool.nl/sport/onafgebroken-schreeuwde-etienne-vaessen-de-naam-van-gakpo-met-spuug-diens-kant-uit~b1b7fc39/
2022-09-13||Diede de Groot (25) lijkt onverslaanbaar na ‘calendar slam’: ‘Ik weet heel goed dat ik geen machine ben’||Diede de Groot werd vroeg wakker, de ochtend na haar overwinning op de Japanse Yui Kamiji, alweer haar 65ste zege op rij. Een drukke dag met een rondgang langs sponsors volgde, voordat ze in de avond weer terugvloog naar Nederland. De Groot: “Nee, helaas niet. Zoals vrijwel altijd bij toernooien. Mensen hebben het idee dat wij de wereld over reizen en heel veel zien, maar ik zeg altijd: ik heb in heel veel vliegtuigen gezeten, ben in heel veel verschillende landen geweest, maar overal heb ik eigenlijk alleen de tennisbanen gezien.” “Speciaal. Dat heeft nog nooit iemand gedaan op deze manier. Het zorgt voor trots, vooral omdat het constantheid van mezelf vraagt. Die heb ik op dit moment in mijn spel gevonden en brengt die reeks overwinningen voort. Hoewel ik de beste speler ben, weet ik hoe moeilijk het is om er elke keer weer te staan, om elke keer weer te winnen, de nummer 1 te zijn.” “De verbazing en verwondering zijn er nu misschien wel een beetje af, maar het blijft nog steeds heel bijzonder. Grand slams betekenen veel in het tennis. Als dan winnen weer lukt, op zo’n groot podium... Nee, weer een grandslamtitel aan het lijstje toevoegen zal nooit echt wennen.” “De statistieken van de wedstrijden laten zien dat er nog genoeg verbetering mogelijk is. Ik heb een lange zomer gehad waarin ik naar veel dingen in mijn spel kon kijken. Zo probeer ik steeds meer netspel toe te voegen; dat is een uitdaging en als rolstoeltennisster moeilijk, maar ik merk in de trainingen dat het eruit begint te komen. Dat is leuk om uit te proberen en uit dat soort dingen haal ik motivatie, waardoor het nog steeds leuk is om de baan op te gaan.” “Ja, toch wel. Kamiji speelde erg goed en ik moest een plan B uitvoeren. Ik wilde eerst te snel en gehaast, maar moest ietsje meer mijn kansen afwachten. En toen ik dat deed, kwam het goed. Ik ben rustig gebleven, weet hoe het spelletje werkt. Ondanks mijn lange zegereeks weet ik heel goed dat ik geen machine ben. Er komt gewoon een dag waarop die zegereeks ophoudt. Dat had zomaar zondag kunnen zijn, maar ik heb me er door plan B vanaf getennist. Daar ben ik trots op.”||https://www.parool.nl/sport/diede-de-groot-25-lijkt-onverslaanbaar-na-calendar-slam-ik-weet-heel-goed-dat-ik-geen-machine-ben~bffc9a55/
2022-09-13||Elizabeth was koningin van 15 naties: wie verbreekt de band met de Britten en wie niet?||Vlak na de dood van koningin Elizabeth werd overal in het Britse Gemenebest blijk gegeven van medeleven en hingen vlaggen halfstok. Alle aangesloten landen, van Canada tot aan Australië en van Jamaica tot aan Belize, namen afscheid van de vorstin. Ook haar zoon, de nieuwe koning, kon rekenen op steun. Zo erkende de Nieuw-Zeelandse premier Jacinda Ardern plechtig ‘zijne majesteit koning Charles III als onze soeverein’. Maar later komt er wel degelijk een moment dat er serieus moet worden gesproken over de toekomst. Koning Charles III volgt zijn moeder namelijk niet alleen op als staatshoofd van alle Britten in het Verenigd Koninkrijk (Engeland, Schotland, Wales en Noord-Ierland), maar ook van de inwoners van 14 andere naties. Zij behoren tot de Commonwealth Realm, een groep binnen het grotere Gemenebest, dat 56 landen telt. Daar is nog steeds grondwettelijk, of in andere wetten, vastgelegd dat het Britse staatshoofd ook daar staatshoofd is. Het gaat om een ceremoniële functie en de landen zijn stuk voor stuk volstrekt onafhankelijk, maar de wet ligt er wel. Het Gemenebest is een overblijfsel van het Britse Rijk. Onder de kolonisatoren waren de Britten ooit baas boven baas. Ze waren de belangrijkste economische en militaire macht, heersten over bijna een kwart van de wereldbevolking en een kwart van al het grondgebied. Rond de geboorte van Elizabeth, in 1926, verminderde dat. Andere machtsblokken betraden het wereldtoneel, onafhankelijkheidsbewegingen kregen vaste voet aan de grond en de wereld veranderde. Zuid-Afrika had de stap richting onafhankelijkheid al gezet in 1910, daarna volgde Egypte (1922) en met het uittreden van India in 1947 begon de grote uittocht. Om de boel bij elkaar te houden werd het Gemenebest opgericht. Langzaam maar zeker liep dat verband vol met landen die zich ontworstelden aan de Britten, maar toch een zeker voordeel zagen in samenwerking. Het is een vrijwillig samenwerkingsverband van ‘soevereine en gelijke’ naties: voornamelijk oud-koloniën. Op dit moment gaat het om 56 naties met 2,5 miljard inwoners, verspreid over de hele wereld: denk aan India en Pakistan, Nigeria, Singapore, Rwanda, Cyprus, Malta en Maleisië. De meeste landen hebben inmiddels officieel afscheid genomen van het Britse koningshuis, maar niet allemaal. In de Commonwealth Realm zitten nu nog bijvoorbeeld Australië, de Bahama’s, Belize, Canada, Jamaica en Nieuw-Zeeland. In een aantal van deze landen woedt al langer discussie of de laatste officiële band met de Britten verbroken moet worden. Op Jamaica sprak deze zomer 56 procent van de inwoners zich uit tegen de (toen nog) Britse koningin als staatshoofd. Tijdens een staatsbezoek van prins William en zijn vrouw Kate, werd het paar niet door iedereen hartelijk ontvangen. Groot pijnpunt is het slavernijverleden en het uitblijven van herstelbetalingen. Om die reden riep Barbados zich vorig jaar uit tot republiek. Ook in Australië wordt al voorgesorteerd op een andere toekomst. Adam Bandt, de leider van de Groenen, vindt dit het moment waarop land zijn ‘vooruit’ moet en een republiek moet worden. Van Canada is al langer bekend dat Elizabeth populair was, maar de monarchie zelf niet. Een bezoek van Charles eerder dit jaar verliep grotendeels ongemerkt. “Elizabeths dood doet het debat weer oplaaien,” zei een deskundige deze week. Voor een Canadees afscheid van de monarchie is unanimiteit nodig en dat is in het Frans- en Engelstalige Canada niet altijd een gegeven. Zelfs de Nieuw-Zeelandse premier Jacinda Ardern, die Charles nog zo vriendelijk verwelkomde, liet doorschemeren dat de monarchie voor haar niet onomstreden is. Sterker: ze voorziet dat haar land ‘waarschijnlijk nog tijdens mijn leven’ een republiek wordt. “Het heeft geen onmiddellijke prioriteit, maar ik dat denk wel dat mijn land die richting opgaat.”||https://www.parool.nl/wereld/elizabeth-was-koningin-van-15-naties-wie-verbreekt-de-band-met-de-britten-en-wie-niet~b4c27c15/
2022-09-13||Ik begríjp de trots van al die achtduizend mensen die bij Tata Steel werken||Het was natuurlijk wel zo fair om in te gaan op het aanbod. Bovendien had ik me er, dat wil ik best toegeven, ook echt op verheugd. Dit vergroot door mijn wellicht iets afwijkende fascinatie voor enorme fabrieken en productieprocessen, maar meer nog omdat ik, na ruim anderhalf jaar gewerkt te hebben aan een kunstproject met de giftige uitstoot van Tata Steel als basismateriaal, ook weleens van dichtbij wilde zien waar al die rotzooi nou vandaan kwam. Dus toen Tata Steel-ceo Hans van den Berg twee van de kunstwerken kocht en me vervolgens uitnodigde om eens op ‘de site’ te komen kijken, zei ik direct ja. En ik kan niet anders zeggen, nu ik er zelf was, dan dat ik het begrijp. Ik begríjp de trots van al die achtduizend mensen die in deze fabrieken werken. Want het is me een potje machtig wat daar gebeurt. De grootsheid, de hoeveelheid, het immense gewicht van kilometers glimmend staalplaat dat aan het einde van een onvoorstelbaar gewelddadig en ruw proces, als ware het velletjes vederlicht papier, met een rotvaart over een band komt rollen. Onderdeel zijn van zoiets bijna onvoorstelbaars, zoiets magisch en waanzinnigs, dat doet iets met een mens. Het vult je hart. Maar we zijn allemaal kind geweest en allemaal lazen we ooit boeken over tovenarij. En wat we daaruit leerden (al vergaten we het soms) is dat all magic comes with a price. De Prijs: wie vervult van trots het werkterrein van Tata verlaat en zich laat zien op een familieverjaardag moet zich de laatste jaren steeds vaker verdedigen. “Want het is allemaal goed en wel met je machtige processen, maar er gaan hier mensen dood aan kanker en de oorzaak ligt in jóuw fabriek.” En daar sta je dan, met je goede gedrag en je levenswerk in iets dat tot nog niet zolang geleden naast zekerheid ook status gaf. Dat is pijnlijk. Want wat we nu weten, dat het causaal verband tussen de uitstoot van Tata Steel en vele zieken en zelfs doden in de omgeving onomstotelijk is, dat heeft niemand gewild. Het gevolg van iets magisch en groots mag en mocht nooit zijn dat er onschuldige slachtoffers vallen. Toch is dat aan de hand. Daarom ben ik blij dat Hans van den Berg ook míjn aanbod heeft geaccepteerd. Vijf jaar lang krijgt hij halfjaarlijks een uur van mijn tijd. Om hem scherp en bij de les te houden. Met slechts één enkel doel waar we het zowaar over eens zijn: Tata Steel wordt schoon. Liever gisteren dan vandaag. En zonder heel naïef voor mooie blauwe ogen en empathische blikken te willen vallen, meende ik oprechtheid te herkennen. Nu rest alleen nog daadkracht. Al was het maar om het gevoel van trots voor al die achtduizend werknemers terecht te laten zijn. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/ik-begrijp-de-trots-van-al-die-achtduizend-mensen-die-bij-tata-steel-werken~b3060e62/
2022-09-13||Gemeente Amsterdam sommeert sluiting Getir-darkstore in Rijnstraat||De gemeente zegt te handelen ‘naar aanleiding van een handhavingsverzoek voor deze vestiging’. “We zien ook hier een vestiging met op de stoep geparkeerde fietsen en de overlast die gepaard gaat met distributie vanuit een relatief klein pand,” zegt wethouder Reinier van Dantzig (Ruimtelijke Ordening). “Dit woon-winkelgebied vraagt om een open uitstraling: toegankelijke winkels waar je in en uit kan lopen. Flitsbezorging past niet op een dergelijke plek en daarom treden we hier op.” Getir kan nog een zienswijze indienen om de gemeente op andere gedachten te brengen. Een Getir-vestiging in de Da Costastraat in West moet uiterlijk woensdag zijn deuren sluiten van de gemeente. De flitsbezorger laat dinsdag echter weten dat de darkstore open blijft, omdat die alsnog zou ‘voldoen aan de juridische vereisten van de gemeente’, aldus een woordvoerder. De vestiging is namelijk omgebouwd tot supermarkt. “We hebben de gemeente in detail geïnformeerd hoe we aan deze vereisten voldoen,” zegt de woordvoerder. “Een van de maatregelen die we hebben genomen is dat de vestiging volledig toegankelijk is gemaakt voor consumenten. Getir zal tevens doorgaan met thuisbezorgen, net als de vele bedrijven en winkels die ook inzetten op thuisbezorging.” Eerder bouwde Getir de darkstore in de Eerste Jacob van Campenstraat in De Pijp al om tot een kleine supermarkt. Dat gebeurde nadat de rechter de gemeente in juli gelijk gaf dat de darkstore inderdaad niet in het bestemmingsplan paste en niet onder de noemer ‘detailhandel’ zou vallen. Vlak voor de uitspraak bracht Getir echter wijzigingen aan in de vestiging. Zo werd de folie voor de ramen verwijderd en kwam er een toonbank zodat consumenten ter plekke producten konden kopen en meenemen. De gemeente kijkt nu naar deze nieuwe winkelvorm van Getir en beslist later of ze (via de rechter) de vestigingen in de Da Costastraat en Eerste Jacob van Campenstraat alsnog wil sluiten. Het college zegt uiterlijk begin oktober het nieuwe ‘paraplubestemmingsplan’ voor flitsbezorgers vast te willen stellen voor inspraak. Er wordt dan vastgelegd waar vestigingen wel mogelijk zouden zijn. Zoals het afwegingskader er nu uitziet zouden darkstores niet meer toegestaan zijn in woonwijken en alleen nog bij hoge uitzondering in gemengde woon-werkgebieden. Alleen op industrieterreinen zouden de darkstores nog welkom zijn. De flitsbezorgers noemen het nieuwe beleid ‘onrechtvaardig’ en zeggen dat het hun verdienmodel in gevaar brengt. Als het nieuwe bestemmingsplan ter inzage in het gemeentehuis ligt, kunnen ook bewoners hun zienswijze indienen.||https://www.parool.nl/amsterdam/gemeente-amsterdam-sommeert-sluiting-getir-darkstore-in-rijnstraat~bfccd005/
2022-09-13||Kabinet overweegt schoolontbijt voor kinderen die leven in armoede||Dat zei minister Carola Schouten (Armoedebeleid, ChristenUnie) dinsdag tijdens het vragenuur. Vorige week schreef NRC over een school in Rotterdam waar een kind op maandag onwel werd. Volgens de moeder was het geld vrijdag op en had het gezin het hele weekend niets gegeten. Schouten noemde het bericht in de krant ‘hartverscheurend’. Op vragen van PvdA-leider Attje Kuiken zei Schouten dat zij in gesprek is met het Jeugdeducatiefonds om te kijken of ‘juist daar waar de problemen het grootst zijn’ kinderen ‘een ontbijt of iets dergelijks kunnen krijgen’. “We hebben enigszins zicht op om welke scholen het gaat,” stelde de bewindsvrouw. Zowel haar ministerie als het ministerie van Onderwijs zocht contact met de betreffende Rotterdamse school, maar er bleek al veel hulp te zijn aangeboden. Voor een geschrokken Tweede Kamer was dat niet genoeg. De oppositie eiste van Schouten ‘concrete maatregelen’ hoe gezinnen hun rekeningen kunnen blijven betalen, ondanks de hoge energieprijzen. Volgens de Kamer worden de problemen alleen maar groter. Een op de tien kinderen in armoede dreigt op te groeien als er niets verbetert aan de koopkracht van mensen, zo vreest het CPB. Het kabinet wil het aantal kinderen dat opgroeit in armoede juist halveren. “Dat wordt moeilijk,” erkende Schouten. “Maar dat wil niet zeggen dat we niets doen.” Welke maatregelen het kabinet neemt, kon Schouten nog niet zeggen. “Ik moet wachten op Prinsjesdag, maar dat wil niet zeggen dat we stilzitten,” stelde ze. Kuiken kwalificeerde dat als ‘een leeg antwoord’. “Ik wordt er schijtziek van dat er weer een minister hier staat die zegt: wacht maar,” bitste SP-leider Lilian Marijnissen. Volgens GroenLinks-leider Jesse Klaver was het een ‘beschamende vertoning’. “Een minister die hier komt zonder enig antwoord. Er zijn kinderen die omvallen in dit land. Dat komt niet doordat ze de toegang tot regelingen niet kunnen vinden, zoals de coalitie stelt, maar doordat mensen te weinig geld overhouden vanwege de hoge energieprijzen.” Klaver daagde Schouten uit om ‘leiderschap’ te tonen en toe te zeggen dat het kabinet de problemen voor deze groep oplost. Schouten weigerde dat en verwees opnieuw naar Prinsjesdag, volgende week dinsdag. “We zijn er mee bezig. Er moet iets gebeuren voor bestaanszekerheid.”||https://www.parool.nl/nederland/kabinet-overweegt-schoolontbijt-voor-kinderen-die-leven-in-armoede~bedb2469/
2022-09-13||Hoogleraar: ‘Bomen genoeg, dus houtstook kan deel van energiecrisis oplossen’||Volgens Nabuurs, hoogleraar aan de Wageningse universiteit, staat al vast dat er nu al meer wordt gekapt dan normaal omdat meer dan anders mensen hun huizen gaan verwarmen op hout. “Hoewel ik daar nog geen harde cijfers over heb. Maar je ziet dat de samenleving snel mee veert op de ontwikkelingen.” Door de hoge gasprijzen gaan veel mensen over tot de aanschaf van een houtkachel. Zo'n 7 à 8 procent van de energie in Europa kwam al uit hout en wat meer bomen kappen kan ook makkelijk, stelt Nabuurs. In heel Europa is een houtvoorraad van 26 miljard kuub dan is een eenmalige extra oogst van 100 miljoen kuub geen probleem. “Milieuclubs hebben de vrees dat er te veel gekapt wordt en komen met boodschappen als ‘het Europese bos gaat in vlammen op’. Maar dat gaat te ver.” Boseigenaren hebben zich namelijk te houden aan nationale wetgeving en bijvoorbeeld organisaties als Natuurmonumenten en Staatsbosbeheer hebben een groot deel van de Nederlandse bossen in beheer. Als die al extra gaan kappen, dan zal dat nog altijd duurzaam zijn. ,,Maar er zijn wel risico's, zoals in oost- en zuid-Europa, waar veel hout komt uit bossen van particulieren. Er is geen goed zicht op wat daar precies gebeurt.” Maar jaarlijks groeien de Europese bossen met netto iets meer dan 800 miljoen kubieke meter hout, terwijl er maar 500 miljoen kubieke meter wordt geoogst. Dat hout is voornamelijk bestemd voor de productie van meubelen en papier en industrieel rondhout voor de bouw. Komt daar nu 100 miljoen kuub bij om te verstoken, dan is dat niet erg. “Een paar jaar wat meer oogsten is geen probleem, want hout oogsten is helemaal niet slecht, als je het maar duurzaam doet.” Dat betekent: geen hele gebieden ontbossen, maar uitdunnen. En bomen bijplanten: “Je moet ook investeren.” Die bossen hebben overigens wel wat te lijden gehad van de droogte, maar grote rampen levert dat niet op, stelt Nabuurs. “Er is wel meer sterfte en de groei is afgenomen.” Maar omdat het vorig jaar een stuk natter was, konden de bomen weer wat herstellen van de drogere jaren ervoor. “En ze passen zich aan. Dat er nu al een vervroegde herfst is, is daar een teken van. Door de bladeren al te laten vallen proberen ze het vocht vast te houden. Maar je moet niet van die droge jaren blijven houden.”||https://www.parool.nl/nederland/hoogleraar-bomen-genoeg-dus-houtstook-kan-deel-van-energiecrisis-oplossen~b70d44b2/
2022-09-13||Politie pakt 18 betogers voor blokkeren kolentransport Amsterdam||Volgens een woordvoerster van de politie hadden de betogers toestemming voor een demonstratie, maar mochten ze niet het spoor blokkeren. Toen ze dat wel deden en geen gehoor gaven aan de oproep te vertrekken, zijn ze aangehouden. De actievoerders eisen dat de overheid stopt met het gebruik van kolen. Ze zeggen zich zorgen te maken dat kolencentrales weer worden opgestart of langer mogen openblijven dan gepland, schreven ze eerder dinsdag in een statement. De groep bestaat uit individuele burgers die onder de naam ‘Kappen met Kolen’ op het spoor bij de kolenterminal Rietlanden in het Westelijk Havengebied gaan zitten. Ze hinderen daar geen andere treinen, alleen de trein gevuld met steenkolen die elke twee weken vanuit Amsterdam naar de kolencentrales in Duitsland vertrekt. De actie komt niet onverwachts. De groep probeerde eerder al de met steenkool gevulde trein tegen te houden, maar werd tegengehouden door de politie. Dinsdagochtend lukte het dus wel. Volgens de activisten hebben ze de trein ‘ruim drie uur’ kunnen ophouden.||https://www.parool.nl/amsterdam/politie-pakt-18-betogers-voor-blokkeren-kolentransport-amsterdam~b17211ce/
2022-09-13||Menselijke resten gevonden in zoektocht naar vermiste UvA-studente Sumanta Bansi ||Het Openbaar Ministerie heeft berichtgeving van De Telegraaf hierover bevestigd. De zoektocht is in gang gezet na een verhoor door de recherche van de man die in juli is veroordeeld voor de moord op de 22-jarige Bansi, Manodj B. De zoektocht wordt gehouden aan de rand van het bedrijventerrein genaamd Hoorn 80. Naast dat terrein ligt een waterloop. Het gebied is afgezet en er zijn blauwe schermen geplaatst. Mensen in witte pakken zoeken het terrein af. B. (42) kreeg vijftien jaar cel opgelegd voor het doden van de vrouw, conform de eis van het OM. Bansi verdween in februari 2018 en is sindsdien spoorloos. Ten tijde van haar verdwijning was de studente biomedische wetenschappen in verwachting van B., bij wiens gezin zij na haar overkomst vanuit Suriname inwoonde. De politie heeft de afgelopen jaren al ettelijke malen gezocht naar de stoffelijke resten van de vrouw, telkens zonder resultaat. Volgens een woordvoerder van het OM moet nader onderzoek uitwijzen of de gevonden menselijke resten van slachtoffer Bansi zijn. “De politie is op dit moment nog volop bezig met het onderzoek.” In het belang daarvan doet justitie voorlopig geen nadere mededelingen. Na zijn veroordeling tekende B. hoger beroep aan. Hij had tot die tijd ontkend de hand te hebben gehad in de dood van de jonge vrouw. Ook zijn vader is verdacht geweest van betrokkenheid, maar de rechtbank sprak hem vrij, op aangeven van het OM. De rechtbank redeneerde destijds dat het niet anders kon dan dat Manodj B. de studente met geweld om het leven heeft gebracht. Hij was de laatste die haar in leven had gezien. Aanwijzingen dat zij zou zijn overleden door een ongeval of zelfdoding waren er niet. Ook een natuurlijke dood leek uitgesloten, evenals een vrijwillige verdwijning. Volgens de rechtbank heeft B. totaal niet willen meewerken aan het onderzoek. Voor het bewijs gebruikte de rechtbank onder meer zeer belastende opnamen van B., waarin hij onder meer zegt dat hij Bansi heeft vermoord, ‘gewoon, zo door het hart’. Ruim een week nadat hij haar om het leven had gebracht, stapte hij naar de politie om aan te geven dat ze niet was teruggekeerd van vakantie en dat hij haar wilde laten uitschrijven. In het vonnis woog de rechtbank mee dat B. ongeruste familieleden van het slachtoffer lang voor de gek heeft gehouden, waardoor de moeder van Bansi zich pas in november 2018 bij de politie meldde.||https://www.parool.nl/amsterdam/menselijke-resten-gevonden-in-zoektocht-naar-vermiste-uva-studente-sumanta-bansi~b21c7d17/
2022-09-13||Record van Elvis gaat eraan: Robbie Williams en Nederlands Metropole Orkest schrijven geschiedenis||De Angels-zanger (48) viert zijn 25-jarig jubileum als soloartiest met XXV, een album waarvoor hij zijn hits opnieuw opnam met het orkest uit Amsterdam. De plaat kwam vrijdag uit, en hoewel Williams door de dood van koningin Elizabeth weinig promotie kon doen in eigen land, gaat het nieuwe album als warme broodjes over de toonbank. Het wordt vrijwel zeker de veertiende keer dat een album van Williams op 1 komt, meldt de Official Charts Company, de organisatie achter de Britse hitlijsten. Dan overtreft hij zijn voorbeeld Elvis Presley, die dertien nummer 1-albums op zijn naam heeft. Nu delen ze het record nog. Madonna en Bruce Springsteen hebben ieder twaalf nummer 1-platen gescoord in Engeland. De lijst gaat over de verkoop van cd’s, downloads, vinyl, cassettes en over streams. Williams zegt altijd dat zijn (oudere) publiek geen muziek streamt, maar kopen doet het dus wel. De artiest heeft in de top 10 concurrentie van grote namen als Harry Styles en Ed Sheeran, maar echt gevaarlijk zijn zij niet: Williams’ album wordt meer verkocht dan hun albums én alle andere titels in de top 10 bij elkaar. De definitieve lijst verschijnt vrijdag. Het is afwachten of de plaat ook in Nederland op 1 komt. De collectie staat wel al dagen op 1 in de lijst met meest gedownloade albums in iTunes. De artiest geeft volgend jaar vrijwel zeker een concert in Nederland. Het is onduidelijk of het Metropole Orkest dan ook van de partij is. Het zou de eerste keer zijn dat het orkest de zanger ontmoet, want de plaat werd in coronatijd opgenomen met Williams op afstand. Het Metropole vond het een eer. “Ik herinner me dat we klaar zaten voor Angels,” zei hoornist Pieter Hunfeld. “Het was stil, ik haalde adem voor het intro en hoorde toen over de koptelefoon die stem invallen. Gebeurt dit echt? Wat gaaf!”||https://www.parool.nl/kunst-media/record-van-elvis-gaat-eraan-robbie-williams-en-nederlands-metropole-orkest-schrijven-geschiedenis~bfe1d662/
2022-09-13||Nyck de Vries solliciteert naar plek in Formule 1: ‘Voor mij is er geen enkele twijfel: hij verdient het’||Hij was halverwege zijn uitleg over hoe hij zich had voorbereid op de start van zijn eerste grand prix in de Formule 1, toen Toto Wolff hem onderbrak. De teambaas van Mercedes verstoorde het persmoment van Nyck de Vries om de Nederlander even stevig vast te pakken en uitgebreid te feliciteren met zijn prestatie. Wolff weet precies wat De Vries kan. De 27-jarige coureur staat namelijk onder contract bij Mercedes. In een auto van de Duitse fabrikant won hij vorig jaar de wereldtitel in de Formule E. En momenteel is hij testrijder voor het Formule 1-team van Wolff. “Nu moeten er mensen wakker worden,” zei Wolff veelzeggend. En met ‘mensen’ bedoelde hij zijn collega-teambazen in de koningsklasse van de autosport. Eén van hen moet zijn pijlen nu toch wel op De Vries richten? Om De Vries kunnen ze, na zijn wereldtitels in de Formule E en de Formule 2 en zijn uitstekende prestatie in de Williams van Alex Albon tijdens zijn debuut in de Formule 1 in Monza, nu toch niet meer heen? De teambaas van Williams, Jost Capito, liet weten dat het ook aan De Vries zelf ligt hoe diens toekomst eruitziet. “Hij heeft laten zien wat hij kan in de Formule 1. Hij staat op onze lijst, maar hij heeft ook andere verplichtingen”, zei Capito enigszins cryptisch bij Viaplay. “Het is nu vooral aan hem. Hij moet zeggen waar zijn toekomst ligt.” Williams heeft voor volgend seizoen alleen Albon vastgelegd – de coureur voor wie De Vries mocht invallen, omdat de Britse Thai zaterdag werd geopereerd aan een blindedarmontsteking. Nicholas Latifi, de andere vaste coureur van Williams, heeft nog geen duidelijkheid over zijn toekomst. De Vries is kandidaat om de Canadees te vervangen, maar hij heeft op Monza ook ongetwijfeld de interesse getrokken van andere teams die voor volgend jaar nog een stoel vrij hebben. De Vries is in elk geval al een tijdje heel duidelijk over zijn ambitie. Hij wil Formule 1-coureur zijn, hij vindt dat hij goed genoeg is voor de meest prestigieuze autosportgrid die er is. “Weet je, ik voel al een tijdje dat ik niet zou misstaan op deze grid en dit weekend was een goede performance,” zei de Nederlander zelf, nadat hij negende was geworden in de Grand Prix van Italië en daarmee twee punten had gepakt voor Williams. “Maar deze wereld is erg vluchtig en het is moeilijk om te voorspellen hoe het nu gaat lopen. Maar dit kan niemand meer van me afnemen. Ik zal voor altijd kunnen terugkijken op een geweldig debuut in de Formule 1.” En wat Wolff ook zegt over mensen die wakker moeten worden, het team om De Vries heen en de coureurs die hem goed kennen, kunnen ook niet voorspellen of de Nederlander volgend jaar permanent in de Formule 1 uitkomt. Maar wat ze wél kunnen, is beoordelen of hij daar daadwerkelijk de capaciteiten voor heeft. George Russell was daar in elk geval duidelijk over. “Hij heeft heel duidelijk een fantastische prestatie geleverd,” zo beoordeelde de Brit van Mercedes de prestatie van de testcoureur van zijn team. “Tijdens onze kartcarrières heb ik vaak tegen hem geracet. Hij was altijd één van de allerbesten en er is voor mij geen enkele twijfel: hij verdient een plekje in de Formule 1. Er zijn twintig coureurs in deze klasse en niet iedereen krijgt de kans die hij nu gekregen heeft om zich een keer te laten zien in dit veld. Maar hij heeft absoluut alles bewezen wat hij moest bewijzen.’’ Ook Max Verstappen was lovend over De Vries, die een goede vriend van hem is. “Ik zag hem voor me strijden,” zei hij over het moment vlak voordat hij De Vries op een ronde achterstand zette. “Hij was toen de tiende plek aan het verdedigen. Het is natuurlijk helemaal niet makkelijk om ineens in een auto te springen en dan zo’n prestatie te leveren. Ik denk dat hij het geweldig heeft gedaan van wat ik heb gezien. Hij bleef koel, maakte geen fouten en ik ben heel blij voor hem dat hij punten heeft gepakt. Dat is indrukwekkend in je eerste race.”||https://www.parool.nl/sport/nyck-de-vries-solliciteert-naar-plek-in-formule-1-voor-mij-is-er-geen-enkele-twijfel-hij-verdient-het~b8401166/
2022-09-13||Fiod doet inval bij ‘beste ondernemer van Nederland’: ‘Wie durft hem nog aan te spreken?’||In 2019, toen Jumbo de eerste winkel in België had geopend, had het Vlaamse journaal een profiel over Van Eerd gemaakt. Een item waar de Jumbo-topman zelf van schrok. “Ik werd neergezet als schlagerzanger, autocoureur, trompettist, wielerliefhebber en oh ja, ook nog de ceo van Jumbo. Daar schrok ik best van, net alsof ik de hele dag alleen maar schlagers zing of met sport bezig ben.” Frits van Eerd is het allemaal: racefanaat, autocoureur en carnavalszanger, maar toch vooral de grote baas van de Jumbo-supermarkten. “Een van de beste ondernemers die Nederland heeft,” zegt marketingdeskundige Paul Moers. Zakenblad Quote schatte zijn vermogen in 2021 op 2,7 miljard euro. Toen Van Eerd in 1996 toetrad tot de directie van Jumbo, had het bedrijf uit Veghel slechts één winkel, volgens de nu zo bekende formule van ‘de zeven zekerheden’. Nu heeft Jumbo meer dan zevenhonderd vestigingen. De omzet kwam in 2021 uit op meer dan 9,9 miljard euro. Sinds 2002 is Van Eerd algemeen directeur van het familiebedrijf, dat in 2009 Super de Boer overnam. Daarmee heeft Van Eerd zich volgens Moers het meest bewezen als zakenman. “Hij kocht Super de Boer, een keten die toen groter was dan Jumbo zelf. Het ene deel kocht hij voor een spotprijs, een ander deel verkocht hij meteen voor de hoofdprijs. Hij had zijn aankoopbedrag bijna meteen terug.” De 'zeven zekerheden’ van Jumbo gaan over lage prijzen, een breed assortiment en korte rijen (‘4e wachtende in de rij? En kan er een kassa bij? Boodschappen gratis!’). Moers: “Een Jumbo had meteen 30 procent meer omzet dan een winkel van Super de Boer.” Later volgden ook overnames van de C1000, La Place en gedeelten van Emté en Agrimarkt. Daarmee zit het concern Albert Heijn op de hielen. De Brabanders hebben ruim 22 procent van de markt in handen, terwijl Zaandam nog 35 procent heeft. Het bedrijf is een familiebedrijf gebleven. Frits is de baas, maar ook zussen Colette, Monique en vader Karel zijn betrokken: ieder heeft een kwart van de aandelen. Aan de ene kant is Van Eerd de sympathieke Brabantse schlagerzanger. Tegelijkertijd is hij een eerzuchtig zakenman, die zich kan bezighouden met de kleinste details binnen het bedrijf. Bekend is bijvoorbeeld dat Jumbo-onderhandelaars keihard te werk kunnen gaan, een eigenschap die past bij de filosofie van de familie: altijd willen winnen. Niet voor niks ligt in het kantoor van Van Eerd senior een legerhelm met de tekst: ‘AH, here we come’. “De lat net ietsje hoger leggen, elke dag het beste uit jezelf halen, dat is ons met de paplepel ingegeven, ja,” aldus Frits’ zus Colette in de Volkskrant. Bestuurder Niels Onkenhout, voormalig ceo van Super de Boer en C1000, zei in het FD. “Ik ken Jumbo als een bedrijf dat niet bang is voor keuzes of grootse investeringen. Ze zijn heel brutaal. Het motto is: ‘dit gaat ons lukken.’” Van Eerd is een heel eind gekomen: alleen Albert Heijn is nog groter dan Jumbo. Van Eerd heeft ook de afgelopen jaren zijn best gedaan om het marktaandeel te vergroten. In La Place en Hema werd geïnvesteerd. De vraag is volgens Moers of hij zich daar niet te veel ellende mee op de hals heeft gehaald. “Jumbo is al moeilijk, maar nu heeft hij er twee probleemformules bij.” In 2020 stonden boze boeren bij hem op de stoep in Heeswijk-Dinther, waar de Fiod nu ook een inval heeft gedaan. Van Eerd ging daar het gesprek met ze aan. “Laten we eerlijk zijn, deze ondernemers krijgen niet de antwoorden die ze willen. Er is zeker begrip voor, daarom sta ik ook hier. Ik heb de oplossing alleen niet.” Het wekte wrevel dat Jumbo en ook andere supermarkten niet bij stikstofbemiddelaar Remkes aanschuiven, terwijl de kritiek is dat supermarkten wel degelijk een rol hebben bij de totstandkoming van eerlijke prijzen voor de boer. Over de recente blokkades bij de distributiecentra, ook die van Jumbo, zei Van Eerd: “Het ondernemer­schap van boeren komt onder druk te staan door de overheid die telkens nieuwe maatrege­len neemt. Maar ze moeten niet bij mij op de stoep gaan staan.” Van Eerd is een verwoed autoverzamelaar en -racer. Hij heeft meerdere keren de Dakar-rally gereden. In 2006 werd hij Nederlands rallykampioen. Zonder de autosport was hij nooit een succesvolle ondernemer geworden, zei hij vijf jaar geleden tegen het AD. “Dan had ik niet geleerd de randjes op te zoeken van hoever je kunt gaan om ergens een succes van te maken. In de racewereld heb ik veel teleurstellingen moeten overwinnen.” In 1999 was Van Eerd Prins Carnaval van Kuussegat (Veghel). In 2008 haalt hij de Top 40 met de carnavalshit Wij doen het licht wel uit. Met zijn dweilorkest Factor 12 speelt hij op evenementen als het WK voetbal en de Olympische Spelen. Ook speelt hij trompet in de huisband van de Toppers. In de zomer, tijdens de Tour de France, kon je geen Jumbo binnenstappen zonder op een kartonnen beeld van de Belgische topwielrenner Wout van Aert te stuiten. Later won Jonas Vingegaard zelfs de Tour de France, de ultieme beloning voor de miljoeneninvesteringen van Jumbo. Max Verstappen en Van Eerd kennen elkaar nog veel langer: de Brabander staat de F1-kampioen al sinds zijn veertiende bij. Zelf is Van Eerd gek van alles wat zich snel voortbeweegt op wielen. De innige band tussen de familie Verstappen en Van Eerd heeft nu ook een commercieel succes. “Een geniale zet,” aldus Moers, die ook het nieuws over de Fiod-inval heeft gelezen. “Het is pijnlijk om te horen en het zou vreselijk jammer zijn.” De marketingdeskundige kent Van Eerd al jaren, was ook adviseur van Jumbo. Hij wijst op het gigantisch autopark, de prachtige panden en een golfbaan. “Ik vraag me wel af wie er bij al dat succes nog op de rem kan trappen. Alleen Colette kom hem nog matigen, maar wie durft hem nog aan te spreken?”||https://www.parool.nl/nederland/fiod-doet-inval-bij-beste-ondernemer-van-nederland-wie-durft-hem-nog-aan-te-spreken~ba4e2aba/
2022-09-13||Gasprijzen dalen snel, mogelijk deze winter op niveau van vorige winter: ‘Europa heeft de puzzel opgelost’||De ergste piek kregen we in augustus voor de kiezen. Een megawattuur gas werd op 25 augustus op de Europese gasmarkt (Dutch TTF) geveild voor meer dan 335 euro, wat voor Nederlands aardgas neerkomt op 3,47 euro per kubieke meter, tien keer zo hoog als in dezelfde maand een jaar eerder. Maar intussen zijn de gasprijzen alweer enkele weken aan het dalen. Zelfs de schok van het (mogelijk voorgoed) dichtdraaien van Nord Stream 1, de belangrijkste gasleiding van Rusland naar West-Europa, is de gasmarkt alweer te boven gekomen. Na bekendmaking dat de leiding langer buiten gebruik zou blijven, steeg de prijs kortstondig 30 procent, maar daarna zakte de prijs weer: deze week kwam hij voor het eerst in zeven weken onder de 200 euro per megawattuur (1,95 euro per kubieke meter). Een opsteker, beslist. Maar alsnog is de gasprijs en de daarvan afhankelijke energieprijs ruim zes keer zo hoog als vorige zomer, en twee keer zo hoog als vorige winter, vóór de Russische inval in Oekraïne. Volgens Goldman Sachs zien de komende maanden er echter een stuk rooskleuriger uit voor de Europese gasmarkt – en dus voor de portemonnees van Europese burgers. De gezaghebbende zakenbank en financiële dienstverlener kwam maandag met de prognose dat de gasprijzen in Europa de komende maanden flink zullen dalen. Bij een gemiddelde winter zou de gasprijs in februari zelfs gehalveerd kunnen zijn, tot zo’n 100 euro per megawattuur (0,98 euro per kubieke meter). Goldman Sachs schrijft dat toe aan de voorbereidingen die de Europese Unie heeft getroffen om onafhankelijk te worden van Russisch gas. Europa heeft, in de woorden van de bank, ‘de puzzel succesvol opgelost’, dankzij ‘een combinatie van de terugdringing van de vraag naar gas in Europa en bij kopers van vloeibaar gas (lng) elders in de wereld, met een bovengemiddelde opslag van gas als resultaat’. De Europese Unie heeft de afgelopen weken al het door Brussel gestelde doel bereikt de gasopslagen voor minstens 80 procent te vullen voor de winter aanbreekt. De verwachting is nu dat het de lidstaten zal lukken de gasopslagen tot 90 procent vol te krijgen in oktober. Bovendien wil Brussel met verplichte energiebesparingen en ongekende hervormingen van de energiemarkt de energieprijs nog verder drukken. “De markt is aan het uitzoeken bij welk prijsniveau vraag en aanbod, zonder Russisch gas, in evenwicht zijn,” zegt Jilles van den Beukel, energie-expert van het Centrum voor Strategische Studies in Den Haag (HCSS). “Dat is ook wat je de afgelopen twee weken al hebt gezien. Deels door de versnelde lng-importen, maar vooral door de vraagvermindering, is de energieprijs sinds augustus zo veel gedaald. En daardoor is het inderdaad ook een reëel scenario dat die prijsdaling komende maanden flink door zal zetten.” Op zulke lage energierekeningen als we jarenlang gewend waren, moeten we overigens niet rekenen. Zelfs als de prijzen dalen tot 100 euro per megawattuur, zijn ze nog steeds even hoog als vorige winter – en dat waren destijds al recordprijzen. De verminderde vraag is ook het gevolg van het feit dat veel fabrieken de productie vanwege de hoge energiekosten hebben stilgelegd. “We hebben gezien dat een boel industrieën, zoals die voor kunstmest, de metaalsmelters, petrochemische bedrijven, zijn weggevallen – en die komen voorlopig nog niet terug,” zegt Van den Beukel. De gevolgen daarvan gaan we volgens Van den Breukel ook gaan voelen. “De problemen rondom leveringszekerheid zijn we voorbij. Nu hebben we het grote probleem van de hoge prijzen, maar over een paar maanden, of in de lente volgend jaar, kan het probleem bijvoorbeeld zijn dat we te weinig kunstmest hebben.”||https://www.parool.nl/wereld/gasprijzen-dalen-snel-mogelijk-deze-winter-op-niveau-van-vorige-winter-europa-heeft-de-puzzel-opgelost~b3fd7b36/
2022-09-13||Ajax heeft unieke kans om topfavoriet Liverpool op zes punten achterstand te zetten||Dat komt doordat Liverpool in Napels vorige week voortzette waar het dit Premier League-seizoen mee begon: schutteren. Na puntverlies tegen Fulham, Crystal Palace, Manchester United en Everton, maakten The Reds het in Italië nog bonter (4-1). Jürgen Klopp noemde de wedstrijd tegen Napoli zelfs ‘de slechtste onder zijn leiding als manager’. Ajaxtrainer Alfred Schreuder houdt er rekening mee dat Liverpool ‘een storm wil ontketenen’ tegen Ajax, om de recente slechte resultaten te doen vergeten. “Dat verwacht ik wel, maar goed, wij willen ook ons spel proberen te spelen. Tegen dit soort ploegen moet je heel goed zijn aan de bal en veel lef en moed hebben. Dat is voor morgen het sleutelwoord. Als we dat kunnen, maken we een kans. Lukt het niet, wordt het moeilijk. Dan komen we in onderlinge duels en zijn ze heel sterk.” De laatste keer dat Ajax en Liverpool elkaar troffen was in 2020. De Amsterdammers, onder leiding van Ten Hag, lieten zich niet ondersteboven spelen door Liverpool, maar aardige optredens bleven door een eigen goal van Nicolás Tagliafico in Amsterdam en een inschattingsfout van Andre Onana in Engeland onbeloond (twee keer een verlies met 1-0). Waar Klopp bezig is aan de zwakste serie sinds zijn aanstelling in 2015, daar beleeft Alfred Schreuder een droomstart bij Ajax. Na de nederlaag in de Super Cup tegen PSV (3-5) won hij zeven keer op rij, resulterend in de beste seizoensstart ooit in de eredivisie. Ook in de Champions League schoot Ajax uit de startblokken met een flitsende 4-0 zege op Rangers FC. Ajax is vooralsnog ongrijpbaar, al kan dat ook niet los van de weerstand gezien worden. Nergens in de fraaie serie waren de Amsterdammers de prooi. En ook dinsdag is Ajax het roofdier. Voorafgaand aan de training op Anfield maandagavond liepen de Mexicaan Jorge Sánchez en de Italiaan Lorenzo Lucca al met een brede grijns en met de mobiele telefoon in de aanslag Liverpools veld op. Dat Ajax heilige voetbalgrond betreedt is aan alles voelbaar. Tegen Liverpool moet blijken waar Ajax daadwerkelijk toe in staat is. Hoe goed aankopen als Steven Bergwijn en Calvin Bassey en talenten als Devyne Rensch en Kenneth Taylor echt zijn, en of de vloek van het zevende jaar van Klopp echt bestaat.||https://www.parool.nl/sport/ajax-heeft-unieke-kans-om-topfavoriet-liverpool-op-zes-punten-achterstand-te-zetten~b5d930fd/
2022-09-13||Opnieuw drukte op Schiphol: reizigers staan tot buiten in de rij||Bij vertrekhal 1 staat buiten een lange rij met reizigers. Ook bij vertrekhal 3 moeten mensen soms buiten wachten. Veel vluchten vertrekken later en meerdere zijn geannuleerd. De reden voor de annuleringen, veelal Europese vluchten, is nog niet bekend. Schiphol stelt dat de gemiddelde wachtrij voor de security momenteel flink kan oplopen. Sommige reizigers deden er zeker twee uur over om door de beveiliging heen te komen. Volgens een woordvoerder lopen rijen wel door en gaat de drukte in golven. De verhouding tussen reizigers en beveiligers is dinsdag beter in balans dan maandag. Reizigers worden via schermen en in de Schiphol-app op de hoogte gehouden van de actuele wachttijden. In de rijen buiten en in de vertrekhal zelf zijn geen bordjes meer te vinden waarop de wachttijden staan. Dat was afgelopen zomervakantie wel het geval. Maandag ontstond grote drukte op Schiphol vanwege krappe bezetting bij de beveiliging. Door die drukte moesten duizenden mensen in de rij staan en misten sommigen – onder wie Ajaxsupporters onderweg naar Liverpool – ook hun vlucht. De wachttijden voor reizigers liepen op tot wel twee of drie uur. Schiphol liet weten dit ‘ontzettend vervelend’ te vinden voor reizigers. Op verzoek van het vliegveld werd een aantal vluchten maandag geannuleerd. Transavia annuleerde twee vluchten. Ook KLM schrapte enkele vluchten. Bij die vluchten was echter niet duidelijk in hoeverre de oproep van Schiphol daar de aanleiding voor was. Het verzoek van Schiphol had vooral betrekking op vluchten die maandag tussen 16.00 en 23.00 uur van vertrekhal 3 zouden vertrekken.||https://www.parool.nl/amsterdam/opnieuw-drukte-op-schiphol-reizigers-staan-tot-buiten-in-de-rij~ba0dcdb31/
2022-09-13||Treinreis tussen Amsterdam en Berlijn vanaf eind 2023 halfuur korter||Het verkorten van de reistijd naar de Duitse hoofdstad stond al langer op de planning, maar voormalig staatssecretaris Steven van Weyenberg (Infrastructuur) schreef eerder in een brief aan de Tweede Kamer dat deze wijziging pas op z’n vroegst in 2026 zou kunnen doorgevoerd. Dat dit project nu ruim twee jaar naar voren is gehaald heeft te maken met een aantal tijdelijke oplossingen die ProRail, de NS, het ministerie van Verkeer en Waterstaat samen met hun Duitse partners hebben bedacht. Deze tijdelijke oplossingen richten zich vooral op station Oldenzaal, het laatste station vóór de trein de grens passeert. “In Oldenzaal wordt onder meer een stuk nieuw spoor en een tijdelijk extra perron gebouwd, waar de regionale treinen kunnen stoppen, zonder de doorgaande internationale trein te hinderen,” legt een woordvoerder van ProRail uit. Op de langere termijn gaat Deutsche Bahn op het traject tussen Amsterdam en Berlijn met multicourante treinen rijden, de ICE-L. Deze kunnen zowel op de Nederlandse (1500V) als Duitse (15000) voltage rijden. Nu moet de locomotief in Bad Bentheim nog verwisseld worden. Deze multicourante treinen zijn besteld, maar de levering is vertraagd. Om toch per december 2023 de reistijdwinst te verzilveren worden door NS International tijdelijk multicourante locomotieven gehuurd.||https://www.parool.nl/wereld/treinreis-tussen-amsterdam-en-berlijn-vanaf-eind-2023-halfuur-korter~b5516051/
2022-09-13||Zoek de verschillen: Prins Hendrikkade in 1951 en 2022||Prins Hendrikkade, 1951. Vanwege de aanleg van de IJ-tunnel was de Prins Hendrikkade al voor 1951 verbreed met een strook zand. Door bezuinigingen duurde het tot 1961 voordat met de tunnelbouw werd begonnen en dit ‘stadsstrand’ werd opgeheven. Nu rijden er auto’s van en naar de IJ-tunnel.||https://www.parool.nl/ps/zoek-de-verschillen-prins-hendrikkade-in-1951-en-2022~b7f09d5c/
2022-09-13||Jules & Daan: ‘Mijn vader kan niet zo goed alleen zijn, terwijl ik dat juist prettig vind’||“Daantje was een super nieuwsgierig kind en altijd op zoek naar eten. Als we haar kwijt waren, vonden we haar weer terug in de buurt van een keukenkastje of iemands tas waar nog wat te eten in zat. Als Daan dit jaar niet gezakt was, was ze nu uit huis geweest. Ik vind daar niet zoveel van, ik was vooral heel nieuwsgierig hoe het voor haar zou zijn om op zichzelf te wonen. Haar jongere broer had haar kamer eigenlijk al een beetje in gedachten, dat gaat helaas niet door. Ondanks dat ze jong van geest is, is ze erg zelfstandig. Ik merk dat ze dit jaar volwassener aan het worden is: ik moet kloppen voor ik haar kamer in mag. We hebben drie keer in de week een HelloFreshbox, dan koken de kinderen. Men zegt altijd ‘je krijgt er zoveel voor terug’ – behalve veel liefde en een snottebel – en dat is wel waar, er wordt nu drie keer in de week voor ons gekookt! Daan heeft dit jaar een knieoperatie gehad, het bleek dat haar knieschijf vaak uit de kom schoot. Ze had weleens pijn in haar knie, dat hebben we toen nog een beetje gebagatelliseerd. Achteraf een beetje gênant, haha. Ze moest zes weken een brace om en heeft daarna nog minstens een half jaar fysio gehad. Daardoor was het dit jaar wat minder, maar normaal gaan we graag samen skaten. We plannen van tevoren nooit waarheen – we skeeleren de straat uit en bedenken dan of we eens naar Noord, Zuid, Oost of West zullen gaan. Soms belanden we dan best een eind weg, zoals in Marken. Er is wel altijd één einddoel, en dat is ergens een ijsje. Ik vind het knap hoeveel Daan durft. Ze zegt eigenlijk altijd ja op iets en dan ziet ze wel wat er gebeurt. Als het niet leuk blijkt, jammer, maar dan is ze in ieder geval weer een ervaring rijker – al gebeurt het eigenlijk nooit dat iets slecht uitpakt. Zo is ze toen ze meedeed met de klimaatmars op het NOS Journaal geweest, erg stoer. Ik ben wat actiever dan zij, ik kan echt niet stilzitten. Zij kan uren achter haar computer zitten, op Twitch of Discord. Dan chat ze mee met livestreams, soms doet ze die ook zelf. Zeggen dat ze te veel achter haar schermpje zit, doen we niet. Het is namelijk niet zo dat ze passief filmpjes of TikTok aan het kijken is, ze heeft echt haar eigen wereldje en communicatiekanaal opgebouwd. In plaats van naar de kroeg te gaan, doet ze dit met haar vrienden.” “Papa en ik vinden het allebei leuk om actief bezig te zijn. We gaan elk jaar met het hele gezin snowboarden. Dat vind ik leuker dan skiën. Gelukkig zijn er nog geen benen gebroken, al heeft Per een keer zijn arm gebroken toen hij viel tijdens een jump en is Finn een keer keihard tegen een paal gesnowboard. Samen gaan papa en ik graag skaten, soms tochten van wel 30 kilometer. Het moet wel mooi weer zijn, anders is het slecht voor de wieltjes. We zijn naar Muiden geskate, naar Monnickendam en een keer bijna naar Haarlem. Als ik problemen of vragen heb, ga ik meestal naar mijn moeder. Zij is van hetzelfde geslacht, dus dat gaat toch wat makkelijker. Maar tijdens het skaten praten mijn vader en ik veel, over school of over het leven. Toen ik jong was, ondernamen we veel leuke dingen. We gingen vaak zwemmen, dat kan heel makkelijk waar we wonen, maar we gingen ook veel naar musicals van het Ro Theater en we hadden een museumkaart. Die hebben opgezegd, op een gegeven moment gingen we niet echt meer. Vroeger hadden we natuurlijk meer tijd, want toen had ik nog geen huiswerk. Die tijd mis ik, haha. We gaan nog wel elk jaar met het gezin naar Into the Great Wide Open, een festival op Vlieland. Waarom we precies naar dat festival gaan weet ik niet, mijn ouders hebben dat zo uitgekozen. Maar het is altijd heel leuk, en dit jaar speelden Froukje en S10, twee van mijn favoriete artiesten. Ze zongen zelfs samen een nummer, dat was echt superleuk. Mijn vader kan niet zo goed alleen zijn, terwijl ik dat juist prettig vind, soms. Ik vind het fijn om me even terug te trekken en een momentje voor mezelf te hebben. Dat doe ik ook als we ruzie hebben. Dat is gelukkig niet zo vaak, maar soms kan hij best snel boos worden. Ik kan dan emotioneel worden, dus dan ga ik even naar mijn kamer om rustig te worden en vaak praten we het daarna uit. Mijn moeder neemt het gelukkig ook weleens voor me op. Ik ben vorig jaar gezakt, dus ik doe nog een keer 6 vwo. Ik zou eigenlijk Environmental Sciences gaan doen. Ik ben veel met het milieu bezig: ik ben naar de klimaatmars geweest en ik ben sinds 2018 vegetariër, en grotendeels veganist. Dat heb ik van mijn vader, hij is dat ook. Ik keek ernaar uit om in Wageningen op kamers te gaan, een eigen plekje en een nieuwe locatie lijkt me wel leuk. Gelukkig heb ik hier veel ruimte, dus vind ik het ook fijn om nog even te blijven.”||https://www.parool.nl/ps/jules-daan-mijn-vader-kan-niet-zo-goed-alleen-zijn-terwijl-ik-dat-juist-prettig-vind~b7294022/
2022-09-13||Eindelijk weer naar de film in Nieuw-West: Cinema de Vlugt opent de deuren||Voor eigenaren Carlo Dias (39), Aydin Dehzad (38) en Bas Broertjes (35) gaat een droom in vervulling. Het drietal, dat elkaar tijdens een filmfestival in Cannes ontmoette, werkt al sinds 2017 samen binnen Oxville Cinema: een initiatief om de buurt en cinema met elkaar te verbinden. “We proberen hier een huiskamer te creëren waar mensen mooie films kunnen zien en met elkaar in gesprek kunnen gaan.” In het oude schoolgebouw aan de Burgemeester De Vlugtlaan wordt op de openingsdag, afgelopen donderdag, nog snel de laatste hand gelegd aan het kleine maar knusse filmtheater. De rode loper ligt al wel uit, want vanmiddag worden de eerste bezoekers verwacht. Trots laat Broertjes de enige filmzaal met 49 stoelen zien. “Het ademt hier echt film.” Bezoekers op de eerste rij hoeven zich, door het hendeltje waarmee de rugleuning in de relaxstand kan worden gezet, geen zorgen te maken over nekklachten. Naast programmeringen gericht op Cinevillepashouders, biedt het theater films aan voor buurtbewoners, zoals Turkse film en Bollywood. “Ook gaan we samenwerkingen aan met lokale instanties, zoals buurthuizen en middelbare scholen. In samenspraak met ons kunnen ze zo thema-avonden met een nagesprek organiseren,” vertelt Dias. Binnenkort wordt bijvoorbeeld El Houb gedraaid, een film over een Marokkaanse man die homoseksueel is. “Wij vinden zo’n film belangrijk in een buurt waar dit thema niet heel erg geaccepteerd is.” Het filmhuis wil toegankelijk en laagdrempelig zijn voor bewoners in de wijk. Reguliere tickets kosten 11 euro en Stadspassers kunnen drie keer per maand voor 1 euro naar de film (inclusief koffie/thee). Naast de reguliere drankjes en snacks biedt het filmhuis filterkoffie aan voor een euro. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/eindelijk-weer-naar-de-film-in-nieuw-west-cinema-de-vlugt-opent-de-deuren~bc2c7680/
2022-09-13||Amsterdams bestuur Bij1 stapt op en spreekt van fraude binnen de partij||De crisis binnen Bij1 is een nieuw hoofdstuk ingegaan. In een uitgebreide mail aan zijn Amsterdamse leden schrijft het bestuur van de partij dat het zijn taken definitief neerlegt. Het verwijt de fractie een gebrek aan transparantie. Het bestuur kan de financiële situatie niet inzien en zegt dat personele zaken slecht worden afgehandeld. Daarnaast is men ontstemd dat niet raadslid Carla Kabamba de nieuwe fractievoorzitter wordt van de op een na grootste oppositiepartij in Amsterdam, maar Dinah Bons. Bons wordt woensdag geïnstalleerd als raadslid, ter vervanging van de zieke Jazie Veldhuyzen. Als nieuw raadslid krijgt zij dus meteen de leiding over de raadsfractie van Bij1. De fractie gaat in principe over de eigen fractievoorzitter, maar volgens het Amsterdamse bestuur heeft het landelijke bestuur – waar Bons ook in zit – zich ermee bemoeid. ‘Zo heeft de partijleiding Dinah Bons naar voren willen schuiven als fractievoorzitter, terwijl zij nog niet eens officieel beëdigd was.’ Bij een vergadering zou ‘plotseling’ een perschef aanwezig zijn geweest, die Bons’ benoeming moest voorbereiden. Vorige week leek het er nog op dat Kabamba fractievoorzitter werd. De afgelopen maanden heeft ze veel van de taken van de fractieleider op zich genomen en heeft ze laten weten oren te hebben naar de functie. Nummer drie op de lijst, Nilab Ahmadi, zag dat echter niet zitten. Ahmadi, die zelf geen belangstelling heeft voor het voorzitterschap, steunt de aanstelling van Bons. Daar ligt een slepend conflict aan ten grondslag: de Amsterdamse afdeling van de partij is verdeeld in twee kampen. Tijdens het samenstellen van de kandidatenlijst vorig jaar steeg Ahmadi dankzij stemmen van leden van plek 14 naar plek 3. Volgens het bestuur is de kans ‘aanzienlijk’ dat er bij het stemmen is gefraudeerd. Daar werd niet tegen opgetreden om de campagne niet negatief te beïnvloeden. Uit de brief wordt niet duidelijk hoe die fraude plaatsvond, maar er zouden leden zijn geweest die twee maal konden stemmen. Bovendien zouden veel leden die niet aan Ahmadi’s kant stonden afwezig zijn geweest, waardoor de vergadering niet ‘representatief’ was. ‘We hebben geleerd dat het je niet uitspreken op cruciale momenten, ongewenste en onacceptabele gevolgen kan hebben die lang kunnen blijven dooretteren.’ Diverse bronnen zeggen dat er tijdens de algemene ledenvergadering waarbij de kandidatenlijst werd opgesteld ‘veel’ is misgegaan. Ahmadi diende destijds een klacht over machtsmisbruik in tegen het bestuur en weerspreekt de geluiden over fraude. “Ze probeerden een herstemming af te dwingen zodat ik niet op plek drie zou komen. Maar doordat ze geen bewijs hadden voor fraude werd dat op basis van de statuten tegengehouden.” “Daarna heeft het bestuur mij op tal van manieren proberen tegen te werken. Ze hebben een herstemming geprobeerd af te dwingen zonder bewijs voor die fraudeclaim. Ze deden er dus wel iets tegen. Dit is een laatste poging om mensen die hen dwarsliggen te demoniseren. Met hun aftreden komt er een nieuw begin waardoor we samen verder kunnen werken aan de partij die we willen zijn.” De ledenvergadering is lang niet de enige bron van conflict: het bestuur spreekt zich ook uit over antizwart racisme en ‘misogynoir gedrag’ – waarmee het doelt op minachting en discriminatie jegens zwarte vrouwen binnen de eigen partij. Hoogleraar Gloria Wekker zei onlangs in een uitgelekte video dat verdelende mechanismen in de samenleving binnen de partij worden gereproduceerd. Bij1 heeft ‘een cultuur van elkaar aanklagen, kapot maken, royeren, afzetten, coups plegen, cancellen, straffeloosheid, treiteren, competitie [en] geen zorg voor elkaar’. Het bestuur noemt het vertrek van Quinsy Gario en het opstappen van partijbestuurslid Jursica Mills als illustraties en wijst op ‘structurele ondermijning’ door Jazie Veldhuyzen en Nilab Ahmadi, waarmee die het fractievoorzitterschap van Carla Kabamba zouden ‘tegenwerken’. ‘Zwart leiderschap wordt niet erkend, niet gewaardeerd en wordt veelal tegengewerkt. Met lede ogen kijkt men toe hoe zwart politiek talent wordt weggepest.’ De grote vraag is nu hoe de partij verder moet. In mei werd een algemene ledenvergadering (ALV) georganiseerd om de twee kampen samen te brengen. Hoewel die lijmpoging leek te werken, is daar nu weinig meer van terug te zien. Het bestuur vreest dat Bij1 uit elkaar valt als dit zo doorgaat. ‘Dan zijn we als samenleving nog verder van huis.’ Alleen bestuurslid Glenda Vijzelman heeft de brief van het bestuur niet ondertekend. Leden van Bij1 organiseren nu op eigen initiatief een nieuwe ALV. Het is nog niet bekend wanneer die zal plaatsvinden. Het is ook niet bekend of Kabamba doorgaat bij Bij1, nu ze geen fractievoorzitter wordt. Kabamba en het landelijke bestuur waren dinsdagmiddag niet bereikbaar voor commentaar.||https://www.parool.nl/amsterdam/amsterdams-bestuur-bij1-stapt-op-en-spreekt-van-fraude-binnen-de-partij~b2eae4f7/
2022-09-13||Met sardonisch plezier nam regisseur Jean-Luc Godard (1930-2022) de regels van zijn kunstvorm op de hak||“Een film moet een begin, een midden en een einde hebben, maar niet per se in die volgorde.” Het is een van de beroemdste van de vele aforismen die filmfilosoof Jean-Luc Godard achterliet. Het is ergens ook van toepassing op Godards eigen carrière, die begon met een reeks onbetwiste meesterwerken en van daar toewerkte naar de jeugdiger aanvoelende experimenten van zijn latere werk. Godard was een filmmaker die speels gebruikmaakt van het woord – zowel geschreven als gesproken – en voor wie analyse van de cinema tot de kern van zijn eigen werkwijze behoorde. Het verbaast dan ook niet dat hij naar eigen zeggen in eerste instantie als lezer bij de film belandde, via het filmtijdschrift La revue du cinéma, dat hij als tiener las. Zijn eerste eigen stappen in de filmwereld zette Godard, zoals veel generatiegenoten, als filmcriticus voor tijdschrift Cahiers du cinéma. Met het overlijden op 91-jarige leeftijd van Godard – geboren in Parijs in 1930, en gestorven in het Zwitserse plaatsje waar hij de afgelopen decennia een teruggetrokken bestaan leidde – verstomt een jaarlijks terugkerend ritueel. Telkens wanneer de selectie van het prestigieuze filmfestival van Cannes bekend werd gemaakt, was er het geroezemoes: zou er nieuw werk van Godard te zien zijn? Eens in de vier à vijf jaar was het raak. Godards laatste vijf films gingen in première in Cannes; voor Le livre d’image, naar nu blijkt zijn laatste film, kreeg hij in 2018 een specifiek voor ‘JLG’ in het leven geroepen Speciale Gouden Palm. Het was het kroonstuk op de complexe relatie tussen filmmaker en festival die Godards volledige carrière als filmmaker kleurde. Het was in Cannes dat hij zijn plannen maakte en de financiering bij elkaar ritselde voor zijn speelfilmdebuut À bout de souffle uit 1960, waarmee hij de filmtaal wezenlijk vernieuwde. Het was het startschot voor een periode van ongekende productiviteit: tussen 1960 en 1967 maakte Godard vijftien films, waaronder meesterwerken als Le mépris (1963), Bande à part (1964) en Masculin féminin (1966). Het maakte hem tot een van de prominentste stemmen van de Franse Nouvelle Vague, de modernistische filmstroming die ten strijde trok tegen de bedaagde ‘cinéma de papa’. Het was ook in Cannes dat Godard in mei 1968 samen met collega’s als François Truffaut op de barricaden ging. Een filmfestival was ongepast in het licht van de oplaaiende protesten van studenten en arbeiders, stelden ze. Ze kregen hun zin: het festival werd halverwege afgeblazen, zonder een winnaar aan te wijzen. Het luidde voor Godard een periode in waarin vormexperimenten meer naar de achtergrond verdwenen en marxistische-maoïstische ideologie – altijd al latent aanwezig – een hoofdrol in zijn werk kreeg. Het kwam hem op vijandige kritieken te staan en ook decennia later zijn de films nog een makkelijk mikpunt voor spot, bleek in 2017 uit de Godard-satire Le redoutable van Michel Hazanavicius. Dat Godard in zijn eentje groot genoeg was om een satirische film omheen te bouwen, spreekt boekdelen over zijn status. Na een kritische opleving in de jaren tachtig, met onder meer Sauve qui peut (la vie) (1980) en Prénom Carmen (1983), legde Godard zich in de laatste drie decennia van zijn carrière voornamelijk toe op de essayfilm, met de monumentale reeks Histoire(s) du cinéma (1980-1998) als magnum opus. Telkens weer koppelde hij ideeën over filmgeschiedenis en filmstijl direct aan analyses van mens en maatschappij. Daarbij nam Godard met sardonisch plezier zowel de ongeschreven regels van zijn kunstvorm als zijn eigen verworven status op de hak. Het zijn barrages van woordspelingen en literaire, filosofische, muzikale en filmische citaten, uit hun context getrokken, vervormd en soms gewoon verzonnen. De eigenzinnige stem die uit al die verwijzingen opklonk, is nu verstomd.||https://www.parool.nl/kunst-media/met-sardonisch-plezier-nam-regisseur-jean-luc-godard-1930-2022-de-regels-van-zijn-kunstvorm-op-de-hak~b2e44a2c8/
2022-09-13||Conflict Azerbeidzjan en Armenië laait opnieuw op: doden en aanvallen op burgerdoelen gemeld||Dinsdagochtend was er een wapenstilstand bereikt, maar kort daarna meldden Azerbeidzjaanse media dat die alweer was verbroken. Hoe de gevechten zijn begonnen, is onbekend. De landen beschuldigen elkaar van provocaties. Azerbeidzjan beschuldigt Armenië ervan dat het land maandagavond troepen langs de grens verzamelde en nieuwe mijnen in het grensgebied legde. Daarom zegt het land ‘lokale acties’ te hebben uitgevoerd, ‘strikt gericht op militaire doelen’. Het Armeense ministerie van Defensie meent juist dat het land maandagavond ‘grootschalig werd geprovoceerd door Azerbeidzjan, waarna een proportionele reactie werd gelanceerd’. De precieze locaties van de aanvallen zijn niet onafhankelijk bevestigd, maar lokale journalisten melden dat er steden zijn beschoten in Armenië zelf, zoals Jermuk en Goris. Dat zou een hevige escalatie zijn in het conflict. Tot nu toe vond de strijd tussen de buurlanden vooral plaats in Nagorno-Karabach, een enclave binnen Azerbeidzjan waar beide landen aanspraak op doen. In 2020 werden ruim zesduizend mensen gedood tijdens een zes weken durende oorlog in het betwiste gebied. De Armeense premier Nikol Pasjinian heeft met de Franse president Macron en de Amerikaanse minister van Buitenlandse Zaken Blinken gebeld in een poging de gevechten te stoppen. Blinken riep de strijdende partijen daarop op de wapens neer te leggen. Pasjinan heeft ook aan Rusland hulp gevraagd. Armenië vormt samen met Rusland, Kazachstan, Kirgizië, Tadzjikistan en Belarus een militair bondgenootschap via de Organisatie voor het Verdrag inzake Collectieve Veiligheid. Net als bij de Navo, zijn leden van dat bondgenootschap verplicht elkaar te hulp te schieten als ze worden aangevallen. In het verleden heeft Rusland dat ook gedaan, maar nu heeft het land zijn handen vol aan de oorlog in Oekraïne. De Russische president Poetin heeft nog niet op het verzoek van Armenië gereageerd. Waarnemers denken dat Azerbeidzjan de geopolitieke onrust in zijn voordeel wil gebruiken. Azerbeidzjan wordt door de Europese Unie gezien als een belangrijke nieuwe gasleverancier nu Europa van het Russische gas wordt afgekoppeld. In juli sloot Brussel een nieuwe gasdeal met Azerbeidzjan, waarmee het land de gasexport naar de EU de komende vijf jaar moet gaan verdubbelen. EU-commissievoorzitter Von der Leyen noemt Azerbeidzjan een ‘betrouwbare energieleverancier’.||https://www.parool.nl/wereld/conflict-azerbeidzjan-en-armenie-laait-opnieuw-op-doden-en-aanvallen-op-burgerdoelen-gemeld~bae4157c/
2022-09-13||‘Het systeem is ziek’: actrice Maryam Hassouni komt met onthullend boek over tv- en filmindustrie||‘Ik ben niet ziek: het systeem is ziek,’ stelt ze. Bronnen laten weten dat het om Flikken Rotterdam zou gaan. ‘Hoe de film- en tv-industrie Maryam Hassouni, de eerste Nederlandse winnaar van een Emmy Award voor beste actrice, op haar knieën kreeg. Dit boek is haar antwoord.’ Zo begint de aankondiging voor het boek met de titel Wat de fak. Hassouni, geboren in Amsterdam met Marokkaanse roots, kroop door de jaren heen in de huid van diverse personages. Van zelfmoordterrorist tot slachtoffer van strenge Marokkaanse tradities, en alles wat daartussenin zit, zo omschrijft ze het zelf. ‘Vaak met veel plezier, maar vaker nog met verbazing over steeds weer dezelfde clichématige verhalen die werden geschreven. Nooit herkende zij hier zichzelf in.’ Volgens de actrice staat de filmindustrie voor destructie en ellende. Toch neemt ze nog één keer een grote rol in een tv-serie aan. Dat loopt ‘fataal’ af, staat in de aankondiging. ‘Pas als ze na jaren het onderzoeksdossier naar aanleiding van haar klachten durft te lezen en de verdraaide feiten en leugens onder ogen ziet weet ze het zeker. ‘Ik ben niet ziek: het systeem is ziek.’ Over welke tv-serie Hassouni in deze passage rept, maakt ze niet duidelijk. De laatste tv-series waarin ze speelde waren Flikken Rotterdam (2016-2017), Voetbalmaffia (2017) en Oogappels (2019). De uitgever geeft nog geen details prijs over de inhoud van het boek. Zelf geeft Hassouni aan nog niets meer kwijt te willen over het boek. Ze legt op dit moment de laatste hand aan Wat de fak, dat vervroegd uitkomt. Regisseur Will Koopman (Oogappels) weet niet waar Hassouni op doelt, laat ze desgevraagd weten. “Ik kan het me niet voorstellen dat het over Oogappels gaat. We zijn destijds goed uit elkaar gegaan.” Het lijkt dan ook om een andere reeks te gaan. Volgens bronnen zou de serie waar Hassouni het over heeft in de aankondiging Flikken Rotterdam zijn – waar ze plotseling mee ophield. Destijds zou ze al kenbaar hebben gemaakt dat ze een boek wilde schrijven. Producent Rolf Koot van Flikken Rotterdam geeft aan er niets over kwijt te willen. Hassouni maakt al sinds haar vijftiende carrière als actrice. Ze maakte indruk in de serie Dunya & Desie en won als eerste Nederlandse actrice een Emmy voor haar rol in Offers. Afgelopen jaar speelde ze nog de hoofdrol in de film Meskina, bedacht door Soundos El Ahmadi.||https://www.parool.nl/kunst-media/het-systeem-is-ziek-actrice-maryam-hassouni-komt-met-onthullend-boek-over-tv-en-filmindustrie~bf7f4c4a/
2022-09-13||Jumbo reageert na inval bij topman Frits van Eerd: ‘Onderzoek richt zich niet op bedrijf’||Jumbo meldt in een reactie dat het onderzoek gericht is op Van Eerd persoonlijk en niet op het bedrijf. “Jumbo heeft kennisgenomen van een onderzoek dat momenteel plaatsvindt door de Fiod. Naar wij hebben begrepen richt het onderzoek zich niet op Jumbo. Wel worden er in het kader van het onderzoek vragen gesteld aan Frits van Eerd.” Of dat betekent dat de topman daadwerkelijk vastzit, wil Jumbo niet bevestigen. Van Eerd is tot nu toe niet bereikbaar voor commentaar. Op het landgoed van Van Eerd meldde zich naast de Fiod dinsdagochtend ook de politie. Er waren op het hoogtepunt van de actie tientallen agenten aanwezig. Of de familie van Van Eerd aanwezig is in de villa is niet helemaal duidelijk, maar het lijkt erop dat verschillende leden van de familie naar het huis zijn gekomen. Een aantal verhuisdozen is uit het huis gehaald. De inval bij de villa van Van Eerd is onderdeel van een gezamenlijk onderzoek van de Fiod, de politie, het Functioneel Parket en het parket Noord-Nederland. Een 58-jarige man uit Aa en Hunze is dinsdagochtend aangehouden op verdenking van betrokkenheid bij het witwassen van grote hoeveelheden geld en goederen en btw-fraude. Hij is de hoofdverdachte. Daarnaast zijn er nog acht aanhoudingen verricht. Een van de invallen vindt plaats bij Theo E. (58) uit Gasteren, dat in de gemeente Aa en Hunze ligt. Daar was een doorzoeking gaande met minimaal tien Fiod- en politiemedewerkers. Er werd onder meer een oplegger met bijzondere voertuigen van het terrein weggereden. Ook werd fitnessapparatuur en minimaal één crossmotor in beslag genomen. De deur van de woning is bij de inval vermoedelijk vernield en wordt nu bedekt met houten platen. Het OM wil niet bevestigen dat E. de hoofdverdachte is. In 2018 werd de Drent veroordeeld tot vijftien maanden cel wegens witwassen. E. werkte mee aan dubieuze transacties waarbij peperdure auto’s werden aangeschaft. Ook was hij volgens de rechter betrokken bij schijnleningen. Zijn bedrijf werd de ‘dealer van de onderwereld’ genoemd en zou onder meer hebben gewerkt voor de bekende Amsterdamse crimineel Fred R. Dorpsbewoners zeggen dat er paar jaar geleden ook al een inval was bij de woning. E., die met zijn vriendin in Gasteren woont, heeft niet veel contacten in het dorp, zeggen zij. “Iedereen heeft wel gelezen over zijn criminele banden, dan houd je je toch een beetje afzijdig.” Ook was hij binnen de motorracerij actief als teammanager. Hij begeleidde een groot aantal coureurs, die in sommige gevallen ook bij hem in huis woonden. In het verleden was E. ploegleider van het door Frits van Eerd gesponsorde Jumbo TvE MX-team. Ook koppelde Van Eerd in het verleden talentvolle coureurs uit Brabant aan manager E. Een woordvoerder van het OM in Noord-Nederland meldt dat alle negen verdachten in beperking zitten. Dat betekent dat ze geen contact mogen hebben met de buitenwereld, alleen met hun advocaat. De woordvoerder geeft aan dat het om een onderzoek gaat dat ‘al eventjes loopt’. Het onderzoek richt zich specifiek op diverse witwasconstructies waarbij geld en goederen zijn witgewassen, meldt het OM in een persbericht. ‘Dit witwassen gebeurde via onroerend goed-transacties, autohandel, onverklaarbare contante stortingen en sponsorcontracten in de motorcrosssport. Daarnaast is er een verdenking van btw-fraude in de autohandel.’ De hoofdverdachte wordt gezien als spin in het web. De medeverdachten wordt verweten dat zij in meer of mindere mate betrokken zijn geweest bij deze handelingen, meldt het OM. Er zou ook een inval zijn gedaan op het hoofdkantoor van Jumbo, meldt het Financieele Dagblad. Buiten op het terrein bij het hoofdkantoor is niets opvallends te zien, meldt een verslaggever ter plaatse. Inmiddels zijn er veel landelijke tv-ploegen gearriveerd in Heeswijk-Dinther. Het 28 hectare grote landgoed van Frits van Eerd ligt verscholen in een bosrijke omgeving, waar rust overheerst. Maar dat laatste is deze zonnige dinsdagochtend dus even anders. Voordat de media verschenen, was het al een komen en gaan van politie en nieuwsgierige inwoners die langs kwamen fietsen of met de auto langzaam voorbij kwamen rijden om een glimp op te vangen van de commotie. Frits van Eerd is verwoed autoverzamelaar en racer. Hij heeft meerdere keren de Dakar-rally gereden. Opvallend is dat er eind augustus Fiod-invallen zijn geweest bij bedrijven die gelieerd waren aan de Dakar-rally. Dat hield verband met een onderzoek naar verduisterde Kazachse miljoenen. Of beide invallen met elkaar te maken hebben is op dit moment niet duidelijk. Het Openbaar Ministerie wil nu de inval gaande is, nog niet zeggen waar het naar op zoek is in de villa. Frits van Eerd (55) begon in 1992 in de Van Eerd Groothandel. Vier jaar later werd hij general manager van Jumbo. Sinds 2002 is hij algemeen directeur van het familiebedrijf, dat in 2009 Super de Boer, in 2012 C1000, in 2016 La Place, in 2018 deel van Emté en in 2019 Agrimarkt overnam. Jumbo is onder andere sponsor van wieler- en schaatsteam Jumbo-Visma. Ook Formule 1-coureur Max Verstappen heeft een sponsordeal met de supermarktketen. Buiten dat Van Eerd zakelijk successen boekt heeft hij ook het imago van een ideale schoonzoon. Hij was ooit Prins Carnaval en heeft een dweilorkest, waarmee hij op evenementen als het WK voetbal en de Olympische Spelen speelt. Afgelopen weekend was hij nog een van de sprekers op het Victory Dinner in Overloon, in het Oorlogsmuseum. De Koninklijke Nederlandse Motorrijders Vereniging (KNMV) reageert geschrokken op het nieuws. “Onze sport wordt nu gelinkt aan een witwaszaak, dat is niet tof,” vertelt woordvoerder Bas Vis. “We volgen de situatie uiteraard op de voet. Het is in elk geval veel te vroeg om conclusies te trekken.” In de motorcrosswereld is het ‘algemeen bekend’ dat Van Eerd een belangrijke sponsor is voor teams en rijders, zegt Vis. “Dat zijn afspraken die Frits met deze partijen heeft gemaakt. Daar gaan wij als vereniging niet over,” zegt Vis. Over de gevolgen die dit onderzoek heeft voor de sport kan Vis nog weinig zeggen. “Het is negatieve publiciteit waar we uiteraard niet op zitten te wachten, maar er is geen motorcrosser die er minder hard om zal rijden.” Met medewerking van Lemmia Laaroussi, Laura Romanillos, Cyril Rosman en Sebastiaan Quekel.||https://www.parool.nl/nederland/jumbo-reageert-na-inval-bij-topman-frits-van-eerd-onderzoek-richt-zich-niet-op-bedrijf~b005180d/
2022-09-13||Ombudsman: ingewikkelde wetten zitten jongeren met een beperking in de weg ||Volgens de ombudsman ontbreekt het onder meer aan toekomstperspectief voor deze jongeren en zitten de regels hen in de weg. De overheid gaat er nu vanuit dat jongeren met een beperking zelfredzaam zijn zodra zij 18 jaar zijn geworden, mogelijk met behulp van hun omgeving. Van Zutphen stelt echter dat deze groep een te laag inkomen verdient om rond te komen en daardoor aangewezen is op de overheid. ‘Door alle regelingen bij elkaar worden jongeren steeds weer met hun beperking geconfronteerd,’ aldus van Zutphen. ‘Dat is niet eerlijk. Wetten en regels moeten jongeren helpen, niet in de weg zitten.’ In zijn onderzoeksrapport concludeert de ombudsman dat zelfredzaamheid voor jongeren met een beperking ‘een illusie is’. Dat komt volgens hem onder meer door ‘lastig te begrijpen wetten en regels, grote administratieve lasten doordat hulp uit het sociale netwerk wordt overschat’. Ook is er weinig samenwerking tussen de instanties en zorgen de inflatie, hoge energieprijzen en krapte op de woningmarkt voor nog meer problemen. De overheid en andere betrokken partijen moeten volgens van Zutphen meer doen om de situatie van jongeren met een beperking te verbeteren. De ombudsman roept alle partijen op ‘de knelpunten’ aan te pakken en te zorgen voor ‘begrijpelijke informatie, persoonlijke begeleiding en financiële zekerheid. En jongeren te informeren over hun rechten en mogelijkheden. Werken moet bovendien van toegevoegde waarde zijn en niet leiden tot meer problemen’.||https://www.parool.nl/nederland/ombudsman-ingewikkelde-wetten-zitten-jongeren-met-een-beperking-in-de-weg~b11dd076/
2022-09-13||Ted Lasso, Succession en The White Lotus grote winnaars Emmy Awards||The White Lotus, een tragikomische satire die zich afspeelt in een luxeresort op Hawaï, won eerder op de avond al vier andere Emmy’s, voor beste mannelijke bijrol (Murray Bartlett), beste vrouwelijke bijrol (Jennifer Coolidge), beste regie en beste script van een miniserie. Daarmee was de HBO-productie maandag de serie die de meeste prijzen binnensleepte. Ook Succession (HBO) en Ted Lasso (Apple TV+) wonnen meerdere prijzen: Jason Sudeikis nam eerder een Emmy in ontvangst voor de vertolking van zijn titelrol in Ted Lasso en Brett Goldstein won een award voor beste bijrol als Roy Kent, in de show over een Brits voetbalelftal met een Amerikaanse coach. De serie kreeg ook de Emmy voor beste regie van een comedy. Succession-acteur Matthew Macfadyen won de Emmy voor beste mannelijke bijrol in een drama. De bedenker van de serie, Jesse Armstrong, mocht het beeldje voor beste script van een dramaserie ophalen. John de Mols televisietalentenjacht The Voice greep maandag naast de prijzen. In de categorie beste competitieshow legde The Voice het af tegen Lizzo’s Watch Out for the Big Grrrls. Traditiegetrouw werd tijdens de awardshow ook een momentje ingeruimd om de recent overleden mensen uit de televisiewereld te eren. Onder muzikale begeleiding van John Legend kwamen onder anderen Sidney Poitier, James Caan, Betty White en Bob Saget voorbij in het eerbetoon. Olivia Newton-John kwam niet voorbij, tot onvrede van veel fans. De Australische actrice – die vooral bekend werd vanwege haar rol in films als Grease en Xanadu – overleed eerder dit jaar op 73-jarige leeftijd.||https://www.parool.nl/kunst-media/ted-lasso-succession-en-the-white-lotus-grote-winnaars-emmy-awards~b5851be7/
2022-09-13||Frans Bromet is nog steeds een meester in het tonen van Nederland op zijn smalst	||Hoewel Frans Bromet de laatste jaren enkele bevlogen documentaires over de Palestijnse kwestie maakte, blijft hij voor Lips voor altijd die neuzelende stem achter de handcamera van het programma Buren (1991-1999). Nooit werd de burenruzie beter in beeld gebracht. Zonder ruzieachtige confrontatie voor de camera, maar alleen met Bromet die vanachter zijn lens op zeurderige toon vroeg: ‘De buurman zegt dat u een glaasje te veel drinkt. Klopt dààààt?’ In de herfst van zijn loopbaan blijkt Bromet (78) nog steeds een meester in het tonen van Nederland op zijn smalst. Met De burgerwacht was hij terug op vertrouwd terrein: het kleine menselijke verhaal in die grote woelige wereld. Zijn portret van het buurtpreventieteam in het Zuid-Hollandse Rhoon was vintage Bromet. Aan de hand van teamhoofd Hans – portofoon rustend op de in ruitjesoverhemd gestoken buik – liepen we door het dorp dat sinds de buurt zich preventief verenigde zo veilig was dat een fietsendiefstal er het toppunt van misdadigheid was. Hans wilde zich er niet voor op de borst kloppen, maar de ‘waakzame en signalerende werking’ die van zijn club vrijwilligers uitging was onmiskenbaar. Vanuit het hoofdkwartier, waar in de tuin een bord met daarop een groot oog stond opgesteld, gingen Hans en zijn buurtgenoten per fiets, scooter of auto op patrouille. De portofoon steeds in de aanslag. Bromet was in zijn element. ‘Zie je iets verdachts, Hans?’ vroeg hij toen de preventieauto even afremde. Het bleek loos alarm. Ook een prachtige, zelfs aandoenlijke scène: drie burgerwachters in fluorescerend hesje en een pet met de tekst ‘Buurtpreventie’ op het hoofd, druk doende met het dichtschroeven van een vuilnisbak in aanloop naar oudejaarsnacht. Lips voelde uiteindelijk vooral sympathie voor zijn oppassende medeburgers. Hij checkte zijn eigen buurtapp. Daar ging het laatste bericht over een vermiste kat. Niemand had gereageerd. Reageren? hanlips@parool.nl.||https://www.parool.nl/kunst-media/frans-bromet-is-nog-steeds-een-meester-in-het-tonen-van-nederland-op-zijn-smalst~b0a5ad6d/
2022-09-13||Groot liquidatieproces Marengo rond Taghi gaat verder, leger ingezet voor veiligheid||Taghi en de zijnen hebben volgens het OM een reeks liquidaties laten plegen. Het monsterproces, dat in maart 2018 met de eerste inleidende zittingen van start ging, is voor Nederland van ongekende proporties en heeft van meet af aan onder hoogspanning gestaan. Terwijl de zaak liep, werd de broer van kroongetuige Nabil B. vermoord, gevolgd door zijn advocaat Derk Wiersum en zijn vertrouwenspersoon Peter R. de Vries. De zittingen zijn omgeven met extreme veiligheidsmaatregelen, waarvoor ook het leger is ingezet. Marengo draait onder meer om zes moorden. De verklaringen van Nabil B. vormen een van de pijlers onder het bewijs dat het OM heeft aangedragen. Daarnaast is een grote hoeveelheid leesbaar gemaakte cryptocommunicatie van groot belang. Daarin wordt onomwonden en vaak op uiterst grove en cynische toon over de moorden gesproken. De verdachten, in totaal zeventien, hebben op een enkele uitzondering na niets willen zeggen. Eind juni eiste het Openbaar Ministerie tegen hoofdverdachte Ridouan Taghi (44) en vier vermoedelijke handlangers een levenslange gevangenisstraf. Voor september staan negen zittingsdagen in de Amsterdamse gerechtsbunker gepland. Woensdag komt het voorarrest van de diverse verdachten aan bod. Donderdag vindt een zogeheten regiezitting plaats in de zaak tegen Saïd Razzouki (50), de vermoedelijke rechterhand van Taghi. De strafeis tegen hem – naar verwachting eveneens levenslang – moet het OM nog uitspreken. De behandeling van Razzouki’s zaak loopt achter op de rest, omdat hij pas vorig jaar december is uitgeleverd door Colombia, waar hij in februari 2020 werd aangehouden. Zijn huidige advocaten zijn later in de zaak gekomen en hebben van de rechtbank tijd gekregen om zich in te lezen in het omvangrijke dossier. Vanaf vrijdag pleit de advocaat van Taghi en twee prominente medeverdachten, Inez Weski. Voor dit betoog zijn vijf dagen uitgetrokken. De uitspraak van de rechtbank wordt pas volgend jaar verwacht.||https://www.parool.nl/amsterdam/groot-liquidatieproces-marengo-rond-taghi-gaat-verder-leger-ingezet-voor-veiligheid~b439332b/
2022-09-13||Gemeente mag inwoners voortrekken als huizen vrijkomen||De wetswijziging geldt voor zowel huur- als koopwoningen en moet volgend jaar al ingaan. De huidige wet geeft gemeenten al de mogelijkheid om huurwoningen toe te wijzen aan mensen die een economische of maatschappelijke binding hebben met de plaats. Alleen mag nu slechts een kwart van het aanbod worden gereserveerd voor inwoners van de eigen gemeente. Dat wordt straks dus de helft. Bovendien mogen gemeenten straks koopwoningen reserveren voor hun eigen inwoners. Nu geldt die mogelijkheid alleen voor huurwoningen. Het gaat daarbij om koopwoningen tot de zogeheten NHG-grens (Nationale Hypotheek Garantie), dit jaar 355.000 euro. Zolang er nog een tekort aan huizen is, kunnen gemeenten met deze wetswijziging iets doen aan de leefbaarheid, zegt minister Hugo de Jonge (Volkshuisvesting). “In dorpen worden huizen die nu op de markt komen vaak opgekocht door mensen van buiten die met een grote zak geld komen. Daardoor kunnen starters vaak geen huis vinden in hun eigen gemeente en worden ze gedwongen elders te gaan wonen. Dat is fnuikend voor de vitaliteit van een gemeenschap. De huidige krapte op de woningmarkt beïnvloedt de leefbaarheid op het platteland.” Maar, stelt De Jonge, ook grote steden hebben iets aan de wetswijziging. Daar spelen volgens hem andere problemen die de leefbaarheid ondermijnen. “Vaak is daar een tekort aan leraren, verpleegkundigen of agenten omdat zij er geen betaalbaar huis kunnen vinden. Gemeenten kunnen huurwoningen aan hen toewijzen om dat tekort aan te pakken. Doordat dat straks ook bij koopwoningen mag, kan bijvoorbeeld het lerarentekort in een stad sneller worden opgelost.” Sommige gemeenten dringen al langer aan op een wijziging van de wet. Zij zien met lede ogen aan hoe veel inwoners gedwongen worden te verhuizen als ze op zoek zijn naar een andere woning, omdat alle huizen worden opgekocht door kapitaalkrachtige kopers van buitenaf. Dat probleem speelt ook in grote steden als Amsterdam. Door gemeenten de mogelijkheid te geven een deel van de huizenmarkt af te schermen ten faveure van eigen inwoners, hoopt het kabinet de sociale samenhang te beschermen. De enige plek in het land waar nu al inwoners worden voorgetrokken op de koopmarkt zijn de Waddeneilanden. Veel jongeren die op zichzelf wilden gaan wonen, dreigden daar achter het net te vissen omdat huizen werden opgekocht als vakantiewoning. Om de eilanden leefbaar te houden, is voor die gemeenten al eerder besloten dat ze een deel van de koopmarkt mochten afschermen voor hun eigen inwoners. Overigens geldt op de Wadden een hogere grens tot dan het kabinet nu als landelijke richtlijn in de wet laat opnemen. Op Texel is dat bijvoorbeeld zes ton – alle woningen die minder kosten dan dat mogen niet zomaar aan niet-eilanders worden verkocht. Een deel van de koopmarkt aan banden leggen kan gevolgen hebben voor de huizenprijzen, waarschuwden makelaars eerder. Het kabinet denkt dat dat effect meevalt omdat niet alle gemeenten dat voorkeursbeleid zullen invoeren en het alleen gaat om woningen die doorgaans worden gekocht door mensen met lagere en middeninkomens. De wetswijziging is slechts een noodverband in de huidige wooncrisis, erkent minister Hugo de Jonge (Volkshuisvesting). “Het echte probleem is het woningtekort. Dat is hiermee niet opgelost.” Het idee om gemeenten de mogelijkheid te geven hun eigen inwoners voor te trekken kwam al van het vorige kabinet, al wilde dat nog maximaal 30 procent van de woningvoorraad door gemeenten laten verdelen via voorkeursbeleid.||https://www.parool.nl/nederland/gemeente-mag-inwoners-voortrekken-als-huizen-vrijkomen~b32fecf9/
2022-09-13||Vakbonden zien kansen: ‘Met de NS is het eerste schaap over de dam’||“Staken loont,” zegt Piet Fortuin, voorzitter van vakbond CNV. “Het is voor het eerst dat er in een grote cao zulke substantiële loonsverhogingen zijn afgesproken. Maar we hebben het bepaald niet cadeau gekregen.” Een loonstijging van bijna 10 procent in anderhalf jaar komt ver boven het gemiddelde uit. “In augustus was de gemiddelde loonstijging bij nieuwe cao’s zo’n 4 procent,” zegt een woordvoerder van werkgeversvereniging AWVN. Als het aan de bonden ligt, gaat dat gemiddelde de komende maanden flink omhoog. “Met de NS is het eerste schaap over de dam,” zegt Fortuin. Ook de FNV verwacht meer te kunnen binnenhalen de komende tijd. “We denken dat dit resultaat onze leden inspireert,” zegt een woordvoerder van de bond. Dat is gemakkelijker gezegd dan gedaan, beseffen de bonden wel. Bij het spoorbedrijf hebben de vakbonden veel leden en die leden zijn ook bereid te staken voor verbeteringen. Maar dat is niet overal het geval, weet Fortuin. “Het is spannend om te zien hoe groot de stakingsbereidheid is in de diverse sectoren.” De ogen zijn nu gericht op de cao voor de grootmetaal. Dat is een grote cao voor 220.000 mensen. “Daar zal onze inzet op een vergelijkbaar niveau liggen als bij de NS,” zegt Fortuin. De actiebereidheid is traditioneel groot in de grootmetaal. “De cao-onderhandelingen in de grootmetaal zorgen traditioneel voor veel spektakel,” weet ook de woordvoerder van de AWVN. De afgelopen jaren werd er in de sector ook meermalen gestaakt om de cao-eisen kracht bij te zetten. De kans op succes is in die sector dan ook aanzienlijk. Maar het is de vraag of dat ook geldt voor andere grote cao’s, zoals die voor de algemene ziekenhuizen en de kinderopvang. Zelfs als in de nieuwe cao’s forse loonsverhogingen worden afgesproken, is er niet direct sprake van een loongolf. “Wij denken dat de gemiddelde loonstijging dit jaar op 3 procent uitkomt,” zegt Piet Rietman, econoom bij ABN Amro. “Dat komt doordat veel cao’s nog doorlopen. Bovendien verwachten we dat de werkloosheid volgend jaar zal stijgen. Dat heeft ook een drukkend effect op de loonstijgingen.” De AWVN wijst erop dat meer dan 90 procent van de werknemers nog onder een lopende cao valt. Daarvoor werden destijds gematigde loonstijgingen afgesproken, omdat toen nog geen sprake was van een hoge inflatie.||https://www.parool.nl/nederland/vakbonden-zien-kansen-met-de-ns-is-het-eerste-schaap-over-de-dam~b67ce606/
2022-09-13||Extreemrechtse partij zorgt voor aardverschuiving in Zweedse politiek||De nek-aan-nekrace in de Zweedse parlementsverkiezingen tussen het linker- en het rechterblok is nog niet beslist. Maar terwijl de definitieve uitslag nog op zich laat wachten, is er één partij die in ieder geval de vlag uithangt: de extreemrechtse Zweden Democraten, met wortels in neonazistisch gedachtegoed, is met zo’n 20 procent van de stemmen de op een na grootste partij. Daarmee hebben ze de centrumrechtse Moderaten verstoten van hun positie als grootste oppositiepartij. De Sociaaldemocraten staan met zo’n 30 procent van de stemmen nog steeds op nummer één, maar dat biedt geen enkele garantie dat partijleider Magdalena Andersson in het zadel blijft als premier. Niet de grootste partij, maar het grootste blok levert in Zweden doorgaans de minister-president. Met de zege van de Zweden Democraten lijkt politiek rechts een overwinning op de gevestigde, centrumlinkse orde binnen handbereik te hebben. De exitpolls van zondagavond wezen aanvankelijk op een nipte overwinning voor de Sociaaldemocraten en hun bondgenoten. Maar nadat 90 procent van de stemmen geteld was, kantelde de balans naar rechts. Het rechtse blok leidt momenteel met een voorsprong van één zetel. Met de huidige stemverdeling kan het rekenen op 175 zetels, centrumlinks op 174. Pas na de telling van de zogenoemde woensdagstemmen, waaronder de briefstemmen van in het buitenland woonachtige Zweden die halverwege de week aan de resultaten worden toegevoegd, komt de officiële winnaar uit de bus. En dan moet het proces van kabinetsformatie nog beginnen. Na de verkiezingen van 2018 duurde die vijf maanden. “Ik ben klaar om een nieuwe en daadkrachtige regering te vormen,” sprak partijleider van de Moderaten Ulf Kristersson zondagavond. Premier Magdalena Andersson maande de bevolking tot geduld. “Vandaag kunnen we geen definitief verkiezingsresultaat verwachten. De komende dagen zal onze grote, democratische machine zijn werk moeten doen.” Maar ook als er deze week nog met een zetel of twee over en weer wordt geschoven, is de aardverschuiving in het politieke landschap een voldongen feit. De Scandinavische staat die lang bekendstond om zijn ruimhartige en sociale karakter, krijgt met de winst van de Zweden Democraten, en de reële mogelijkheid dat zij zich direct kunnen mengen in het regeringsbeleid, een heel nieuw gezicht. De extreemrechtse partij is sinds de oprichting midden jaren negentig door de gevestigde orde altijd als paria beschouwd. Maar in de aanloop naar deze parlementsverkiezingen zagen de liberaal-conservatieve Moderaten zich gedwongen de deur naar samenwerking open te zetten, ondanks de aanzienlijke ideologische verschillen. Het was een bittere pil, die de partij slikte uit overlevingsdrang, zegt Patrik Öhberg, politicoloog aan de universiteit van Gotenburg. “Zonder hun steun zou het blauwe blok geen schijn van kans maken op een meerderheid.” Niet alleen gematigd rechts, maar ook centrumlinks legde tijdens de verkiezingscampagne een verband tussen ‘migratie, segregatie en criminaliteit’. Zorgen over torenhoge energieprijzen, de privatisering van scholen en lange wachtrijen in de gezondheidszorg werden overstemd door een niet-aflatende focus op het snijvlak van immigratie en misdaad. Prominente partijleden staken elkaar naar de kroon met uitspraken die een paar jaar geleden nog ondenkbaar waren geweest. Zo sprak Magdalena Andersson in augustus over het willen tegengaan van ‘Chinatowns en Little Italy’s’. “Te veel migratie en te weinig integratie hebben geleid tot parallelle samenlevingen waar criminele bendes wortel kunnen schieten.” Minister voor Migratie en Integratie Anders Ygeman haalde eerder de krantenkoppen door te suggereren dat geen enkel gebied meer dan 50 procent ‘niet-Noordse’ bevolking zou mogen hebben. Ulf Kristersson verklaarde de afgelopen maanden onder geen beding een regering te willen vormen met de Zweden Democraten. Nu de extreemrechtse partij groter is dan de zijne is het nog maar de vraag of Kristersson wel zoveel te kiezen heeft.||https://www.parool.nl/wereld/extreemrechtse-partij-zorgt-voor-aardverschuiving-in-zweedse-politiek~bd1b807e/
2022-09-13||Kijk naar Bergwijn en je ziet wat voor wedstrijd het voor Ajax wordt tegen Liverpool||Onder leiding van Jürgen Klopp is Liverpool in de voorbije zes jaar uitgegroeid tot een wereldmacht in het voetbal, een club die elk jaar mee zal strijden om eindwinst in de Champions League. Maar in deze extreem succesvolle periode van bloei heeft Liverpool geen periode zo kwetsbaar geoogd als in de voorbije maand. Hoewel Klopp op detailniveau altijd is blijven innoveren, blijft de tactiek van Liverpool in hoofdlijnen hetzelfde. Dit houdt in: een 4-3-3 met de punt naar achteren op het middenveld, en een extreem duidelijke identiteit bij balbezit van de tegenstander. “Pressing is onze beste spelmaker,” zei Klopp eens over het collectieve, felle drukzetten van zijn ploeg. Nog altijd fungeren de drie aanvallers van Liverpool als voorste verdedigers. Vleugelspitsen Mohamed Salah en Luis Díaz bezetten hierbij opvallend centrale posities tijdens de spelopbouw van de tegenstander, opdat zij uit kunnen stappen op een centrumverdediger. Wat Liverpool wereldklasse maakt, is wat er vervolgens gebeurt. Zodra een ploeggenoot druk op de bal zet, duikt een ploegmaat in de opengevallen ruimte in zijn rug. Bij die helpende ploeggenoot gebeurt dan weer hetzelfde. Het dominante drukzetten onder Klopp is werkelijk een taak voor het gehele team. Dat geldt ook voor de vaak geprezen Gegenpressing die Liverpool hanteert. Bij balverlies probeert het zo snel mogelijk de bal weer terug te veroveren. De automatismen waarmee spelers juist fel richting bal gaan na een foutje bij een teamgenoot, zijn nog altijd van de buitencategorie. Maar waar Liverpool dit jaar mee worstelt, zijn de risico's die al dit drukzetten met zich meebrengt. In de grote ruimtes die de ploeg van Klopp achterin soms weggeeft, ogen centrumverdediger Virgil van Dijk en controleur Fabinho – doorgaans toch puinruimers van de allerhoogste categorie – een stuk minder ongenaakbaar en atletisch dan in voorgaande seizoenen. Ook de superster van de ploeg oogt nog niet zo dominant als we van hem gewend zijn. Mohamed Salah kreeg deze zomer weliswaar het monstercontract dat hij verlangde, maar lijkt niet geheel de oude sinds de strijd om de Afrika Cup in de afgelopen winter. Maar zelfs een kwakkelende Salah is natuurlijk wel een wereldster. In 2020 en 2021 was er zelfs een argument te maken dat hij ’s werelds beste aanvaller was. Immers, sinds zijn komst naar Engeland in 2017 scoorde geen speler zo vaak in de almachtige Premier League als de Egyptenaar. Calvin Bassey is zijn periode als Ajacied uitstekend gestart. Tegen Liverpool zal blijken of hij ook tegen de allerbesten zo dominant kan ogen. Daley Blind zal namelijk flink vaak zijn hulp kunnen gebruiken bij het beteugelen van de pijlsnelle linkspoot van Liverpool. Zelfs in een moeizame fase is er nog steeds geen team te bedenken dat meer dreiging creëert met het flankenspel dan Liverpool. Hierbij speelt ‘valse’ spits Roberto Firmino nog altijd een belangrijke rol. De Braziliaan leek zijn plekje voorin af te moeten staan aan peperdure zomeraankoop Darwin Nuñez, maar houdt voorlopig goed stand in de basis. Firmino’s vermogen om uit te zakken naar het middenveld als extra spelmaker, geeft vleugelspitsen Salah en Díaz de vrijheid om continu de diepte te zoeken richting het vijandelijke doel. Maar wie het over Liverpools aanvalsspel heeft, kan ook niet heen om de backs. Trent Alexander-Arnold op rechts en Andrew Robertson op links zijn in offensief opzicht nog altijd het beste backduo ter wereld. Doordat beide vleugelverdedigers bij langdurig balbezit in wezen als extra aanvallers op de flank spelen, hebben ze ook het rendement dat je eerder bij een vleugelspits of spelmaker verwacht. Alleen ’s wereld beste spelmaker, Kevin De Bruyne, gaf meer assists in de Premier League sinds 2018 dan Alexander-Arnold of Robertson. Maar Liverpools grote kracht is ook de grootste kwetsbaarheid. Alexander-Arnold is de best passende back ter wereld, maar in defensief opzicht geen pure verdediger. Zo liet Fulham op de openingsspeeldag van de Premier League meermaals zien dat de rechtsachter bijzonder kwetsbaar is in luchtduels bij de tweede paal. Ook lijkt er iets anders gaande met Alexander-Arnold. Of het fitheid of boosheid is, valt niet te zeggen, maar tegen Napoli liep hij een paar keer op cruciale momenten niet mee met zijn tegenstander op momenten dat die de diepte zocht. Vooral bij de 2-0 van de Napolitanen viel de gebrekkige inspanning van de rechtsback flink op. Aan Steven Bergwijn zal dus zijn af te zien wat voor wedstrijd het voor Ajax wordt. Moet de linksbuiten telkens achter Alexander-Arnold aan, dan zal Liverpool moeilijk af te remmen zijn. Maar in de rug van de Engelse voorzetspecialist valt zeker iets te halen.||https://www.parool.nl/sport/kijk-naar-bergwijn-en-je-ziet-wat-voor-wedstrijd-het-voor-ajax-wordt-tegen-liverpool~bf75fa56/
2022-09-13||Calvin Bassey: ‘Voor mij was voetbal mijn reddingsboei’||Een kleine week geleden maakte Calvin Bassey, een 22-jarige linksbenige centrale verdediger met Nigeriaanse roots, zijn debuut in de Champions League. Ajax won met 4-0 van Rangers FC, maar Bassey noemde zijn eerste optreden op het hoogste Europese niveau ‘bitterzoet’. “Ik beschouw de spelers van Rangers FC als mijn vrienden. Ik heb twee jaar met ze gespeeld, lief en leed gedeeld. En het valt niet mee om vrienden zoveel pijn te doen. Maar voor mij persoonlijk, en mijn familie, was het een schitterende avond.” Bassey omschrijft zichzelf als een voetballiefhebber. Voor de wedstrijd tegen Rangers sloot hij even zijn ogen en liet hij het geluid van de bomvolle Johan Cruijff Arena goed tot zich doordringen. Hij dacht terug aan zijn jeugd, aan zijn droom om in de Champions League te spelen. “Toen ik mijn ogen weer opende, stond ik er echt. Dat zijn geluksmomenten.” Voor Bassey was de eerste wedstrijd in groep A een droom, voor zijn voormalige ploeggenoten een nachtmerrie. “Welkom in de Champions League,” zei Giovanni van Bronckhorst, trainer van de Schotten, na de veegpartij. “We wilden graag terugkeren in deze competitie. Nou, dit is het niveau. Alle tegenstanders zijn balvaardig, snel en sterk, er is voortdurend beweging en als je een foutje maakt, wordt dat onmiddellijk afgestraft.” Des te knapper de prestatie van Bassey, die na zijn overstap van Rangers naar Ajax binnen de kortste keren een belangrijke schakel is geworden in het team van trainer Alfred Schreuder. Hij is fysiek zo sterk als Davinson Sánchez, een van zijn illustere voorgangers bij Ajax, maar heeft meer kwaliteit aan de bal. Vorig seizoen sprongen zijn vaardigheden in het oog bij de Amsterdamse scouts. Met Rangers reikte Bassey tot de finale van de Europa League – hij was de beste speler in de eindstrijd tegen Eintracht Frankfurt, die de Duitse ploeg via penalty’s besliste. Schreuder is niet verbaasd dat Bassey zo snel aardt bij Ajax. Hij roemt niet alleen de persoonlijkheid en mentaliteit van de aankoop van 23 miljoen euro, maar ook de spelers die zich over hem ontfermen. “De jongens zijn elke dag met hem bezig. Vooral de spelers die dicht bij hem staan op het veld: Jurriën Timber, Daley Blind, Edson Álvarez. Dat is mooi om te zien. Er is natuurlijk een sterke basis, een structuur waarin nieuwe spelers snel kunnen meegaan, mits ze de kwaliteiten en het aanpassingsvermogen hebben.” Bassey is een snelle leerling. Best bijzonder, want tot Giovanni van Bronckhorst zijn trainer werd bij Rangers had hij nog nooit centraal in de defensie gespeeld. Zowel in de jeugdteams van Leicester City als in zijn eerste anderhalf jaar op Ibrox Park was zijn primaire positie die van linksachter. Een zeer aanvallend ingestelde linksachter, dat wel. Die offensieve dribbels komen hem nu, in de filosofie van Ajax, goed van pas. Avontuur, durf en creativiteit staan ook bij Schreuder hoog in het vaandel. En dan te bedenken dat Calvin Bassey een paar jaar geleden bijna was gestopt met voetbal. Als kind van Nigeriaanse migranten kwam hij via Italië in Engeland terecht. Op vijfjarige leeftijd streek hij met zijn ouders en drie broers neer in Newham, een probleemwijk in Oost-Londen. Er zijn twee opties: sporten of het foute pad. Drugs en geweld zijn er nooit ver weg. Bassey ziet tal van leeftijdsgenoten ten prooi vallen aan de criminaliteit; ook binnen zijn eigen familie gaat het mis. “Voor mij was voetbal mijn reddingsboei. Voetbal gaf me structuur in mijn leven. En een droom, een doel.” De stap naar het profvoetbal bleef echter lang uit. In zijn puberjaren hoorde Bassey meestal ‘nee’ als hij weer ergens een proefwedstrijd had gespeeld of een stage had afgewerkt. Hij dacht aan stoppen, maar greep de laatste strohalm, Leicester City, met twee handen vast. Hij kreeg een kans – en de rest is geschiedenis. Ook daarom genoot de jonge verdediger met volle teugen van zijn debuut in de Champions League. Al moest het besef na de wedstrijd tegen Rangers nog even bij hem landen. “Ik zal deze dag nooit vergeten. Tijdens de ereronde schreeuwden de supporters op de tribune om mijn shirt. Maar dit is mijn eerste Champions Leagueshirt. Dat lijst ik in. Dit is een van de mooiste dagen van mijn leven, of in elk geval van mijn carrière.”||https://www.parool.nl/sport/calvin-bassey-voor-mij-was-voetbal-mijn-reddingsboei~b3fd650b/
2022-09-13||Amsterdammers wíllen hun huizen wel energiezuiniger maken, maar weten niet hoe. ‘De gemeente kan veel meer doen’||Eigenlijk zou je kunnen zeggen dat voor het flatgebouw langs de Cornelis Lelylaan een pauzeknop is ingedrukt: er gebeurt op het moment niet zo gek veel dat je ook maar een beetje zou kunnen aanzien voor een energieoffensief. Waar de bewoners graag een versnelling zouden zien en vol ideeën zitten om de energietransitie vorm te geven, worden zij van het kastje naar de muur gestuurd. Bewoner Annet Terpstra, voorzitter van een van de tien verenigingen van eigenaren in het complex en bestuurslid van de VvE-Bond, wordt er soms wel eens ‘heel erg moe’ van. Haar eigen vve telt vijftien appartementen. “En ik probeer de negen andere buur-vve’s ook op één lijn te krijgen. Ik verdiep me al lange tijd in hoe we deze woningen energiezuiniger kunnen maken, ik weet van het bestaan van allerlei potjes en ondersteuning. Maar uiteindelijk krijgen we geen hulp van de gemeente, of we worden ronduit tegengewerkt.” In Nieuw-West is veel naoorlogse bouw met collectieve voorzieningen die volgens de verenigingen helemaal stuk lopen op te veel loketten, ingewikkelde maatregelen en door negatieve beeldvorming over bijvoorbeeld stadswarmte of zonnepanelen. “Die vve’s krijgen daardoor soms hun bewoners niet mee. Daarnaast is er te weinig menskracht ‘op de grond’ en zijn er lange wachttijden voor overstap op stadswarmte.” Terpstra is een van de mensen die dinsdag het woord zal voeren tijdens een expertmeeting op het Amsterdamse stadhuis. Zelf noemt zij zich eerder ervaringsdeskundige. Onderwerp: de energiearmoede en de energiecrisis die de stad de komende winter wellicht te wachten staat. In haar hoedanigheid als adviseur van de VvE-Bond, de koepel van verenigingen van eigenaren, zal zij geen positief verhaal schetsen. Want volgens haar worden de vve’s niet of niet genoeg betrokken bij het ‘energieoffensief’. En dat terwijl in mei in het Amsterdamse coalitieakkoord nog een grootschalig isolatieoffensief werd aangekondigd, in samenwerking met corporaties en het Rijk. Vorige week beklaagden de corporaties zich erover dat ze vooralsnog nauwelijks enige activiteit zien, maar volgens Terpstra merken de vve’s misschien nog wel minder van de energieambities van het college. Eén ding wil Terpstra van tevoren vooral melden: het is haar en haar vereniging er niet om te doen om voor een dubbeltje op de eerste rang te zitten. “Dat beeld klopt niet. Wij zijn gewone Amsterdammers die graag meedoen met een energieoffensief. Tegelijk: wat weten wij ervan? We doen in feite allemaal maar wat. De gemeente zou ons veel beter kunnen steunen. Wat wij nodig hebben is iemand die ons gewoon uitlegt wat de mogelijkheden zijn, die vertelt wat de beste manier is om een energietransitie in te zetten.” Het begint al met allerlei misvattingen over de buurt waarin Terpstra woont, de Piet Wiedijkbuurt. “Er is een flat van 150 appartementen die al sinds juni vorig jaar vraagt of er een wijkgerichte aanpak kan komen voor de buurt. Het is hier een mooie mix is van koop, sociaal, flats, een paar winkeltjes en een verzorgingstehuis. Telkens horen wij van de gebiedsregisseur energietransitie: ‘Zover zijn we nog niet.’ Wij denken dan: Hoezo, kom op mensen, waar wachten we op? De winter komt er nu aan, straks gaan mensen overvallen worden door de energiekosten die de pan uitrijzen.” De energievoorziening is niet overal van deze tijd. Even verderop staat bijvoorbeeld een flatgebouw waar pakweg zeventig appartementen nog verwarmd worden door een grote op olie gestookte ketel. Voor zover bekend de enige in Amsterdam. Precies wat je niet wil, klimaattechnisch. Maar een andere optie was er niet: de bewoners willen wel overstappen. “Maar hoe dan? Ze hebben geen idee. Kom bij ons langs, kom kijken wat je ziet. Het zou al helpen als mensen naast ons komen staan.” Nog niet zo lang geleden kwam Terpstra er min of meer toevallig achter dat een flatgebouw in de buurt vier jaar geleden geruisloos is overgegaan op stadswarmte. “Nooit is er toen door de gemeente of Vattenfall contact gezocht met omringende flats om mee te gaan. Nu wordt dat tegen ons gebruikt door Vattenfall, dan zeggen ze: we gaan niet keer op keer de straat openbreken. Had dat dan eerder aangegeven.”||https://www.parool.nl/amsterdam/amsterdammers-willen-hun-huizen-wel-energiezuiniger-maken-maar-weten-niet-hoe-de-gemeente-kan-veel-meer-doen~b27c7846/
2022-09-13||Eerder maakte ze dans op muziek van Di-rect, nu klinkt bij Milena Sidorova Mozarts 25ste symfonie||Ze is niet groot en heeft geen harde stem, maar tijdens de repetities is Milena Sidorova gefocust, duidelijk en direct. Twee dansers neemt ze bij de arm naar de plek waar ze ze hebben wil. “Hier gaan jullie uit elkaar. Let op: niet synchroon en niet symmetrisch.” Niet dus zoals het gaat in klassieke sprookjesballetten als The Sleeping Beauty, dat Het Nationale Ballet komende maand weer presenteert. Voor de volgende scène-in-wording doet de choreografe in de studio voor hoe de dansers over de vloer moeten rollen. “Echt in slow motion en zo organisch mogelijk.” Eveneens heel on-klassiek. Dat Sidorova zelf op overtuigende wijze door de onderste laag van de ruimte kan bewegen, was al te zien in The Spider, de solo die ze op haar dertiende maakte en die inmiddels meer dan zestien miljoen keer bekeken is op YouTube. Drieëntwintig jaar later is haar stuk Regnum de opening van het nieuwe seizoen in Nationale Opera en Ballet. In hetzelfde programma, met de titel Shadows, zitten ook balletten van twee wereldberoemde choreografen: Wayne McGregor en Kurt Jooss (zie kader). Maakt dat het extra spannend? “Ik focus me gewoon op mijn eigen creatie,” zegt Sidorova een week voor de première. “Nu realiseer ik een idee dat al heel lang in mijn hoofd zit. Natuurlijk ben ik wel onder de indruk van hun werk, maar bang ben ik niet. Ik heb inmiddels al redelijk wat gemaakt.” “Er is natuurlijk een hele route aan voorafgegaan. Zeventien jaar geleden kwam ik bij dit gezelschap dansen, elk jaar heb ik een kort stuk gemaakt voor de workshop New Moves. Inmiddels heb ik meer dan twintig choreografieën op mijn naam staan.” Na een eerste creatie voor de Junior Company vijf jaar geleden, volgden dansstukken die te zien waren op Lowlands, in het Royal Opera House in Londen en in een jeugdproductie van De Nederlandse Opera. Voor de dansers van Het Nationale Ballet maakte ze twee werken, een daarvan tijdens de lockdown via Zoom. Daarna presenteerde ze een dansfilm en een tweede stuk voor de jonge dansers. “Het laatste stuk voor de Junior Company, Bloom, duurde twintig minuten. Regnum wordt waarschijnlijk 25 minuten. Ik ben gewoon blij dat ik dit kan doen. Het is een geweldige volgende stap en een grote eer.” Wat wel spannend is: Regnum wordt begeleid door Het Balletorkest. “Eén keer eerder heb ik met het orkest gewerkt, maar toen moesten vanwege de coronarestricties de musici anderhalve meter uit elkaar zitten en dus waren het er veel minder.” “Nu is het een compleet orkest. Het klinkt echt heel mooi, maar het is na al die repetities in de studio met alleen een piano natuurlijk wel heel wat anders om met het orkest te repeteren in de grote zaal. Het is een totaal andere energie en de dansers hebben maar een paar repetities om eraan te wennen.” Maakte Sidorova eerder onder andere dans op muziek van de Nederlandse rockband Di-rect, nu klinkt Mozarts 25ste symfonie. “Ik had er gewoon een klik mee. Ik kende het stuk al lang. Ik ben opgegroeid met klassieke muziek, een groot deel daarvan hou je onbewust in je achterhoofd.” “Toen ik het idee kreeg om voor dit seizoen een stuk over macht te maken, ontdekte ik dat deze compositie daar perfect bij past. Het is krachtige muziek, intens, met veel veranderingen in tempo en dynamiek en veel emoties.” Hoe ontwikkelt macht zich in relaties tussen twee mensen en tussen grote groepen mensen, luidde de vraag van Sidorova, die in Oekraïne is geboren. “In Regnum zitten diverse verhalen die zich tegelijkertijd afspelen. Iedereen kan er dingen in herkennen; ik denk dat niemand zich verveelt.” “Dit is wel het meest duistere stuk dat ik tot nu toe heb gemaakt. Dat is onvermijdelijk, de wereld is nu donkerder. Mozarts muziek is natuurlijk hier en daar wel licht en een deel van de bewegingen is dat ook, maar de verhaallijnen zijn duisterder dan voorheen. We krijgen een flinke portie deadly sins te zien.” Regnum van Milena Sidorova in Shadows, Het Nationale Ballet, 13-28 september, Nationale Opera & Ballet||https://www.parool.nl/kunst-media/eerder-maakte-ze-dans-op-muziek-van-di-rect-nu-klinkt-bij-milena-sidorova-mozarts-25ste-symfonie~bb10613a/
2022-09-13||Minister van Landbouw, wie durft nu nog?||Namen noemt hij niet. Maar het gebeurde geregeld dat Alexander Pechtold, D66-leider van 2006 tot 2018, een meewarige blik in de ogen zag bij partijgenoten die hij polste voor een ministerschap. “‘Denk je dat ik gek ben’, zo’n reactie. Het wordt steeds lastiger. Wie wil dit nog, wordt verzucht. Je moet nu eenmaal een enorm incasseringsvermogen hebben.” De vorige week opgestapte minister van Landbouw Henk Staghouwer (ChristenUnie) kan erover meepraten. Bijna tien jaar lang was hij zonder grote problemen gedeputeerde in Groningen, maar op het Binnenhof hield hij het nog geen tien maanden vol. Voor en achter de schermen klonk kritiek, waarna de minister concludeerde dat hij ‘niet de juiste man op de juiste plek’ was. “Dat kan gebeuren,” zegt Pechtold. “Dan hoor je ook meteen van ‘ach en wee, wat erg’, maar als een minister in zo’n situatie blijft zitten, is het niet goed. En als hij uit zichzelf vertrekt, is het ook niet goed. Laten we respect hebben voor mensen die het aandurven, die het hoofd koel houden.” Maar wie durft nu nog op deze rijdende trein te stappen? Voor de formatie van Rutte IV klaagden partijleiders al dat het moeilijker wordt bewindspersonen te verleiden voor het vak, met een toegenomen (online) dreigcultuur en een groot afbreukrisico. Amper een jaar later is de context alleen maar verder verslechterd. Er zijn zeker drie heftige crises bijgekomen, de politieke instabiliteit is groter, het is maar de vraag of dit kabinet de kerst haalt. En dreigementen leidden bij meer ministers voor de deur tot 24 uursbeveiliging. “Het is niet gek dat steeds meer mensen voor hun gezin en omgeving kiezen,” zegt Pechtold. “Neem minister Van der Wal: die woont leuk aan een dijk en opeens zit je in een halve oorlogszone.” Moedige vrouw of man die dan zonder twijfel ja zegt, zeker rond de nu vacante functie van minister van Landbouw. Die komt voor een monsterklus te staan, hoewel er een ongekend grote zak geld (25 miljard euro) beschikbaar is. Maar met strikte stikstofafspraken uit het regeerakkoord, dwingende mestregels uit Brussel, de diepe verdeeldheid binnen de coalitie en de zware erfenis van Remkes zijn de marges voor Staghouwers opvolger minimaal. Haagse ingewijden gaan er daarom van uit dat de nieuwkomer eerst stevig overlegt met Remkes, Van der Wal en de coalitiegenoten: welke ruimte is er nog? Wat kan zij of hij nog doen nu alles in beton gegoten lijkt? BBB-leider Caroline van der Plas hamert erop dat die ruimte er moet komen: “Tuurlijk is er haast, willen de boeren duidelijkheid. Maar zo’n nieuw bewindspersoon moet even tijd nemen. Laten we eerlijk zijn: al jaren gebeurt er niet veel, dus die twee maanden tijd moeten er ook zijn.” Veel krediet zal de nieuwe minister niet krijgen bij de start: daarvoor zijn de problemen en het ongeduld te groot. Ook in het parlement. Ondanks oproepen tot een nieuwe bestuurscultuur zijn de debatten niet milder geworden, constateert parlementair historicus Anne Bos (Radboud Universiteit Nijmegen). Bos deed onderzoek naar het vertrek van bewindspersonen door de jaren heen: “We stellen echt hogere eisen aan onze ministers,” aldus Bos. “Ze worden geacht op de hoogte te zijn van alles wat op hun beleidsterrein gebeurt. De Kamer overspoelt hen met detailvragen, waardoor ze over elke stoeptegel die scheef ligt, kunnen struikelen.” Al met al zal CU-leider Gert-Jan Segers vaak nee horen bij zijn zoektocht. “Bij de start van een kabinet begin je samen op nul, maar nu is de trein gaan rijden en is de heftigheid rond het dossier enorm,” zegt een minister uit het vorige kabinet. “Je zit met een enorm afbreukrisico, verdeeldheid in de politiek, grote belangen bij boeren en de agro-industrie.” Dan lijkt het misschien logisch om te kiezen voor een ervaren, oudere kracht, maar het kan juist goed zijn om naar ‘de jonge garde’ te kijken, zegt deze ex-minister. “Een aanstormend politicus die zegt: als ik deze klus goed kan doen, dan zit mijn politieke toekomst gebeiteld. Maar ook dat is riskant, hè. Als een politiek talent nu niet slaagt, is een beloftevolle carrière om zeep geholpen.” En toch gaat er iemand straks ja zeggen als Segers belt. Omdat de plicht roept natuurlijk, omdat de tijd rijp is, omdat het land een beroep op haar of hem doet. En omdat het verzoek het ego streelt, weten ervaringsdeskundigen. “Het is natuurlijk bijzonder als je gevraagd wordt,” zegt Pechtold. “Ikzelf werd gebeld door Boris Dittrich om De Graaff op te volgen in 2005. Ja, jeetje, ik was net anderhalf jaar burgemeester van Wageningen, net verhuisd ook. Maar je denkt ook: hoeveel kansen krijg ik nog als ik nu nee zeg? Dan praat je thuis, ik dronk een borrel met een goede vriend en zei ja.” Voorbereiden op het vak kan amper. Hoeveel waarschuwingen de partijleider ook geeft vooraf, pas als je het ervaart, weet je hoe het is, stelt Pechtold. “Als je die vraag krijgt, ben je toch geneigd die minpunten net wat minder op het netvlies te hebben.” Dat zal ook gegolden hebben voor CDA’er Gerd Leers. De voormalige burgemeester van Maastricht werd minister voor Asielzaken in 2010. Door de gedoogconstructie met de PVV stond hij echter praktisch onder curatele van Geert Wilders, die een zwaar stempel drukte op Leers’ beleidsterrein. Toch zei Leers ja, om na het korte avontuur te merken dat het lastig kan zijn weer aan de bak te komen. Leers zelf kon weer aan de slag als interim-burgemeester, maar zijn bemiddelingsbedrijf voor ex-politici deed hij jaren geleden van de hand. Vooral vanwege procedureel gedoe was het niet eenvoudig oud-politici aan nieuwe klussen te helpen. “Dat je politicus bent geweest, betekent niet vanzelfsprekend dat het alle deuren opent naar een nieuwe betrekking,” zegt Leers nu. “De buitenwereld is vaak erg kritisch. Als iemand wel een andere baan krijgt, is het beeld: kijk daar wordt een politicus voorgetrokken. Alsof zo’n bestuurder zelf geen kwaliteiten heeft. Neem nou zo’n Staghouwer: is die man nu nergens meer geschikt voor omdat dit niet goed liep? Je krijgt al snel het predicaat mislukt.” De ChristenUnie wil zeker deze week nog gebruiken voor het vinden van een opvolger voor Staghouwer. Eerst in eigen kring. Dat het vorige kabinet in coronatijd een minister van een andere partij invloog – PvdA’er Martin van Rijn – brengt sommigen op ideeën om iemand als VVD‘er Remkes dan maar te vragen. Of nog avontuurlijker: BBB-voorvrouw Caroline van der Plas. Maar die zal nee zeggen: “Ik zit lekker in de Tweede Kamer, wij bouwen aan onze partij. Misschien – mocht het ooit zover komen – in een volgende coalitie, na de verkiezingen. Maar dan word ik zelf niet de minister van Landbouw, dat heb ik ook altijd gezegd.”||https://www.parool.nl/nederland/minister-van-landbouw-wie-durft-nu-nog~b8ed06ae/
2022-09-13||‘Ouwe Kaas’ is ook leuk voor wie zelf nooit achter een drumstel heeft gezeten||In 2010 verhuisde jazzdrummer Joost Patocka van Amsterdam naar het Noord-Hollandse Aartswoud. Als zijn nieuwe dorpsgenoten hem vroegen wat hij deed, leidde dat vaak tot de vervolgvraag: ‘Maar wat doe je dan overdag?’ Het wilde er maar moeilijk in dat je van beroep jazzmuzikant kunt zijn. Patocka doet overigens veel meer dan alleen drummen (onder meer in het Benjamin Herman Trio), maar altijd heeft dat wel een directe link met muziek. Hij organiseert jazzconcerten in de kerk van Aartswoud, presenteert de podcast Joost Patocka of waarom iedereen zo’n hekel heeft aan jazz en is nu ook hoofdredacteur en uitgever van het blad Ouwe Kaas, dat zichzelf op de cover aanprijst als ‘trommeltijdschrift voor lezers’. Komt bekend voor? Het lijkt niet anders te kunnen worden opgevat dan als een verwijzing naar Hard Gras, het blad dat zich al sinds 1994 omschrijft als ‘voetbaltijdschrift voor lezers’. Waar het blad over drummers en drummen de inspiratie vandaan haalt, is dus duidelijk. In zijn voorwoord van het eerste nummer van Ouwe Kaas (60 pagina’s, €9,95) legt hoofdredacteur Patocka uit hoe zijn blad aan die opvallende naam komt. Als het om bekkens gaat, is voor veel drummers een uit de jaren vijftig of zestig stammend exemplaar van het merk K Zildjian de ultieme wannahave. Zoals gitaristen dol zijn op oude Fender- of Gibsongitaren, zweren drummers bij oude K’s (hebbu ’em?). Drummers in Nederland hebben al de Slagwerkkrant, maar dat is vooral een vakblad. Ouwe Kaas is ook leuk om te lezen voor wie zelf nooit achter een drumstel heeft gezeten. En het gaat over veel meer dan alleen jazz. Er staan bijdragen in van journalisten en schrijvers, maar vooral ook van drummers zelf. Kees Schaper, als drummer vooral bekend van zijn werk met Tim Knol en Douwe Bob, buigt zich meeslepend over het leven van Jim Gordon, ooit een van de beste sessiedrummers van Amerika, maar in 1984 tot levenslang veroordeeld voor de moord op nota bene zijn eigen moeder. Intrigerende eerste zin van Schapers artikel: ‘Er waren drie klappen met een hamer en drie uithalen met een slagersmes voor nodig, maar nu was ze stil.’ Ja, die kan behalve drummen ook schrijven. De ook Amerikaanse jazzdrummer Buddy Rich (1917-1987) was berucht om de scheldkanonnades die hij tegen de leden van zijn bigband afstak. In de jaren tachtig stiekem met een cassetterecorder gemaakte opnamen ervan zijn al lang een hit op internet. Op datzelfde internet ontdekte Joost Patocka ‘verstrippingen’ ervan door een Tasmaanse freejazzdrummer. De strip, Buddy’s Habits geheten, staat nu afgedrukt in Ouwe Kaas. Via een QR-code kan de lezer er het geraas en getier van Rich bij afspelen. Je weet niet wat je hoort. Ouwe Kaas is te bestellen via ouwe-kaas.nl.||https://www.parool.nl/kunst-media/ouwe-kaas-is-ook-leuk-voor-wie-zelf-nooit-achter-een-drumstel-heeft-gezeten~b0f2f2c8/
2022-09-13||Achter twee elektriciteitshuisjes: waarom dat bankje niet 4 meter naar rechts geplaatst?||Ze behoren tot de mooiste dingen in Amsterdam: bankjes langs het water. Zo’n bankje is van algemeen nut. Iedereen mag er gewoon gaan zitten. Je kunt zelfs naast iemand gaan zitten – een wildvreemde, een buur, een toerist – en een gesprek aanknopen. Het lekkerste zitten de banken met planken van gladgeschaafd hout en een fijne bolling in de rug. Ze behoren tot de lelijkste dingen in Amsterdam: elektriciteits­kasten langs de straat. Ze zijn zeker van algemeen nut, maar waarom moeten ze zo lelijk? Lompe, fantasieloze blokken zijn het, vaak verweerd en schmutzig, en ook nog eens beplakt met affiches van voorstellingen die alweer zijn afgelopen. Daaroverheen stickers en graffiti, onleesbare krassen eerder. De Westerdokskade is een prachtige plek, zeker op het hoekje waar het water van het Westerdok de bocht omgaat richting Prinsengracht. Het gekabbel van het water, het geruis van treinen in de rug en een uitzicht van een fascinerende mix van architectuur door de eeuwen heen. In de verte oude pakhuizen en de Silodam, links de nieuwbouw sociale huur van de jaren zeventig en rechts appartementencomplexen van nu, die zowaar mooi te noemen zijn. Geen wonder dat de gemeente hier een bankje heeft geplaatst. Pal achter twee elektriciteitskasten... Niet een, maar twee. Twee. Tussen die twee foeilelijke kasten steekt ook nog eens een dikke aanmeerpaal 3, 4 meter uit het water – werkelijk midden in beeld. En aan de overkant een verkeersbord dat schippers vertelt dat ze hier niet mogen liggen, om het uitzicht van dat bankje nog meer te blokkeren. Dat verkeersbord, die twee elektriciteitskasten en die aanmeerpaal kunnen er ook niks aan doen. Die waren hier eerder dan dat bankje. Maar waarom nou niet gewoon dat bankje 3, 4 meter naar rechts geplaatst? Anne de Jongh (37) woont in de buurt. “Ik zoek vaak een leuk bankje om een ijsje te eten, maar dat troosteloze bankje sla ik altijd over. Je wilt genieten van het uitzicht over de Westerdokskade en Prinseneiland, maar je krijgt een skyline van elektriciteitshuisjes, een vuilnisbak en een enorme dukdalf. Een treurig tafereeltje. En een paar meter naar rechts past ook gewoon, hè.” Heeft u ook een voorbeeld? Mail het onderwerp naar anders@parool.nl.||https://www.parool.nl/amsterdam/achter-twee-elektriciteitshuisjes-waarom-dat-bankje-niet-4-meter-naar-rechts-geplaatst~b83eb926/
2022-09-13||Wandelen langs kronkelende palingen, zeepaardjes en een engel||A. De Haarlemmerdijk en -straat zijn waarschijnlijk de meest Belgische straten van Amsterdam vanwege de zeer uiteenlopende gevels van de huizen die elkaar wel erg willekeurig opvolgen. En dan zijn er de art-nouveaugevels die je eerder in Brussel zou verwachten. We maken meteen aan het begin van de wandeling een Brusselse verbinding door te kijken naar de Gouden Engel van nummer 2. Deze engel waakt ook in Brussel, want het voormalige pand van Noord Braband Levensverzekeringsmaatschappij werd net als de andere vestigingen met de engel opgetuigd, alleen de kleuren schijnen te verschillen. B. Eind negentiende eeuw, begin twintigste eeuw werd er in de stad gebouwd in de zakelijke stijl van Berlage. Architect F.M.J. Caron (1866-1945) had daar helemaal niks mee en dat is terug te zien in zijn ontwerpen in art-nouveaustijl. Jugendstil, Nieuwe Kunst, Wiener Secession en art nouveau, zijn allemaal namen voor min of meer dezelfde stijl, die opkwam aan het einde van de negentiende eeuw en rond 1910 alweer verdwenen was. De stijl is te herkennen aan het gebruik van moderne materialen zoals staal en spiegelglas, ornamenten met bloem- en vogelmotieven en een gebrek aan symmetrie. Dankzij architect Caron werd de Haarlemmerdijk een van de weinige Amsterdamse straten met meerdere van deze sierlijke gevels. Op nummer 37 staat een Caronpand, maar het echte genieten begint op nummer 39 – een art-nouveauparel. Het pand werd in 1896 gebouwd voor de viswinkel van Neeltje Roeraade. Kronkelende palingen, inktvis, zeepaardjes en een zeehond verbeelden de bron van haar waren. Neeltje trouwde met de eigenaar van het bijna net zo mooie pand nummer 43, twee winkels verderop wederom ontworpen door bouwmeester Caron. De liefde vond hij trouwens ook in de Haarlemmerstraat op nummer 119: hij trouwde de dochter van boekhandelaar Lenfring. Later komen we Caron tegen als de vaste architect van de panden voor Vroom & Dreesmann. C. Het eerste ontwerp van Caron, de voormalige kleuter- en lagere school de Sint Antonia Meisjesschool uit 1894 aan de Haarlemmerstraat 132-136, is nog volledig in de stijl van het eclecticisme. Dat maakte gebruik van verschillende oude (vooral klassieke) voorbeelden om daar een nieuw, liefst samenhangend, ontwerp van te maken. Deze katholieke school hoorde overigens bij de katholieke Posthoorngemeente. Zoals toen gebruikelijk werden de kerk, de pastorie op de Haarlemmerstraat en de schoolgebouwen ontworpen door architecten uit dezelfde geloofsgemeenschap. Caron had dus geluk dat hij katholiek was. D. Op de Haarlemmerdijk 43, 44, 46, 51 zijn er nog meer Caronhuizen en gevels terug te vinden, sommige art nouveau en sommige met eclectische invloeden zoals nr. 51. Caron bleef zich ontwikkelen en werd handig in het ontwerpen van winkelpanden. Behalve in Amsterdam op het Rokin/Kalverstraat, Raadhuisstraat, Utrechtsestraat, Vijzelgracht, Nieuwmarkt en Nieuwendijk bouwde Caron voor V&D ook in Breda, Alkmaar en Deventer. E. We lopen de straat uit met een blik op de gevels, want hier en daar zie je de art-nouveaustijl nog terugkomen. Het raam van kledingzaak De Mof op nummer 109 toont, met haar vloeiende lijnen, enige kenmerken. De winkel begon hier in 1885 als kledingmagazijn van Ferdinand Holzhaus, die van de Jordanezen de bijnaam ‘de Mof’ had gekregen vanwege zijn Duitse achtergrond. Het woord ‘mof’ had toentertijd nog geen negatieve betekenis en omdat iedereen de bijnaam gebruikte, besloot Holzhaus zijn winkel ook zo te noemen. F. Hoe oud of nieuw de gevels zijn, kun je niet altijd inschatten. We kennen allemaal de ‘jarendertigwoningen’ uit de afgelopen decennia. Zo zie je een nieuwe (nep) art-nouveaugevel op de Haarlemmerdijk 140. Architectenbureau Klein uit Wormerveer transformeerde hier een pand met een jarenzestiggevel tot een nieuwe jugendstilgevel. G. We lopen de straat uit en overwegen om bij Caron te gaan eten. Hoewel geen familie van de architect biedt deze Frans-Amsterdamse chefsdynastie haar gerechten wel aan vlak bij de Carongevels aan. Zo kun je bij de Westergasfabriek in de Cantine de Caron smullen of op Realeneiland in Bistro De Gouden Reael by Caron. Al dan niet met de Caronsmaak in de mond keren we terug via de Brouwersgracht waar we op de hoek met de korte Prinsengracht nog een Carongevel zien. Het is het dubbel pakhuis, gebouwd tussen 1892 en 1895 voor de firma A. Smit & Zoon. Op de derde verdieping zijn vaag de namen Tromsø en Hammerfest te lezen: de Noorse steden waaruit Smit de stokvis en walvistraan importeerde. Met deze ‘vroege’ Caron, in eclectische bouwstijl, is deze architectonische tour afgerond. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-kronkelende-palingen-zeepaardjes-en-een-engel~b986e0cb/
2022-09-13||Het verschil tussen koning Charles en keizer Poetin||Ook ik kijk naar de BBC. Af en toe schakel ik over naar CNN om te zien of er nog nieuws is over Oekraïne. Gezamenlijke noemer: de dood. Verschil: de beelden van de oorlog zijn schaars, de beelden uit Engeland zijn talrijk. Het verschil tussen koning Charles en keizer Poetin. De honderden tradities en rituelen in Engeland, die ook al honderden jaren oud schijnen te zijn, maken van zo’n uitzending een lange aflevering van Jiskefet: de vlag halfstok, daarna in top, daarna weer halfstok… Een pasje naar links, een schreeuw, een proclamatie op perkament, een kwastje aan een stok waarmee men wappert – het is een eigen onbegrijpelijke taal die enkele mensen gedurende een paar dagen spreken, een tribale dans op muziek van kanonskogels en kerkklokken. Er komen ook nieuwe rituelen bij. Het leggen van bloemen bij Buckingham Palace. Dat gebeurt pas sinds de dood van Diana. Van het paleis één grote grafsteen maken. Gewone mensen mogen niet naar het echte graf, dan doen we het maar zo. Ook heb ik zitten kijken naar een zes uur durende autorit van het vervoer van de kist. Het gaf de essentie van traditie en ritueel weer: niets wat er gebeurt is van belang, maar dat je kijkt, dat verbindt. Intussen dringt zich de vraag op of we de ineenstorting van het Russische Rijk zien. Tegendraadse stemmen kruipen als soldaten uit hun loopgraven en laten zich horen op de Russische staatsomroep. ‘We offeren te veel van onze jongens...’ En Zelenski wijst erop dat de Russische soldaten ‘hun achterste’ laten zien, want ze vluchten. ‘Ze vluchten niet, het is een tactische terugtrekking,’ zegt Rusland. Men weet niet hoe belangrijk de laatste ontwikkelingen zijn. Het lijkt erop dat Rusland ook in zijn eigen taalval is gelopen. Het blijkt anders dan men denkt. Die denazificering mislukt omdat er niets te denazificeren valt. Wie tegen spoken vecht, verliest van de spoken. Oekraïne herovert sneller dan Rusland veroverde. Terug naar de BBC. Rouwtelevisie met een rustgevend karakter. “Deze rouw verbindt,” zegt de verslaggever. In Rusland ook? In Cherson wordt een poging ondernomen te onderhandelen over overgave van de Russen. Het verschil tussen koning Charles en keizer Poetin is het verschil tussen het sprookje en de werkelijkheid. De werkelijkheid in Rusland voedt men met sprookjes om duizenden doden te maskeren, het sprookje in Engeland kent één werkelijke dode die men eert. De één is echt koning, de ander denkt zich keizer. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/het-verschil-tussen-koning-charles-en-keizer-poetin~b327a3fd/
2022-09-13||Opinie: ‘Als je gewoon niet te hard rijdt, heb je ook geen last van de hogere boetes’||Best een mooi betoog van Rick van Leusden tegen de verhoging van verkeersboetes (Het Parool, 9 september), maar ik mis één belangrijk gezichtspunt: wie zich keurig aan de verkeersregels houdt, en dus zorgvuldig en defensief rijdt zoals de bedoeling is, hoeft niet bang te zijn voor boetes, ook niet als die hoog zijn. Peter Goedkoop, Amsterdam Hoezo is het verhogen van boetes krankzinnig (aldus Rick van Leusden, Het Parool, 9 september)? Wie heeft er nu een beperkte blik op de werkelijkheid? Is het weleens bij hem opgekomen dat eenieder die zich gewoon aan de verkeersregels houdt, überhaupt geen boete krijgt? Een simpelere manier om geen hinder te ondervinden van de door minister Yesilgöz aangekondigde prijsstijging is er niet. Of verliest meneer Van Leusden dan te veel klanten? T. Huisman-van Gemonden, Amsterdam Wat mij opvalt met het overlijden van koningin Elizabeth II is dat zowel de Engelse als de internationale pers over elkaar heen rolt met superlatieven over wat voor een geweldige vorstin ze was. Toegegeven: ze was zeker een verbindende factor in de Engelse samenleving en ze was absoluut een instituut. Maar tijdens de dekolonisatie van de koloniën van het Verenigd Koninkrijk zijn onder haar naam en verantwoordelijkheid duizenden mensen vermoord. Waarom zien we dit niet in de verslaggeving van haar overlijden? Rik Bakker, Amsterdam Dat de pers medeslippendrager is van de Nederlandse monarchie valt nog enigszins te begrijpen, maar dat het NOS Journaal het overlijden van de Engelse koningin belangrijker vindt dan het weerbericht doet mij de wenkbrauwen fronsen. Haar voornaamste verdienste bestond erin dat ze oud was en al heel lang hetzelfde (overigens goedbetaalde) werk deed. En ze heeft Churchill nog de hand geschud, wat veel mensen blijkbaar ook als een prestatie van formaat beschouwen. Opvallend hoeveel er gepraat en geschreven kan worden over iemand over wie zo weinig nieuwswaardigs te melden valt. Jammer dat Het Parool daar ook aan meedoet. Diederik Lohman, Amsterdam Dat daklozen de Haarlemmerbuurt peukenvrij houden is toe te juichen (Het Parool, 9 september). Maar de gemeente zou veel meer kunnen doen om onze mooie stad schoner te maken. Laatst, als onderdeel van de ‘Knowledge Mile’, heeft de gemeente veel tuintjes ingericht aan de Weesperstraat. Maar de linkerkant van die straat is vaak smerig, en de tuintjes liggen vol met papieren en andere troep. Geen wonder als je bedenkt dat vanaf het begin van de linkerkant van de straat tot aan het Weesperplein er maar één vuilnisbak is. Frank Scimone, Amsterdam||https://www.parool.nl/columns-opinie/opinie-als-je-gewoon-niet-te-hard-rijdt-heb-je-ook-geen-last-van-de-hogere-boetes~bc2301d8/
2022-09-13||Opinie: ‘De School moet de slechte ervaringen van bezoekers onder ogen zien’||De School was een waar mekka voor liefhebbers van het Amsterdamse nachtleven. Een proactieve, veilige haven met een met een strikt ‘Berghainesk’ deurbeleid. Een plek waar je het hele weekend door kon brengen, met je innerlijke kind kon spelen, extatisch kon worden en kon dansen op de beste techno van de wereld. De plek was queervriendelijk en risicoloos. Toch bleek De School niet de veilige plek voor volwassen kinderen te zijn die zij beweerde. In het kielzog van George Floyd werd duidelijk dat er sprake was van structureel racisme. Later werd bekend dat medewerkers aan de deur niet alleen een discriminatoir deurbeleid voerden, maar dat beveiligers bezoekers die met drugs werden gepakt om seksuele gunsten vroegen in ruil voor het niet-inschakelen van de politie. Nadat er meer verhalen boven tafel waren gekomen, hield het management zich maandenlang bezig met community engagement. De directie van De School wil de club nu een nieuw imago geven. Maar de branding en de eigenaren zijn gedeeltelijk hetzelfde gebleven. Vrijdag gingen de deuren van de speelplaats weer open en dat deed stof opwaaien uit het verleden dat de directie liever vergeet. Herinneringen komen weer naar boven, en daarmee ook trauma. Zijn vijfhonderd uur aan ‘betrokkenheid met de gemeenschap’ genoeg om experts te worden in het wegwerken van structureel racisme? Hypothetisch gezien wel. Ik ben ervan overtuigd dat mensen willen leren en willen veranderen. En mensen moeten uiteraard altijd van hun fouten kunnen leren. Maar om dat te kunnen, zal men ervan doordrongen moeten raken dat dergelijke community engagement altijd door moet gaan. Dat nieuwe onderwerpen op kunnen borrelen en nieuwe uitdagingen aangepakt zullen moeten worden. En dat het liefst op de best mogelijke manier, wil De School het vertrouwen terugwinnen. Er zijn garanties nodig. Garanties dat er nieuwe procedures in het leven zijn geroepen en dat het gesprek over seksueel geweld en racisme blijvend gevoerd zal worden, opdat de veiligheid van bezoekers en gemeenschap zal zijn gewaarborgd. Om te kunnen heropenen, zullen in de voorbereidingen daarvoor de gevallen van seksueel geweld in De School benoemd, besproken en behandeld moeten worden. Om het vertrouwen weer vanaf de bodem op te bouwen, is het essentieel dat de club de slechte ervaringen van bezoekers onder ogen komt en er alles aan doet om een veilige uitgaanscultuur neer te zetten. De School zegt veranderd te zijn, maar het bewijs daarvoor is schaars, en we kunnen geen proefsessies houden om te beoordelen of er van het verleden is geleerd. Daarvoor zijn de veiligheidsrisico’s veel te groot. De betrokkenheid met de gemeenschap moet niet stoppen, maar doorgaan. En als we echt iets willen doen aan het probleem dat queer spaces kunnen hebben met seksueel geweld, dan moet het nachtleven rekenschap afleggen voor wat er in de uitgaansgelegenheid gebeurt. Tom Garrod-Pullar (een van de initiatiefnemers van MenAsWell), Amsterdam||https://www.parool.nl/columns-opinie/opinie-de-school-moet-de-slechte-ervaringen-van-bezoekers-onder-ogen-zien~bb73507d/
2022-09-13||In Barcelona krijgen duiven de pil om overlast tegen te gaan – kan dat ook in Amsterdam? ||Vraag een inwoner van Barcelona waar die aan denkt bij de naam Plaça de Catalunya en het zit er dik in dat ie palomas zegt, duiven. Honderden van de vogels scharrelen dagelijks over het centrale plein van de Spaanse stad, op zoek naar eten dat toeristen en locals, al dan niet expres, voor ze achterlaten. Al vele jaren zijn de duiven voor bezoekers reden om het hart van plein te bezoeken – of juist te mijden. Maar wie nog een selfie met een zwerm duiven op het ‘plaza de las palomas’ op de bucketlist heeft staan, kan maar beter snel naar Barcelona afreizen. Het aantal duiven dat het plein dagelijks aandoet is de laatste jaren ongeveer gehalveerd en neemt naar verwachting nog verder af. “Nog altijd zijn er honderden tot wel duizend per dag, maar ruim tweeduizend duiven tegelijk, zoals eerder gebruikelijk was, zie je niet meer,” zegt Carlos González-Crespo, bioloog en epidemioloog aan de University of California in Davis. Het plein is niet de enige plek in Barcelona waar de duivenpopulatie, en de daarbij horende overlast, afneemt. Door de hele stad zijn kolonies duiven op hun retour: in aangewezen probleemgebieden is de populatie duiven sinds 2017 met 60 procent afgenomen, meldt het stadsbestuur op zijn website. De daling wordt toegeschreven een opmerkelijke maatregel: het toedienen van een anticonceptiemiddel aan duiven via voer. De pil voor duiven, dus. Barcelona begon in 2017 als eerste stad ter wereld met de experimentele methode. Eerdere pogingen, waaronder het massaal doden van de vogels, hadden niet geleid tot een duurzame afname van de duiven, die vanwege hun reputatie als ziekteverspreiders ook wel ‘vliegende ratten’ en ‘de ratten van de lucht’ worden genoemd. Het werkt als volgt. Op een vijftigtal plekken met grote duivenkolonies geeft elke ochtend een automatische voeder maïs af, waar nicarbazine in zit. Nicarbazine is een antiparasitair medicijn dat al jaren aan kippen in de pluimveeindustrie wordt gegeven. Een neveneffect is de remming van de ontwikkeling van de eidooier, zodat bevruchte eieren niet uitkomen. Dat blijkt effectief bij de bestrijding van duiven, die in grote steden kort leven (gemiddeld zo’n 3 jaar), maar die zonder ingrijpen jaarlijks tot 12 jongen per stel kunnen grootbrengen. “In het eerste jaar zagen we dat de duivenkolonies die nicarbazine kregen met 20 procent afnamen en de placebogroepen juist groeiden,” zegt González-Crespo, die in 2017 als onderzoeker van de Autonome Universiteit van Barcelona aan het project meewerkte. Een belangrijke vraag was of het middel niet onbedoeld andere dieren beïnvloedt. Dat is volgens de onderzoekers niet het geval: andere vogels blijken niet genoeg van de maïs te eten om onvruchtbaar te raken. Bovendien is de onvruchtbaarheid omkeerbaar: als dieren het middel vijf dagen niet binnenkrijgen, kunnen ze zich weer voortplanten. Een ander voordeel van nicarbazine ten opzichte van andere anticonceptiemiddelen is dat het niets aan het gedrag van de duiven verandert. González-Crespo: “Ze blijven gewoon paren en nesten maken en zelfs broeden. Dat laatste heeft weer als voordeel dat de duiven in die periodes niet rondscharrelen en dus geen overlast veroorzaken.” Na te hebben vastgesteld dat het middel werkt, werd aan het experiment een tweede methode toegevoegd: voorlichting. Met andere woorden: er wordt bij mensen op aangedrongen om de duiven vooral niet te voeren. Niet voeren is ook het uitgangspunt van de GGD Amsterdam, die is belast met de ongediertebestrijding in Amsterdam. De GGD is bekend met de anticonceptiemethode die in Barcelona wordt gebruikt, maar kiest er bewust voor die niet over te nemen. “Zulke methodes pas je echt alleen toe als alle andere maatregelen hebben gefaald,” zegt Dave de Jonge, teamleider Dierplaagbeheersing van de GGD. “Ons basisprincipe in Amsterdam is dat we kijken naar de oorzaak van de overlast. En dat er veel duiven zijn, komt toch echt doordat mensen ze eten geven en door de aanwezigheid van voedsel in het algemeen.” In het verleden zijn in Amsterdam wel duiven gevangen en verplaatst, maar daar is de GGD inmiddels van afgestapt. In het kader van de duivenbestrijding focust de stad zich nu op het voerverbod en zijn er broodbakken neergezet, waar mensen hun oude brood in kunnen gooien. “Daarmee houden we 160 ton brood per jaar van de straat af. Dat is een alternatief dat we stimuleren,” aldus De Jonge. Hoeveel duiven er precies in Amsterdam zijn en of dat aantal toe- of afneemt, is bij de GGD niet bekend. Wel staat vast dat het aantal meldingen van overlast van duiven dat de dierplaagbescherming binnenkrijgt stabiel is, en vele malen lager ligt dan het aantal meldingen over ratten. Gonzalez-Crespo onderschrijft dat de hoofdoorzaak van duivenoverlast de aanwezigheid van voedsel is. “In de eerste plaats zijn duivenplagen natuurlijk een menselijk probleem. Als we ze niet zouden voeren zouden het er niet zoveel zijn,” zegt de Spaanse onderzoeker. “Maar in een stad als Barcelona kom je er niet met alleen voorlichting.” Aan de hand van peilingen onder inwoners van Barcelona kwamen de onderzoekers erachter dat een aanzienlijke groep mensen de duiven dagelijks meerdere kilo’s eten geeft. Een groot aantal van hen bleek psychische problemen te hebben. “Dat voeren is voor hen compulsief. Zij stoppen daar niet mee als we vertellen dat voeren schadelijk is voor de duiven en de stad.” En dan zijn er nog de toeristen, die ondanks het voerverbod dagelijks duiven blijven voeren op het Plaça de Catalunya. Ook zij blijken volgens González-Crespo moeilijk vatbaar voor voorlichtingscampagnes. “Daarom komt de anticonceptie goed van pas.” Barcelona gaat dan ook door met de aanpak. Het doel is dat de duivenpopulaties in de probleemgebieden op 30 procent komen te liggen ten opzichte van 2017. Duiven volledig uitroeien is beslist niet het doel, legt González-Crespo uit. “Dat zou ertoe kunnen leiden dat ander ongedierte, zoals ratten, ervoor in de plaats komt. En dat is het laatste dat je wilt.”||https://www.parool.nl/wereld/in-barcelona-krijgen-duiven-de-pil-om-overlast-tegen-te-gaan-kan-dat-ook-in-amsterdam~b22fd425/
2022-09-13||Taiwanese vertegenwoordiger in Den Haag hoopt op bezoek Nederland: ‘Niet toegeven aan China’||Een delegatie Amerikaanse Congresleden reisde vorige week af naar Taiwan, te midden van toenemende spanningen met China. De Taiwanese vertegenwoordiging in Den Haag hoopt dat er spoedig ook Nederlandse Kamerleden zullen komen. Elk bezoek van een buitenlandse mogendheid aan het eiland wordt door de Chinese regering gezien als provocatie en steun voor de ‘afvallige provincie’. China reageerde na het spraakmakende bezoek van de Amerikaanse toppolitica Nancy Pelosi dan ook met groot militair vertoon rondom Taiwan. Ook nu is Peking weer ‘not amused’. “China grijpt alles aan om druk te zetten,” zegt Hsing Hsing Chen, directeur van de Officiële Vertegenwoordiging van Taipei in Nederland. “Ik hoop dat we spoedig ook weer een Nederlandse delegatie mogen verwelkomen want je moet nooit toegeven aan een pestkop, anders zal die je alleen maar meer gaan pesten.” Hsing Hsing Chen is eigenlijk de ambassadeur van Taiwan, maar formeel mag de hoogste Vertegenwoordiger van Taipei in Nederland die titel niet dragen. Te gevoelig zou dat liggen, de erkenning van haar status. Want alles wat Taiwan en Taipei (de hoofdstad van het eiland) aangaat is voor de regering in Peking al sinds jaar en dag een steen des aanstoots. Het democratische eiland zal volgens Peking vroeg of laat weer in de pas moet lopen. Desnoods wordt dat afgedwongen met grootschalige intimidatie zoals bleek uit recente militaire oefeningen van China en alleen al in de maand augustus 446 schendingen (een record) van het Taiwanese luchtruim door de Chinese luchtmacht. Vorige week schoot Taiwan nog een Chinese drone neer boven het eiland. Chen volgt dat alles uiteraard nauwlettend. Het is gevaarlijk en riskant wat China doet, vindt ze. Een misrekening of een foute beoordeling zijn immers niet uitgesloten. En wie weet waartoe een escalatie van incidenten kan leiden. “China moet hiermee stoppen, het is onverantwoord wat ze doen.” Net zo aandachtig volgt Taiwan de ontwikkelingen in Oekraïne. “Ook een klein democratisch land met een buurman die ten onrechte denkt dat je onderdeel van hem bent,” zegt Chen. Taiwan weet alles van Chinese dreigementen en intimidatie. “Voor ons is het daarom heel belangrijk dat de internationale gemeenschap en zeker de democratische landen ook achter ons staan. China moet weten dat als ze ooit besluiten Taiwan binnen te vallen, de prijs hoger zal zijn dan ze zich kunnen veroorloven.” Achtereenvolgende presidenten in Peking hebben het Chinese volk altijd voorgehouden dat Taiwan een ‘afvallig eiland’ is en zich dient te onderwerpen aan China. De meeste Chinezen weten niet dat Taiwanezen een eigen identiteit hebben, zegt Chen. “Als ze denken dat wij staan te wachten met bloemen om ze te verwelkomen, moeten ze weten dat dat een leugen is. Als ze dat geloven, zullen ze verbaasd zijn over de ontvangst.” Het veelbesproken bezoek van Nancy Pelosi aan het eiland heeft gemengde reacties opgeroepen. Chen denkt dat het bezoek goed was. “Pelosi heeft onze situatie nog eens duidelijk gemaakt aan de hele wereld. De Chinese reactie was overdreven. We zijn eerder door een voorzitter van het Amerikaanse Huis van afgevaardigden bezocht, dus zo bijzonder was dit nou ook weer niet. Maar ja, China grijpt alles aan om druk te zetten.” Taiwan heeft – net als Oekraïne met zijn graan – een belangrijke troefkaart in handen: de Taiwan Semiconductor Manufacturing Company (TSMC), de grootste computerchipfabrikant ter wereld. Taiwanezen hopen dat het ‘siliconenschild van Taiwan’ het eiland zal beschermen tegen een Chinese invasie, omdat de wereld het zich slecht kan veroorloven de belangrijkste en meest innovatieve semiconductorfabrikant op aarde aan China te laten. Negentig procent van de meest geavanceerde chips komt uit Taiwan. Peking zou ermee kunnen spelen zoals Moskou doet met zijn gas. Chen: “Als de export zou worden onderbroken voorzie ik dat wereldwijd heel wat industrieën grote problemen krijgen.” Het allerergste wat Taiwan kan overkomen is dat China de manier van leven daar ingrijpend zou aantasten, denkt Chen. Zoals eerder gebeurde in Hongkong. “Anders dan China hebben wij democratie, respecteren wij mensenrechten en worden andere humanitaire waarden door ons absoluut omarmd. Als China zegt dat dat vreemde, westerse, waarden zijn, is dat onzin. Dit zijn vrijheden die elke mens ambieert. En Taiwan is bereid te vechten om die waarden te beschermen. Maar het allerbelangrijkste is dat het zover niet komt. Dat al die offers niet hoeven worden gebracht.” Chen hoopt dat Nederlandse ministers bij Chinese collega’s het punt willen maken dat een aanval op Taiwan grote politieke en economische gevolgen zal hebben. Ze verwacht ook concrete steun als over drie weken de Internationale Burgerluchtvaartorganisatie (Engelse afkorting ICAO) bijeen komt. “Nederland kan daar benoemen dat het belangrijk is Taiwan toe te laten tot die organisatie.” Ook zou Nederland als belangrijkste investeerder in Taiwan de betrekkingen tussen Taiwan en de EU kunnen aanmoedigen voor een investerings- akkoord. “Dat ligt nu in de ijskast. We weten dat de EU met China onderhandelt over een investeringsakkoord, maar die onderhandelingen zijn opgeschort.”||https://www.parool.nl/wereld/taiwanese-vertegenwoordiger-in-den-haag-hoopt-op-bezoek-nederland-niet-toegeven-aan-china~b6edee98/
2022-09-13||De verwachting is dat de wolf over tien jaar zijn snuit wel een keer heeft laten zien in Amsterdam||Hij maakte eerder films over de terugkeer van de torenvalk, de ijsvogel en de bever, en daar maakte niemand zich druk over. De stemming was: wat mooi dat het goed gaat met de natuur. Maar de wolf is een ander verhaal, merkte natuurfilmer Cees van Kempen (59) in het veld. “Ik heb veel met jagers gesproken om de roedels te kunnen traceren. Sommigen zijn oprecht blij met de terugkeer van de wolf, maar er zijn er ook die bij wijze van spreken al het geweer in de aanslag houden om het dier af te knallen. De wolf maakt allerlei emoties los, ook heel primitieve.” Van Kempen wilde gewoon iets moois maken, toen hij in 2015 het plan opvatte voor de film die deze week in première gaat. Opmerkelijk, want de wolf had zich op dat moment nog niet in Nederland laten zien. Van Kempen: “Een goede vriend van me, de ecoloog Wim Tegels, vond dat ik er gewoon mee aan de slag moest. Hij verzekerde me dat de wolf in aantocht was, en hij had gelijk. Als je nu kijkt naar de verspreidingskaarten uit die jaren, is het ook appeltje-eitje. Het was een kwestie van tijd voor de eerste wolf hier zou opduiken.” Dat gebeurde in de jaren daarna. Eerst in de vorm van een paar bliksembezoekjes van een jonge wolf op verkenning, maar in 2018 vestigde zich een paartje op de Veluwe. Een jaar later werden daar ook de eerste pups geboren. Anno 2022 heeft de wolf vier leefgebieden in het land: een in Drenthe en drie op de Veluwe. Van Kempen schoot de beelden voor zijn film in Nederland en Duitsland. “In de film zitten ook beelden van amateurfotografen die de wolf hebben vastgelegd en mooie filmpjes voor mij hebben gemaakt. Vriendschapsbeelden noem ik die.” Alle hulp was welkom, want anders dan de ijsvogel en de bever laat de wolf zich zelden zien. “In Duitsland hebben we bijna drie weken gebivakkeerd in een bosvak waar zes tot acht grote wolven verbleven. Helemaal niets gezien. Heel frustrerend, want je weet dat zij jou wél in de gaten hebben. Ze lopen gewoon met een boogje om je heen. Het is ook nog eens vreselijk vermoeiend om een groot deel van de dag en de nacht in de weer te zijn, dus op een gegeven moment is het onderling ook echt niet gezellig meer. Daarna ga je eerst maar een paar dagen bijslapen om weer verder te kunnen.” Want behalve een camera moet de natuurfilmer ook veel geduld en doorzettingsvermogen hebben. Van Kempen: “Je móét en zál die beelden hebben. Het is echt een obsessie die soms ook ziekmakend is, maar op de goede momenten ook gelukzaligheid oplevert. We werkten met cameravallen die op strategische plaatsen van het leefgebied werden neergezet. Een van die camera's heeft een gouden shot opgeleverd van een passerend paartje met vijf welpen. Het gevoel dat je krijgt bij het ontdekken van die beelden op de geheugenkaart is onbeschrijflijk.” Terwijl Van Kempen tussen de bomen in camouflagekleding op de wolf zat te wachten, ontbrandde buiten het bos een brede maatschappelijke discussie over de wenselijkheid van de terugkeer van de soort. De mens komt in de documentaire niet voor, maar de filmmaker voelt wel de verantwoordelijkheid om een duit in het zakje te doen. “Het lastige is: zoals alles op dit moment is ook de wolf onderwerp van een hevig gepolariseerd debat. Het ene kamp ziet het dier als een moordenaar, het andere kamp ziet hem als een slachtoffer van boze schapenhouders.” De werkelijkheid is ook in dit geval genuanceerd. “In Nederland wordt jaarlijks 40 miljoen euro aan faunaschade uitgekeerd,” vertelt Van Kempen. “De wolf neemt daarvan een promille voor zijn rekening, meer niet. De koolmees bijvoorbeeld veroorzaakt 25 keer zo veel schade. Maar als ik een documentaire maak over de koolmees, zal niemand boos zijn vinger opsteken om dat punt aan de orde te stellen. En gevaarlijk voor de mens? Het is veel emotie en weinig feit. Een loslopende hond gaat achter een jogger aan in het bos, een wolf maakt zich meteen uit de voeten.” Van Kempen ziet het rumoer als een kwestie van gewenning. “In Saksen hebben ze al enkele tientallen jaren ervaring met de wolf. De boeren hebben daar met steun van de overheid wolfwerende maatregelen kunnen treffen. Dat heeft niet alleen de meeste overlast en schade weggenomen, maar ook de discussie over de wolf. Die is er niet of nauwelijks meer. Ik beschouw dat als een lichtend voorbeeld voor Nederland, inclusief de maatregelen die nodig zijn om schapenhouders te helpen. De mens moet weer wennen aan de wolf en dat heeft tijd nodig.” Liefde voor de natuur kan daarbij helpen. “In de jaren zeventig ging het razendsnel bergafwaarts met de biodiversiteit. Er is toen in Europa beleid ontwikkeld om de natuur een handje te helpen. De komst van de wolf is daar een resultaat van. Ik beschouw dat als een enorm hoopgevende boodschap voor de mens. We zijn een beetje gewend om een middelvinger naar de natuur op te steken. Wij regelen het wel op onze manier. Maar ook voor de toekomst van de mens hebben we de natuur keihard nodig, zoals we nu aan alle kanten merken. In dat opzicht moeten we de wolf vooral koesteren.”||https://www.parool.nl/amsterdam/de-verwachting-is-dat-de-wolf-over-tien-jaar-zijn-snuit-wel-een-keer-heeft-laten-zien-in-amsterdam~ba0cddb3/
2022-09-13||‘Justitie VS stuurt 40 dagvaardingen in onderzoek naar bestorming Capitool’||Met de uitbreiding van het onderzoek hoopt justitie meer inzicht te krijgen in hoeverre de voormalig president Donald Trump en zijn naasten de presidentsverkiezingen van 2020 hebben beïnvloed en hebben bijgedragen aan de bestorming van het regeringsgebouw op 6 januari. De dagvaardingen staan los van het onderzoek waarvoor de FBI deze zomer een huiszoeking deed bij Trumps woning in Florida. Het ministerie van Justitie probeert onder meer in kaart te brengen op welke manier er geld is opgehaald en betaald in een poging de uitslag van de verkiezingen ongedaan te maken en stembiljetten ongeldig te laten verklaren. De telefoons van twee van Trumps belangrijkste adviseurs, Boris Epshteyn en Mike Roman, zijn ingenomen. Bovendien lijkt het er door de dagvaardingen ook op dat het ministerie van Justitie onderzoek doet naar Save America, het politieke actiecomité van Trump waarmee hij fondsen werft sinds hij het Witte Huis verlaten heeft. Over twee maanden zijn er tussentijdse verkiezingen in de VS.||https://www.parool.nl/wereld/justitie-vs-stuurt-40-dagvaardingen-in-onderzoek-naar-bestorming-capitool~b1ab1c6b/
2022-09-13||Bezoekersstroom naar Amsterdam herstelt veel sneller dan verwacht: ‘Voer heffing voor dagjesmensen in’||Het gemeentebestuur beloofde vorig jaar in te zullen grijpen als het aantal overnachtingen in Amsterdamse hotels en Airbnb's boven de 18 miljoen uitkomt, onder meer door de toeristenbelasting verder te verhogen en vakantieverhuur nog meer aan banden te leggen — in de verwachting dat bezoekers daarmee worden afgeschrikt en de drukte wordt getemperd. Dat getal van 18 miljoen wordt volgens ABN Amro dit jaar al bereikt en niet pas in 2023, zoals de gemeente aanhoudt. De statistici van de stad voorspelden in juni maximaal 17,5 miljoen overnachtingen in 2022, door ruwweg zeven miljoen toeristen. De prognoses gaan er wel vanuit dat er geen coronabeperkingen komen. Maar volgens een inventarisatie van ABN Amro en hoteladviseur Horwath bij Amsterdamse hotels, die dinsdagmiddag wordt gepresenteerd, blijkt dat er niet alleen meer toeristen naar de stad komen, maar ook dat ze gemiddeld een kwart langer blijven dan in topjaar 2019: gemiddeld 2,26 nachten. Amsterdamse hotels boeken daardoor dit jaar 16,5 miljoen overnachtingen, vakantieverhuur (Airbnb voorop) 1,1 miljoen en de rest bij bed & breakfasts, campings en groepsaccomodaties. Daaruit kan volgens econoom Stef Driessen van ABN Amro worden afgeleid dat het fors verhogen van de toeristenbelasting de afgelopen twee jaar, het aantal toeristen niet heeft getemperd. Hij zet dan ook vraagtekens bij plannen de toeristentaks nog verder te verhogen. “De inwoners van de drukste gebieden merken geen effect van zo’n maatregel want het wordt niet minder druk.” “Amsterdam heeft al de hoogste toeristenbelasting van Europa en is, zover we kunnen nagaan, de nummer drie in de wereld,” zegt Driessen. “Een toerist kan hogere toeristenbelasting bovendien makkelijk opvangen door een keertje minder uit eten te gaan.” Bovendien strijken steeds meer buitenlandse bezoekers buiten de stad neer. Het aanbod op Airbnb van ruimte ‘in de buurt van Amsterdam’ — tot Tilburg en Friesland toe — is de afgelopen twee jaar 250 procent gestegen. En het aantal hotelkamers in de regio nam de afgelopen vijf jaar sterker toe dan in de stad zelf. De toeristentaks nog verder verhogen, werkt volgens Driessen averechts en zal er toe leiden dat er per saldo juist meer toeristen naar de stad komen. Zakenreizigers en congresgangers, die veel gevoeliger zijn voor hogere kosten omdat zij veelal in de duurdere hotels verblijven, zullen de stad links laten liggen ten faveure van goedkopere Europese steden. “Zakenhotels en congreshotels zullen dan meer toeristen gaan trekken om toch hun kamers vol te krijgen,” zegt Driessen. “In plaats van bezoekers die relatief weinig overlast in de stad veroorzaken en belangrijk zijn voor de economie, komen er dan juist meer mensen die bijdragen aan de drukte.” Hij pleit voor maatregelen om de veel grotere groep dagbezoekers te temperen. Dit jaar worden tussen de 17 en 19 miljoen dagjesmensen in de stad verwacht — vooral uit Nederland. Die worden nu ontzien omdat ze niet in de stad slapen en dus geen toeristenbelasting betalen, maar dragen drie keer zo veel bij aan de drukte als buitenlandse toeristen. Via de zogeheten ‘vermakelijkheidsretributie’ kunnen bezoekers van buiten de stad worden aangeslagen voor het bezoek aan voorstellingen, evenementen en festivals. Dat gebeurt al bij rondvaarten en commerciële attracties. “Gemeenten als Amsterdam kunnen bovendien een dagtoeristenbelasting invoeren, met een opslag op kaartjes voor trein, bus en tram en op parkeertarieven. Mensen die niet in de stad wonen, laat je dan meebetalen aan maatregelen tegen de drukte. Amsterdammers sluit je daarvan uit, omdat die al onroerendezaakbelastingen en heffingen betalen.” “De gemeentewet voorziet daarin. Alleen is er traditioneel weinig draagvlak voor bezoekersbelasting en vergt het veel organisatie. Maar als we de klok vijf jaar vooruit zetten, dan ben ik ervan overtuigd dat bezoekers entree moeten betalen voor de drukste gebieden van de stad.”||https://www.parool.nl/amsterdam/bezoekersstroom-naar-amsterdam-herstelt-veel-sneller-dan-verwacht-voer-heffing-voor-dagjesmensen-in~b4d799a8b/
