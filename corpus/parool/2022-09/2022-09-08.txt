2022-09-08||Ten Hag met Manchester United onderuit tegen Sociedad||Het ging donderdagavond om een duel uit de groepsfase van de Europa League. Voorafgaand was er een indrukwekkende minuut stilte vanwege het overlijden van koning Elizabeth. De spelers van Manchester United droegen ook rouwbanden. Ten Hag had zowel Cristiano Ronaldo als oud-Ajacied Antony opgesteld. Zij vormden de aanval samen met de de jonge Zweed Anthony Elanga. Smaakmaker Bruno Fernandes zat op de bank, mogelijk om hem rust te gunnen. Ronaldo kopte in de 36e minuut raak uit een voorzet van Diogo Dalot. Het doelpunt werd na ingrijpen van de VAR afgekeurd. De Portugese aanvaller had buitenspel gestaan. Ten Hag bracht na de pauze Fernandes in, net als de van Ajax overgenomen verdediger Lisandro Martínez. De Argentijn had pech. Een schot van David Silva belandde tegen zijn arm. Van opzet was geen enkele sprake, maar ook de VAR oordeelde dat er sprake was van een strafschop. Spaans international Brais Méndez schoot raak vanaf 11 meter: 0-1. De nederlaag hoeft geen grote gevolgen te hebben. Manchester United en Real Sociedad zijn op papier de sterkste ploegen in groep E, die verder bestaat uit het Cypriotische Omonia Nicosia en FC Sheriff uit Moldavië.||https://www.parool.nl/sport/ten-hag-met-manchester-united-onderuit-tegen-sociedad~b56bcdb9/
2022-09-08||Omstreden nareis-beperking is volgens kabinet nodig, maar Kamer hoopt op terugfluiten door de Raad van State||“We denken dat het wel houdbaar is,” zei de bewindsman in het debat over de asieldeal waar de Tweede Kamer de hele dag en avond voor had uitgetrokken, omdat het gaat om uitstel van gezinshereniging – tijdelijk bovendien – en geen afstel. Maar, erkende hij, hij kan de Kamer ‘geen 100 procent garantie’ geven dat een rechter hetzelfde over denkt. Volgens hem is de maatregel hoe dan ook ‘nodig’. In de eind vorige maand gesloten asieldeal staat dat mensen die een verblijfsvergunning krijgen, hun gezin pas naar Nederland mogen halen als zij óók een huis hebben. Als ze na vijftien maanden nog altijd in een asielzoekerscentrum (azc) wonen, mag hun gezin alsnog naar Nederland komen. De maatregel duurt tot maximaal 31 december 2023 en wordt op 1 juli volgend jaar geëvalueerd. Voor het kabinet was de ‘pijnlijke maatregel’ een ‘worsteling’ geweest, stelde Van der Burg, die tot ‘veel discussie’ had geleid. De maatregel is ook omstreden. Vrijwel alle experts stellen dat de maatregel in strijd is met wetten en regels. Ook de eigen ambtenaren van Van der Burg vinden de maatregel ‘kwetsbaar’. In ambtelijke adviezen, die de staatssecretaris woensdagavond naar de Tweede Kamer stuurde, schrijven zei dat de juridische houdbaarheid ‘geen zekerheid’ is. De linkse oppositie meent dan ook dat het kabinet door de eerste de beste rechter zal worden teruggefloten. “Deze maatregel moet vandaag nog van tafel,” vindt PvdA’er Kati Piri. Volgens Volt-Kamerlid Marieke Koekkoek kiest het kabinet voor een illegale maatregel. “Het is alsof het kabinet een weg inrijdt met een bord ‘pas op: doodlopende weg’, maar daar dan pas over 100 meter achterkomt.” Het kabinet neemt ‘willens en wetens een loopje neemt met de rechtsstaat’, vindt Piri, en ondermijnt volgens GroenLinkser Suzanne Kröger ‘het vertrouwen in de politiek’. “Dat is onbehoorlijk bestuur.” Bij1-leider Sylvana Simons verweet het Van der Burg ‘op voorhand’ al te weten: ‘dit gaat mis’. Van der Burg reageerde getergd en stelde juist dat hij ‘verantwoordelijkheid’ had genomen om de compleet vastgelopen asielopvang ‘weer vlot te trekken’. “U ziet de worsteling in het kabinet niet. Dit zijn rotbesluiten om te nemen.” Toch wil een deel van de Kamer op z’n minst dat het kabinet vraagt om spoedadvies aan de Raad van State, een van de adviescolleges van de regering. Maar dat is Van der Burg niet van plan. Zulke adviezen worden, zei hij, gevraagd bij nieuwe wetten en niet bij nieuw beleid. “Het staat uiteraard de Kamer vrij om dat advies zélf te vragen.” Saillant is dat coalitiepartijen D66 en ChristenUnie zo’n advies ook geen gek idee vinden. Anne-Marijke Podt van D66 wil daar ‘niet voor gaan liggen’. “Het is heel lelijk om mensen die op de vlucht zijn de dupe te laten worden van onze puinhoop.” Ook ChristenUnie-Kamerlid Don Ceder zei te twijfelen: “Als het niet binnen de huidige wet kan, moeten we het niet doen.” De twee benadrukten dat de maatregel niet op hun initiatief in de deal was beland, wat achter de schermen voor ergernis zorgde bij de VVD. De liberalen willen juist méér doen om te zorgen dat er minder asielzoekers ­Nederland binnenkomen. Ook mét steun van D66 en ChristenUnie is de linkse oppositie nog niet verzekerd van een meerderheid voor een adviesaanvraag. VVD en CDA zijn geen voorstander. “We kunnen ons geen vertraging veroorloven. Het probleem is te groot en te urgent,” zegt CDA-Kamerlid René Peters. Rechtse oppositiepartijen pleitten tijdens het debat juist voor een volledige asielstop. De problemen met de vastgelopen asielopvang duren al vele maanden en werd met name zichtbaar in Ter Apel. Daar sliepen asielzoekers met regelmaat buiten het hek van het aanmeldcentrum. Reguliere azc’s zitten eveneens vol, omdat mensen met een verblijfsvergunning door krapte op de woningmarkt geen huis toegewezen krijgen. Met de asieldeal, die 26 augustus werd gesloten, hoopt het kabinet de vastgelopen opvang te verbeteren, die met name in Ter Apel zichtbaar werd. Daar sliepen vele maanden asielzoekers met regelmaat buiten het hek van het aanmeldcentrum. Reguliere azc’s zitten eveneens vol, omdat mensen met een verblijfsvergunning door krapte op de woningmarkt geen huis toegewezen krijgen. Het kabinet heeft afspraken gemaakt die zorgen voor meer noodopvangplekken, spoedbouw van flexwoningen statushouders en ook komt een wet die weigerachtige gemeenten dwingt tot asielopvang. Van der Burg belde afgelopen maanden met de ene burgemeester na de andere om opvangplekken te regelen, maar hoorde vooral vaak ‘nee’. De ­bewindsman schetste de Kamer de machteloosheid die hij bij zulke gesprekken ervoer. “Dan zei ik: er liggen hier mensen in het gras, burgemeester kunt u helpen? ‘Neuh,’ zegt zo’n burgemeester, ‘dat doen we niet’.” Daardoor is hij er inmiddels van overtuigd dat een wet nodig is. “Dan moet je besturen, dan moet je instrumenten inzetten die je niet in wil zetten. Op zo’n moment kun je niet zeggen: dit zijn mijn handen, daar ga ik nu op zitten.”||https://www.parool.nl/nederland/omstreden-nareis-beperking-is-volgens-kabinet-nodig-maar-kamer-hoopt-op-terugfluiten-door-de-raad-van-state~bce6e904/
2022-09-08||OM: geef ouders doodgereden Tamar (14) gelijk in procedure om bestuurder te vervolgen||Tamar verliet in de nacht van 25 juli 2020 haar woning na een discussie over bedtijd. De politie vond haar lichaam later in de berm van de Zeedijk tussen Marken en Monnickendam. Vorig jaar oordeelde het OM in Noord-Holland dat een destijds 28-jarige man verantwoordelijk was, maar dat hij niet had kunnen vermoeden dat sprake was van een aanrijding. De man verklaarde dat hij was doorgereden omdat hij dacht dat hij in een gat in de weg was geraakt. Het OM besloot hem destijds slechts een boete op te leggen omdat hij onvoldoende op de weg zou hebben gelet. Echter bestaan er nog vragen over wat zich die nacht precies heeft afgespeeld. “Daarnaast zijn er aanwijzingen dat het lichaam van Tamar mogelijk is verplaatst,” meldt het OM. Advocaat Sébas Diekstra laat weten door het advies van het OM weer vertrouwen te hebben gekregen dat er gerechtigheid komt voor Tamar. Het is nu aan het hof om een beslissing te nemen in de artikel 12-procedure. Zo’n procedure kan uiteindelijk alsnog leiden tot vervolging van een verdachte, na een eerdere beslissing om dat niet te doen.||https://www.parool.nl/nederland/om-geef-ouders-doodgereden-tamar-14-gelijk-in-procedure-om-bestuurder-te-vervolgen~bb26e303/
2022-09-08||Twee minderjarigen gewond bij steekpartijen in Amsterdam-West en -Oost||Rond 17.15 uur kregen hulpdiensten melding van een steekpartij op het Balboaplein. Een politiewoordvoerder zegt dat het slachtoffer daar ruziënde jongeren uit elkaar probeerde te halen, maar daarna zelf met een mes werd gestoken. De jongen is op eigen kracht naar het ziekenhuis gegaan. De politie heeft voor die steekpartij nog niemand aangehouden. Ongeveer twee uur later was het raak op het Iepenplein. Daar werd bij politie iets voor 18.30 uur alarm geslagen over een steekpartij. Dat slachtoffer is door ambulancepersoneel aanspreekbaar overgebracht naar het ziekenhuis. In de buurt hebben agenten een verdachte kunnen aanhouden. Zijn betrokkenheid wordt onderzocht.||https://www.parool.nl/amsterdam/twee-minderjarigen-gewond-bij-steekpartijen-in-amsterdam-west-en-oost~bd73ea82/
2022-09-08||Europese Centrale Bank verhoogt rente: pijnlijk maar noodzakelijk||Dat de ECB de rente zou verhogen was al duidelijk. Ook de voor Europese begrippen forse verhoging met 0,75 procent was niet echt een verrassing. Nu de inflatie boven de 10 procent is en hardnekkig lang hoog blijft, moest de ECB wel met een stevige ingreep komen. Bij de pensioenfondsen ging de vlag uit na de renteverhoging. Hoe hoger de rente, hoe meer de fondsen de pensioenen kunnen verhogen. Met deze rente zit een nieuwe verhoging in januari er wel in voor de meeste fondsen. Maar voor spaarders lijkt de renteverhoging niets op te leveren. Banken hebben geen behoefte aan spaargeld en hebben weinig prikkel om de spaarrente te verhogen. Alleen een handvol kleine spelers en buitenlandse banken bieden een hogere rente. De economie krijgt vooralsnog klappen van de hogere rente. Maar op den duur moeten de verhogingen juist goed uitpakken. Het idee is dat een renteverhoging tot een daling van de inflatie zal leiden. De hoge inflatie wordt veroorzaakt doordat de vraag naar goederen groter is dan het aanbod. Het duidelijkst zie is dat nu te zien bij voeding en energie. Rusland draait de gaskraan naar Europa dicht, terwijl de vraag naar gas groot blijft. De Russen kunnen dat gas niet een-twee-drie ergens anders afzetten. Dat betekent dat er wereldwijd minder gas beschikbaar is. Europa moet gas elders inkopen en concurreert dan met andere landen om dat gas. Dat betekent hogere prijzen, dus hogere inflatie. En dan gaat het niet alleen om hogere energierekeningen voor huishoudens. Energie speelt in bijna alles een rol, fabrieken hebben energie bijvoorbeeld nodig voor transport van goederen en opslag. Kortom: hogere energieprijzen leiden ook tot hogere kosten voor bedrijven en dat vertaalt zich weer in hogere prijzen en dus hogere inflatie. De ECB kan niet de Russische gaskraan opendraaien. Aan het aanbod kan ze niets doen, maar wel aan de vraag. En daar komt de rente om de hoek kijken. Door de rente te verhogen, wordt lenen duurder. Bedrijven en particulieren zullen dan minder snel geld lenen voor investeringen of voor de aanschaf van een nieuwe auto, bijvoorbeeld. Door de hoge rente wordt de vraag dus gedempt. En minder vraag moet dan leiden tot lagere prijzen, of in elk geval minder snel stijgende prijzen. Deze theorie van inflatiebestrijding wordt breed onderschreven, maar toch is er volop discussie over het beleid van de ECB. Die discussie spitst zich toe op de vraag of de ECB de rente wel zo veel moet verhogen. De hoge inflatie zelf zorgt al voor een dalende vraag. Consumenten zien hun koopkracht slinken: de prijzen stijgen veel harder dan de lonen of de pensioenen, waardoor ze minder met hun inkomen kunnen kopen. De consumptie is nu bijvoorbeeld nog steeds 3 procent kleiner dan voor corona. Ook bij bedrijven hakt de hoge energieprijs er in. Steeds meer tuinders laten hun kassen leegstaan omdat telen met de huidige gasprijzen niet rendabel is. Ook grote energieverbruikers als zinksmelterij Nyrstar en kunstmestproducent Yara hebben al aangekondigd de productie te verminderen of te stoppen. De meeste economische instituten gaan ervan uit dat de economie in de Europese Unie in een recessie zit of er dit jaar nog in terecht zal komen. Door de rente nu te verhogen duwt de ECB de economie alleen maar verder in het slop, is de vrees. Toch zet de ECB door. De centrale bank kijkt verder in de toekomst. Als het idee postvat dat de inflatie lang hoog blijft, gaan bedrijven de toekomstige inflatie alvast verrekenen in hun prijzen. En werknemers zullen hogere lonen eisen om de koopkracht te repareren. Dat leidt tot een loon-prijsspiraal. Door nu hard op te treden wil de ECB de inflatie op de wat langere termijn omlaag krijgen, zodat de lonen en prijzen niet uit de hand lopen. Want dat zou tot een zware recessie leiden.||https://www.parool.nl/nederland/europese-centrale-bank-verhoogt-rente-pijnlijk-maar-noodzakelijk~b4e910b4/
2022-09-08||Prins Charles is nu koning Charles III, een ander soort koning||De kleine Charles Philip Arthur George zit nog niet eens op de kleuterschool als hij troonopvolger wordt. Hij is drie jaar als in 1952 zijn opa, koning George VI, doodgaat. Zijn moeder Elizabeth wordt kort daarna gekroond en als oudste kind wordt Charles automatisch de volgende in de rij. Sinds die tijd staat zijn hele leven in het teken van zijn lotsbestemming. Alles wat hij zegt en doet, of niet zegt en niet doet, wordt gewogen op de schaal van het toekomstige koningschap. En er is geen enkel koningshuis dat zo in de schijnwerpers staat als het House of Windsor. Charles weet al vroeg dat hij geen gewoon Brits jongetje is. Hij wordt geboren in Buckingham Palace met een lading adellijke titels: hertog van Rothesay, graaf van Carrick, baron van Renfrew, Heer van de Eilanden, prins van Schotland. De belangrijkste krijgt hij in 1969 als hij van zijn moeder met een gouden kroon en een hermelijnen mantel de titel prins van Wales krijgt. Dat is de titel die traditioneel is gereserveerd voor de toekomstige koning. De jonge Charles wordt op een andere manier opgevoed dan tot dan toe gebruikelijk in Britse koninklijke kringen. Hij krijgt bijvoorbeeld geen onderwijs op Buckingham Palace, maar gaat gewoon naar school. In de jaren daarna ontwikkelt hij zich tot een man die veel dichter bij de maatschappij staat dan zijn moeder. Zij werd koningin toen ze 25 was en kreeg bijvoorbeeld nooit de kans om naar een universiteit als Cambridge te gaan, zoals haar zoon. Charles studeert er onder meer archeologie, antropologie en geschiedenis. Later krijgt hij ook een militaire opleiding bij de Koninklijke Marine en de Koninklijke Luchtmacht. Daarna stort hij zich vol overgave op de plichtplegingen die het koningshuis met zich meebrengt. In 2008 wordt hij door de krant Daily Telegraph uitgeroepen tot het hardst werkende lid van de koninklijke familie. Dat jaar verschijnt hij op liefst 560 officiële afspraken. Drie jaar later zijn dat er zelfs 600. Charles laat zien dat hij betrokken is bij wat er in de samenleving gebeurt. Volgens zijn vrouw Camilla is hij iemand die ‘gedreven wordt door een passie om echt te helpen’. Hij richt bijvoorbeeld een liefdadigheidsinstelling op voor kwetsbare jongeren, de Prince’s Trust. Daar wordt hij om geprezen, net als om zijn betrokkenheid bij het milieu. Al wordt hij vanwege dat laatste ook wel eens weggezet als iemand die graag tegen planten praat. Ook andere bemoeienissen leiden tot gegniffel. Zijn uitgesproken belangstelling voor alternatieve geneeskunde en homeopathie worden niet door iedereen gewaardeerd. En ook zijn voorkeur voor stadsontwikkeling en neoclassicisme (en zijn afkeer van modern gedoe) steekt hij niet onder stoelen of banken. Beroemd is zijn opmerking over de geplande uitbouw van The National Gallery in Londen: “Dat ding is als een steenpuist op het gezicht van een geliefde vriend.” Het levert hem veel hoon op. Er wordt zelfs openlijk gefilosofeerd over de vraag of het koningschap voor één keer niet een generatie kan overslaan. Misschien moet zijn zoon William gewoon de volgende koning worden? Het leven van Charles is getekend door zijn relatie met Diana. Na een lange zoektocht, met vele vriendinnen (en zelfs een afgewezen aanzoek), wordt zij in 1981 zijn vrouw. Het begint als een sprookjeshuwelijk, maar eindigt in een drama. Uiteindelijk trouwt hij in 2005 met Camilla Parker Bowles, die nu koningin wordt. De laatste jaren heeft Charles zich steeds moeten verdedigen voor de zaken die hij belangrijk vindt. Het publiek is kritisch. Kan hij zijn mond wel houden als hij eenmaal koning is? Wordt hij wel een waardige opvolger van zijn moeder? Stuurt hij zijn land door zijn drang om de wereld te redden niet richting een constitutionele crisis? In een televisie-interview van een paar jaar geleden rekent hij kordaat af met dit soort twijfels: “Ik ben niet gek. Ik weet dat het koningschap iets anders is dan het ambt van troonopvolger.” Hij belooft dat hij ‘binnen de grondwettelijke grenzen’ blijft en niet los zal gaan over het milieu, de kwaliteit van binnensteden, erfgoed of architectuur. Hoe het ook zij: Charles III, zoals hij nu heet, wordt in elk geval ‘a king with a difference’, een ander soort koning. En het is niet dat hij er niet klaar voor is. Zijn jongste zoon Harry heeft ooit gezegd: “Zijn enige taak was om stil te zitten en af te wachten. Hij is een van de weinige mensen in de koninklijke familie die deze rol het beste heeft vervuld.” Dat hij al 73 jaar is, hoeft geen bezwaar te zijn. De Windsors leven lang. Zijn oma, de ‘Queen Mother’ Elizabeth, werd 101. Zijn vader, prins Philip, is vorig jaar overleden op zijn 99ste. En zijn moeder is 96 geworden.||https://www.parool.nl/nieuws/prins-charles-is-nu-koning-charles-iii-een-ander-soort-koning~b4476d14/
2022-09-08||Operatie Eenhoorn: dit gebeurt er nu koningin Elizabeth is overleden||Haar familie en dokters waren donderdagmiddag op het moment van Elizabeths overlijden aanwezig. In de laatste uren had de belangrijkste arts van de koningin, professor Huw Thomas, de leiding. Nadat de dood door hem officieel werd vastgesteld, werd kroonprins Charles per direct koning. De media brachten het nieuws rond 19.30 uur Nederlandse tijd. Op de toonaangevende zenders spreken koninklijke experts. Radiostations hebben hun muziek afgestemd op het nieuws. Tv-presentatoren dragen een zwart pak. De website van het paleis is op zwart gegaan. De koningin verbleef jaarlijks drie maanden in Balmoral. ‘Operation Unicorn’ omvat de onmiddellijke stopzetting van de zaken in het Schotse parlement, zodat de autoriteiten zich kunnen voorbereiden op een staatsbegrafenis. Elizabeth wordt opgebaard in het Schotse koninklijk verblijf Holyroodhouse. Daarna zal haar kist naar de kathedraal op de Royal Mile worden vervoerd, om ten slotte vanaf het centrale station Waverly per koninklijke trein langs de oostelijke kustlijn naar Londen te worden gebracht. De koning gaat vrijdag naar Londen. Er wordt drukte verwacht bij overwegen en op perrons over de hele lengte van het traject. In elk scenario keert het lichaam van de koningin vervolgens terug naar de troonzaal in Buckingham Palace, die uitkijkt op de binnenplaats. Er zal een altaar, een lijkkleed en de koninklijke standaard zijn, en speciale bewakers houden de wacht. Het personeel, van wie sommige mensen al vijftig jaar voor Elizabeth werken, kan daar langslopen om afscheid te nemen. Vanaf de aankomst van Elizabeth in de hoofdstad gaat de operatie ‘London Bridge’ heten. De koninklijke begrafenis zal na een rouwperiode van tien dagen plaatsvinden. Daarvoor moet flink wat werk worden verzet, gecoördineerd vanuit het paleis. In eerste instantie komt het regeringsteam – dat politie, veiligheid, transport en krijgsmacht coördineert – samen. Er moeten ongeveer tienduizend tickets voor genodigden worden verstuurd, waarvan de eerste snel nodig zullen zijn voor de proclamatie van koning Charles. Leden van de Europese koningshuizen zullen rondom de begrafenis verblijven op het paleis, andere gasten in hotels. Op de vierde dag na haar overlijden zal de kist van Elizabeth verhuizen naar Westminster Hall, waar hij vier volle dagen zal blijven staan. De processie vanaf Buckingham Palace wordt de eerste grote militaire parade van operatie London Bridge. Koning Charles is erbij. Op die locatie mag het publiek vervolgens enkele dagen langslopen om de vorstin de laatste eer te bewijzen. Er worden een half miljoen mensen verwacht. Bij de start van de dag van de begrafenis worden de juwelen van de kist gehaald en schoongemaakt. Deze dag is voor veel Britten feitelijk een vrije dag: winkels gaan dicht of hanteren openingstijden zoals op feestdagen. De beurs gaat niet open. De avond ervoor zullen er overal in het Verenigd Koninkrijk kerkdiensten zijn. Exact om 09.00 uur slaat de Big Ben. De afstand van Westminster Hall, vanwaar de kist bijna twee uur later wordt vervoerd, tot de abdij is een paar honderd meter. De tweeduizend gasten zullen dan al binnen zitten. Verborgen televisiecamera’s filmen alles. In de abdij zal de aartsbisschop spreken. Tijdens gebeden zullen de omroepen koninklijke gezichten niet in beeld brengen. De kist wordt later op een groene koets geplaatst, die wordt voortgetrokken door 138 jonge mariniers. Daarna volgt een rit door Londen die eindigt bij Windsor Castle, 36 kilometer verderop. De koninklijke huishouding zal daar op het gras op Elizabeth wachten. Dan sluiten de kloosterpoorten en stoppen de camera’s. In het koninklijke gewelf zal koning Charles een handvol rode aarde vanuit een zilveren schaal laten vallen. Aan de hele operatie is jaren gewerkt en er werd jaarlijks drie keer over vergaderd om alle puntjes op de i te hebben zodra het moment daar is. Tijdens de begrafenis zijn de ogen van de hele wereld op Londen gericht.||https://www.parool.nl/nieuws/operatie-eenhoorn-dit-gebeurt-er-nu-koningin-elizabeth-is-overleden~b861efc6/
2022-09-08||Schelpengruis, kunsthars, voorzetramen: zo verduurzamen Amsterdamse monumenten||Bij de Petruskerk aan de rand van Amsterdam valt meteen op dat er zonnepanelen liggen, een zeldzaamheid voor een monument uit 1663. Of beter gezegd: de zonnepanelen vallen niet op, want op monumenten zijn ze alleen toegestaan als ze vanaf de openbare weg niet zichtbaar zijn. Op het platte dak liggen 27 zonnepanelen en op de schuur nog dertien. Voor het kerkje van het vroegere dorp Sloterdijk betekent het dat er door het jaar heen meer dan genoeg stroom wordt opgewekt om het hele elektriciteitsverbruik te dekken. Het typeert de stichting die zich sinds de jaren zeventig van de vorige eeuw over de kerk heeft ontfermd. Al bij de restauratie van 1992 kwam hier vloerverwarming. Op oude foto’s is te zien hoe alle grafzerken in de kerk een voor een werden opgetild en teruggezet op een voortaan verwarmde ondergrond. De resten van de mensen die hier lagen, werden opnieuw begraven op het kerkhof buiten. “Alle botjes zijn eerst nog uit de ondergrond gezeefd,” weet Johan de Vries van de Stichting Behoud Petruskerk zich te herinneren. Dat alle menselijke resten hier voor altijd zijn ondergebracht, is een dure belofte uit het verleden die meteen kan verklaren dat het rijksmonument er nog is. Toen in de jaren zeventig van het oude dorpje Sloterdijk maar weinig over was na de aanleg van de A10 en de Coentunnel, kon de kerk ternauwernood worden gered. Dat lukte na een uitspraak van de rechter dat de eeuwigdurende grafrechten die hier vanaf de zeventiende eeuw waren verkocht toch echt voor eeuwig waren. Zo heeft de stichting zich al vaker beroepen op oude Sloterdijkse rechten. De kerk int nog elk jaar een vergoeding voor de in 1479 voor 200 Rijnlandse daalders afgekochte rechten om vis te vangen in het destijds drooggelegde Slotermeer. De Vries: “Daarvoor krijgen we elk jaar nog honderd-en-zoveel euro van de gemeente Amsterdam. Dat is toch leuk?” De verduurzaming van de Petruskerk past nader beschouwd in een ontwikkeling die al eerder is ingezet. Het begon ermee dat de kap werd gerenoveerd. Daarna bleven de ramen over als grootste bron van tocht en dat werd opgelost met extra isolatie door voorzetramen. Tegen de achterwand zitten de voorzetramen zelfs aan de buitenkant zodat de gekoesterde glas-in-loodramen zichtbaar blijven. Verder werd de hele kerk al jaren geleden voorzien van ledverlichting. De Vries zou graag beweren dat het allemaal met vooruitziende blik is gedaan vanwege het klimaat, maar zo is het niet. Het echtpaar dat de Petruskerk beheert, is altijd vooral gespitst geweest op de energierekening. Die is al van duizend euro in de maand teruggebracht naar 450 euro. Dat scheelt een slok op een borrel voor een monument dat behalve van subsidies en donateurs afhankelijk is van de verhuur voor trouwerijen, doopfeesten, kooruitvoeringen en recepties. “Mijn vrouw zei: daar moeten we een hoop kopjes koffie voor schenken.” De volgende stap die de in monumenten gespecialiseerde architect Ramon Pater heeft uitgedacht, is dat de kerk zal worden verwarmd met een warmtepomp op elektriciteit die afkomstig is van de zonnepanelen. Daarmee zou de Petruskerk zelfs energieneutraal worden. In de keuken wordt al niet meer op gas gekookt. De Vries ziet het als een kwestie van zuinig met geld omspringen. “Het was boerenslimheid en eigenwijsheid van een oude schoolmeester. We waren echt niet bezig met groen. Uitgangspunt was: hoe overleven we al die rekeningen van Vattenfall.” Met de geëxplodeerde energieprijzen van de laatste maanden is de Petruskerk spekkoper. “Tegelijk hebben we de kerk duurzamer gemaakt en natuurlijk was dat ook een manier om de wereld beter achter te laten voor onze kinderen en kleinkinderen, maar daar is het niet om begonnen.” Anno 2022 maalt Krijtmolen d’Admiraal in Noord weer schelpen. Nu de Noordzee wordt volgebouwd met windparken is daar opeens behoefte aan schelpengruis. Een daaruit samengestelde pasta wordt aangebracht op de voor de bouw van windturbines overhoop gehaalde zeebodem en de hoop is dan dat mosselen en oesters zich daar gaan nestelen. Het geeft de molen, een rijksmonument, een extra link met duurzaamheid. “Mooi dat we met een molen uit 1792 ons steentje bijdragen aan een project uit 2022,” zegt molenaar Harm-Ydo Hilberdink. “En het heeft allebei met wind te maken.” De molen werd destijds gebouwd voor het vermalen van schelpen en krijt, vertelt Hilberdink. Voor metselspecie, kademuren en sluizen werd tras gebruikt, een bouwstof die kiezelhard wordt als er water bij komt. Daarvoor was kalk nodig en die kwam doorgaans in de vorm van krijt uit Noord-Frankrijk, maar niet altijd en dan waren schelpen een goed alternatief. “Dit is de laatste molen in Nederland met deze functie.” Als de wind de wieken in beweging zet, rollen de maalstenen van drieduizend kilo over de schelpen. “Dan gaan ze wel stuk,” zegt Hilberdink. De opdracht om de schelpen te vermalen tot gruis voor op de Noordzeebodem is een welkome nieuwe opdracht, al komt de exploitatie van de molen vooral uit subsidies en de verhuur van het schilderachtige plekje voor recepties. Daarvoor zijn de kosten voor instandhouding van zo’n monument te hoog. “Twee jaar geleden hebben we de rieten kap vernieuwd. Alleen het riet was al vijftigduizend euro. Daarvoor hebben we toen een crowdfunding gehouden. Bij ons heette dat natuurlijk een krijtfunding.” Voor de molen is het ook gunstig als het hele raderwerk met enige regelmaat in beweging wordt gebracht. “Alles wordt beter gesmeerd. Dat kan de tijd tot de volgende restauratie met de helft bekorten.” Daarom doet het ook pijn dat de molen stukken minder draait dan voorheen. Op zijn plek aan het Noordhollandsch Kanaal vangt Krijtmolen d’Admiraal simpelweg minder wind. “We draaien een derde minder dan tien jaar geleden,” schat Hilberdink, al sinds 1989 de molenaar. Vooral hoge bomen zitten de molen dwars. “Die worden toch elk jaar anderhalve meter hoger.” Zoals meer van het oude, vertrouwde dat smoel geeft aan Amsterdam-Noord dreigde de krijtmolen in het gedrang te komen door de snelle groei van de stad. Terwijl de molen hier toch het eerste was, even buiten het oude dorpje Buiksloot. De molen staat aan de rand van de Buikslotermeer, een polder waar de gemeente nieuwbouwwijk Elzenhagen-Zuid gaat bouwen met 1800 woningen. Het was spannend wat er overbleef van de ‘molenbiotoop’. Uiteindelijk heeft de molenaar goede afspraken kunnen maken over de plekken waar hoogbouw komt, zodat hopelijk niet alle wind wordt weggenomen. “Wij begrijpen ook wel dat de molen midden in de stad is terechtgekomen en dat daar ook mensen moeten wonen.” De ruim 4600 ramen in de Van Gendthallen in Oost worden stuk voor stuk vervangen door modern isolatieglas. Dat is energiezuinig, maar ook weer niet duimendik, wat geen gezicht zou zijn in de slanke gietijzeren kozijnen uit de negentiende eeuw. De ruiten behouden was geen optie. “Er waren er ook wel zoveel gesprongen. Er viel niet echt iets te bewaren,” zegt architect Christina Kaiser van het in monumenten gespecialiseerde architectenbureau Braaksma & Roos, en ze lacht. Op de plek waar daarvoor eeuwenlang VOC-schepen waren gebouwd, werden in de vijf hallen op Oostenburg stoomschepen, locomotieven en machines gemaakt voor onder meer Werkspoor en Stork. Eenmaal in de 21ste-eeuw raakten de Van Gendthallen vervallen en waren er zelfs sloopplannen, maar dankzij buurtbewoners is het maar liefst 13.000 vierkante meter grote complex behouden gebleven en een rijksmonument geworden. De renovatie, die in volle gang is en nog zeker tot 2024 duurt, moet de hallen behouden voor toekomstige generaties, ook met ronduit duurzame materialen. Voor de daken wordt bijvoorbeeld een kunsthars gebruikt, gemaakt van plantaardige reststromen uit de voedselindustrie. Dit biocomposiet is sterk en licht van gewicht. Daardoor kunnen de beeldbepalende stalen kolommen het dak dragen, terwijl dat toch voldoet aan alle moderne eisen. Tussen het biocomposiet zit dan nog een isolerende laag van gerecyclede petflessen. Op het dak komen zelfs de stoomkappen terug die bij een renovatie in de jaren zestig van de vorige eeuw zijn verdwenen. De hallen krijgen daarmee hun oorspronkelijke vorm terug en de kappen vervullen een functie bij de ventilatie. Ook komen hierop zonnepanelen te liggen. De verwarming komt uit een ondergrondse bron, een wko (warmte-koude opslag), wat veel energie uitspaart. Duurzaam is vooral ook de indeling in compartimenten waardoor grote delen van het complex niet het hele jaar door verwarmd en gekoeld hoeven worden. De duurzaamheid komt verder terug in het gebruik van de hallen door start-ups, zegt Carrie Howe van 3DTI, een jong bedrijf dat met onder meer 3D-printers materialen van kunststof produceert zonder verspillende massaproductie. Andere voorbeelden zijn havermelkproducent ROA en Ubed, dat matrassen maakt die bestaan uit losse modules, wat afval moet voorkomen. De start-ups brengen de maakindustrie terug in de Van Gendthallen, zegt Howe, maar moeten meteen het bedrijfsleven laten zien wat de toekomst kan brengen. Uiteindelijk is behoud van een monument van zichzelf natuurlijk ook een toonbeeld van duurzaamheid, zegt architect Kaiser. Met sloop en nieuwbouw gaan veel broeikasgassen de lucht in, maar belangrijker nog: de hallen geven het met appartementen volgebouwde eiland Oostenburg ook zijn eigen identiteit. “Als de Van Gendthallen ook nog waren weggehaald, had je helemaal geen gevoel meer gehad van wat hier vroeger heeft plaatsgevonden.”||https://www.parool.nl/ps/schelpengruis-kunsthars-voorzetramen-zo-verduurzamen-amsterdamse-monumenten~bc6f7fc2/
2022-09-08||Maar heel kort was de Minnemoersstraat niet, niet korter dan al die zijstraten van de Marnixstraat||De Minnemoersstraat dus. Bickerseiland. Daar moest ik heen voor mijn missie. Daar zou misschien de kortste straat van Amsterdam zijn te vinden. En daarna naar de Stromarkt en de Jordaan. Maar eerst naar Bickerseiland. Volgens Theo Bakker, door een lezer gekroond tot ‘dé kenner van Amsterdam’ die op zijn Digitaal Weekblad (theobakker.net) over de geschiedenis van Amsterdam schrijft, is de Minnemoersstraat, 21,5 meter lang met één voordeur op nummer 2 de straat met de minste meters. En daar stond ik, aan het begin van de Minnemoersstraat. (Een minemoer, of minnemoeder was een vrouw die voor een baby zorgde.) Ik had er geen goed gevoel bij. Een straat met wat rare boompjes en struiken, en met geparkeerde auto’s. Maar heel kort was de Minnemoersstraat niet, niet korter dan al die zijstraten van de Marnixstraat. Nee. Dat was ’m niet, de Minnemoersstraat. Op naar de Stromarkt. Volgens Peter Hessels, de man die op zijn Koga door alle straten van Amsterdam fietste, was de Jeroenensteeg, die langs de Koepelkerk loopt, een goede kandidaat. Maar ook de Jeroenensteeg, hier stond de Sint Jeroenentoren die deel uitmaakte van de vijftiende-eeuwse stadsmuur, zag ik al toen ik er doorheen reed, is niet de kortste straat van Amsterdam. (Ja, stegen mogen ook.) Wel een prachtig stukje stad, overigens Door naar de Jordaan, want een lezeres stuurde me een intrigerende foto met daarop alleen een straatnaambord. Dubbele Zoutzaksgang. Een zijstraat van de Rozenstraat. Maar. Het was een wit bord met blauwe letters (is dit geen officiële straat?). En ik zag een voordeur, maar zonder nummer. Het pand om deze kleine ‘straat’, ik denk net drie meter lang, behoort, aan de vlaggen aan de gevel te zien, tot Hotel Mercier, Rozenstraat 12. Verderop in de Rozenstraat ook nog de Drie-Roemersgang (afgesloten met een hek), de Bierdragersgang (op dat witte bord met blauwe letters staat Rozenstraat 160-172, dus is het lijkt me geen officiële straat). En ergens in die straat moet ook het Vuile Weespad lopen, maar ik zag wel een hek die een steeg afsloot, maar geen naambordje. (En ja, er is ook een Schoone Weespad.) Al deze gangen en stegen vallen dus af. Later die week fietste ik toch maar weer eens over de Marnixstraat om naar al die zijstraatjes links te kijken (ik kwam via de brandweerkazerne). En toen viel me opeens een straatje rechts op, ik was er langsgereden. Terug. De Nieuwe Willemsstraat. Tot de Ouwe Fransenbrug over de Lijnbaansgracht is ie nog korter dan de Tweede Marnixdwarsstraat, de Nieuwe Gietersstraat en die andere straatjes die op de Marnixkade uitkomen, en er zit ook nog een restaurant (Duende Dos). De kortste straat van Amsterdam is vanaf nu de Nieuwe Willemsstraat. Maar het kan natuurlijk zijn dat er nu iemand met haar of zijn vuist op tafel slaat. Ik hoor het graag. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/maar-heel-kort-was-de-minnemoersstraat-niet-niet-korter-dan-al-die-zijstraten-van-de-marnixstraat~b3f25baa/
2022-09-08||De Hollandsche Manege viert zondag het leven en de liefde voor paarden||“Een week voor de coronauitbraak heropenden we de manege, laten we het daar niet over hebben. We dachten: dit jaar maken van onze open dag wat feestelijks, laten we het leven een beetje vieren.” “Die heeft een klant voor ons aangevraagd, dat kan als je vijftig jaar bestaat. Die wordt zondag aan ons uitgereikt. Verder zijn we dus voor iedereen open vanwege de Open Monumentendagen en de Open Manegedagen, al vallen die laatste een week eerder.” “Ja, mijn man en ik bedachten dat we de schoonheid van het gebouw en de paarden graag wilden tonen. Nu Stadsherstel het pand heeft gerestaureerd en de manege en het museum weer open zijn, is dit een mooie gelegenheid ons aan de Amsterdammers te laten zien. We hebben drie rondleidingen, een springdemonstratie, onze museale ruimtes zijn open. En de Vondelcarrousel rijdt.” “Dat zijn vier mannelijke en vier vrouwelijke ruiters, de amazones in dameszadel, dat is uniek, die figuren rijden op muziek. Het is immaterieel cultureel erfgoed.” “Na de restauratie staat de manege er netjes bij, het is natuurlijk een unieke plek die nog gebruikt wordt waarvoor ze is gebouwd, maar het is geen Disney. Wat betreft dat anker: ik zie mezelf als de grote zeur van het gezin. Mijn man en kinderen, die werken hier ook, horen constant: doe dit, doe dat.” https://dehollandschemanege.nl/||https://www.parool.nl/ps/de-hollandsche-manege-viert-zondag-het-leven-en-de-liefde-voor-paarden~bdd53cc9/
2022-09-08||Opinie: ‘Ook ondernemers zijn verantwoordelijk voor het schoonhouden van onze stad’||Zwerfafval is een grote ergernis voor veel Amsterdammers. We zien allemaal liever een plasticvrij plantsoen en een gracht zonder dobberende flesjes. Toch is het de stad nog niet gelukt om het afvalprobleem effectief aan te pakken, ondanks de vele buurtinitiatieven, prikacties en opruimhelden. Uiteindelijk komt dat afval in de natuur terecht. Het leidt tot schrijnende gevallen van dieren die in de problemen komen: plastic ringetjes om snavels die niet meer open kunnen, meeuwen met buiken vol afval en honden die hun pootjes openhalen aan rondzwervend glas. Het is tijd om dit probleem stevig aan te pakken. De oplossing wordt vaak gezocht bij het individu. Als niemand meer rotzooi op de grond gooit is het probleem opgelost, zou je denken. Maar misschien moeten we ook verder kijken, naar de systematische oorzaken van vervuilersgedrag. Kunnen we eigenlijk wel van mensen verwachten dat ze zich perfect gedragen in een omgeving die wemelt van het zwerfvuil, waar te weinig afvalbakken staan en waar je in elke winkel wegwerpplastics in de hand gedrukt krijgt? Bovendien heeft troep een aanzuigende werking: vuil leidt tot meer vuil. Als iedereen om ons heen achteloos met de omgeving omgaat, zijn we geneigd dat slechte voorbeeld te volgen. We zouden onze pijlen daarom ook moeten richten op de plek waar het afval vandaan komt. In Amsterdam zijn dat vaak bedrijven die gebruikmaken van verpakkingen voor eenmalig gebruik. Dat zijn bijvoorbeeld de frietbakjes, wegwerpbestekken, koffiebekers en blikjes waarin winkeliers en horeca hun producten meegeven aan de klant. In veel gevallen gaat het om eten en drinken dat direct na aankoop wordt genuttigd. De verpakking wordt dan zwerfvuil in de buurt. De gemeente moet natuurlijk afvalbakken plaatsen en boetes uitdelen wanneer overtredingen plaatsvinden. Mensen moeten hun troep weggooien in de juiste bakken. Maar ook bedrijven hebben verantwoordelijkheid. Winkels verkopen producten verpakt in wegwerpplastics, maar bieden geen mogelijkheden om die verpakkingen weg te gooien. Het resultaat is een vervuilde buurt. Fastfood wordt verkocht in horecagelegenheden, maar verkopers denken niet na over wat er buiten hun deur met de servetten, bakjes, zakjes en besteksets gebeurt. Zo wordt het probleem afgewenteld op de Amsterdammer, die met de troep zit en betaalt voor het opruimen. De oplossing is simpel: laat bedrijven hun eigen stoep schoonvegen. Als ondernemers zorgen voor voldoende afvalbakken, nadenken over de verpakkingen waarin zij producten verkopen en zorg dragen voor een nette omgeving, zullen hun klanten dat voorbeeld volgen. Winkels kunnen samenwerken om te zorgen voor een schone buurt en elkaar aanspreken op vervuiling. De verantwoordelijkheid voor producten stopt niet bij de winkeldeur. Een prettige, schone leefomgeving is een samenwerking tussen de gemeente, bedrijven en Amsterdammers. De gemeente zorgt dat de afvalinfrastructuur op orde is, bedrijven zorgen dat hun producten geen overlast veroorzaken in de buurt en Amsterdammers gooien alles netjes in de afvalbak. De Partij voor de Dieren heeft hierover een debat geopend in de gemeenteraad. We stellen voor dat ondernemers in een straal van 150 meter rond hun bedrijf de omgeving moeten schoonhouden. Daarmee worden zij gestimuleerd om samen te werken en hun verantwoordelijkheid voor de openbare ruimte te nemen. Natuurlijk zijn er (ook nu al) ook goede voorbeelden van ondernemers die zich inzetten voor een schone stoep en een fijne omgeving. In de raadsvergadering van 5 oktober zal er gestemd worden over dit voorstel. We hopen dat de gemeenteraad ervoor zal kiezen om het zwerfafvalprobleem samen met bedrijven en Amsterdammers op te gaan lossen.||https://www.parool.nl/columns-opinie/opinie-ook-ondernemers-zijn-verantwoordelijk-voor-het-schoonhouden-van-onze-stad~b5b7c7ec/
2022-09-08||Gewapend met ‘peukenzuiger’ maken daklozen de Haarlemmerbuurt vrij van sigaretten: ‘Ik voel me net een astronaut’||Haarlemmerdijkbewoner Hans Baaij (69) kon het niet langer aanzien: de vele sigarettenpeuken die dagelijks bij hem op de stoep worden gekwakt. Samen met een groep dak- en thuislozen maakt hij sinds deze week de straten van de Haarlemmerbuurt schoon met een mobiele stofzuiger, geleverd door De Stofzuigerkoning in de Jan van Galenstraat in West. “Sommige horecazaken in de buurt letten er helemaal niet op, ze hebben niet eens asbakken.” De stofzuiger, ook wel de ‘peukenzuiger’, is voorzien van een speciale slang die ervoor zorgt dat het apparaat niet snel verstopt raakt. Door de kleine kop en de sterke zuigkracht is het mogelijk om peuken uit lastig bereikbare plekken op te zuigen, zoals de richels en kieren tussen stoeptegels. “Het is chemisch afval. Naast teer en nicotine zitten er allerlei giftige metalen in die peuken. Het is niet te geloven dat dit allemaal op straat belandt en uiteindelijk ook in de stadsriolering en in de zee,” zegt Baaij. “Als je uitgaat van 13 miljard gerookte peuken per jaar in Nederland, waarvan het grootste deel op straat belandt, heb je uiteindelijk zo 200.000 kilometer aan peuken op straat,” rekent hij uit. Baaij wil met de gemeente in gesprek om te bedenken of er niet een breder stadssysteem kan worden ontwikkeld waardoor niet alleen het peukenprobleem, maar ook al het andere afval kan worden teruggedrongen. “Omdat het hier een toeristisch gebied is komt stadsreiniging regelmatig langs. Maar in bijvoorbeeld de Haarlemmer Houttuinen is het vaak enorm smerig.” Hoewel het apparaat bepaald niet lichtgewicht is, zet de 58-jarige dakloze Mourad (‘liever geen achternaam’) de peukenzuiger vol enthousiasme op zijn rug: “Ik voel me zo net een astronaut, op weg naar de maan.” Mourad wordt volop herkend op straat en lijkt geen genoeg van het peukenzuigen te krijgen. “Ik kan zo doorgaan tot aan Utrecht.” Mourad neemt zich voor drie keer per week de straat op te gaan en pakt het systematisch aan. “Ik kijk vooral goed naar horecazaken, daar liggen vaak de meeste peuken.” Dat de straten de volgende dag weer vol sigarettenstompen liggen ontmoedigt hem niet. “Het is een uitdaging en ik ga gewoon door. Maar ik hoop wel dat in de toekomst mensen hun gedrag aanpassen.” Kaasland aan de Haarlemmerdijk veegt regelmatig zelf de stoep schoon: “Als er hier peuken voor de deur liggen ruimen we dat zelf op met een stevige bezem. De stofzuiger is een goede oplossing,” vindt een van de medewerkers. Stach is al tijden blij met het schoonmaakwerk van de daklozen. “Ik zie ze heel vaak rommel oppikken en het zijn echt fijne buren. Ze zeggen ons ook altijd gedag en zijn supervriendelijk,” zegt medewerker Bente (24). Hoewel het opzuigen van de peuken waarschijnlijk een druppel op een gloeiende plaat is, blijven de daklozen van De Volksbond zeker doorgaan met schoonmaken. Baaij: “Het is frustrerend, maar ook best leuk om te doen en ergens ook wel zen.”||https://www.parool.nl/amsterdam/gewapend-met-peukenzuiger-maken-daklozen-de-haarlemmerbuurt-vrij-van-sigaretten-ik-voel-me-net-een-astronaut~b10bcfad/
2022-09-08||Koningin Elizabeth II (1926-2022): een vorstin die zichzelf wegcijferde voor haar plicht, maar niet vies was van een grapje||Op gepaste afstand leek koningin Elizabeth II al gauw op een saaie mus. Ouderwets gekleed, in mantelpak met onafscheidelijke hoed en handtas. Een onderkoelde vrouw die nooit uit haar rol viel. Maar de werkelijkheid is anders. Elizabeth Alexandra Mary was een vrouw vol verrassingen. Welke andere vorstin kon moeiteloos bougies van een auto vervangen, het geluid imiteren van een vliegtuig bij de landing? Welke andere vorstin had die bijtende humor die zich bijvoorbeeld openbaart in dit briefje aan een couturier: ‘Bedankt voor de enorme rekening. Het zal even duren voordat die betaald is.’ De buitenwereld worstelt heel haar leven met dat dubbele imago. Aan de ene kant is Elizabeth zonnig en vriendelijk. Een vorstin die zichzelf wegcijfert voor plicht, de rode draadje in haar bestaan. Maar zij kan ook bot, dwingend zijn. “Ze had weinig op met verandering, miste warmte en glamour,” zeggen Piers Brendon en Philip Whitehead, de auteurs van A Dynasty Revealed, de dynastie van de Windsors. “Maar zij had wel een vaste plaats veroverd in de Britse maatschappij. Ze kon rekenen op veel respect en sympathie.’’ Volgens de historicus Karl Shaw was haar koelbloedigheid zowel haar sterkte als haar zwakte. Als er al emoties opspeelden, gebeurde dat binnenskamers. “Ze slaagde er wonderwel in om haar privé-leven af te sluiten,” aldus Shaw. “Mocht het haar te veel worden dan ging ze wandelen met haar honden. Alleen,” zegt een ingewijde. Haar momenten van kracht maken grote indruk. In 1981, als op The Mall met een parade haar verjaardag wordt gevierd, opent de 17-jarige Marcus Simon Sarjeant het vuur op de vorstin. Naar later blijkt met zes losse flodders. In alle chaos houdt Elizabeth haar paard onder controle en zet zij de parade voort. Iedere Brit kent ook het verhaal van Michael Fagan. In 1982 dringt hij door tot in haar slaapkamer in Buckingham Palace. “Ik keek haar recht in het gezicht,” vertelt de insluiper later. “Ze draaide zich om in bed, vertrok geen spier en zei: ‘Wat doet u hier?’ Ze stond op, liep naar de deur en riep drie keer: ‘Get out!’ Fagan droop af, in de armen van toegesneld personeel. De onderkoeldheid breekt haar in 1997 op. Prinses Diana overlijdt. Er gaat een schokgolf door Groot-Brittannië. Elizabeth II geeft niet thuis, volgt het protocol. Pas na grote druk van premier Tony Blair en krantenkoppen als ‘Speak to us Ma’am, Show us your care’, hangt de vlag op Buckingham Palace halfstok. Zij spreekt het volk toe, laat zich zien bij de bloemenzee buiten ter ere van Diana. Daarmee smoort de vorstin de oplaaiende discussie over het nut van de monarchie als die niet aansluit bij de eisen van de moderne tijd. In 1992 – de huwelijken van haar dochter Anne en haar zoons Charles en Andrew spatten uiteen en er woedt een felle brand in Windsor Castle – overleeft zij alle rampspoed met haar hang naar traditie en continuïteit. In 1997 leert zij dat er meer is dan ‘de strikte kant van het bestaan’ waarmee ook de jongere leden van de koninklijke familie moeite hebben. Flexibiliteit, openheid en het tonen van emoties kunnen wel degelijk een toegevoegde waarde hebben. Het strakke keurslijf is haar moeilijk kwalijk te nemen. Dat is er vanaf haar geboorte, op 21 april 1926, om 2.40 uur ’s nachts. Met een keizersnede. Vier jaar later krijgt Elizabeth Alexandra Mary een zusje, Margaret, en draagt ze de koosnaam ‘Lilibet’, haar eigen verbastering van haar naam die ze niet goed kan uitspreken. In haar jeugd trekt ze het meest op met Marion Crawford, die zeventien jaar lang haar ‘nanny’ is. Slechts 2 jaar oud maakt zij al indruk op premier Winston Churchill: “Ze straalt een autoriteit uit die ongekend is voor haar leeftijd.” De liefde voor de natuur, in het bijzonder voor paarden en honden, wortelt snel. Als ze 3 jaar is krijgt ze paardrijles, een jaar later heeft zij haar eigen pony, Peggy. Susan is haar eerste hond, een compacte bruin-witte corgi uit Wales. Er zullen er dertig volgen, aangevuld met dorgi’s, een eigen kruising van een corgi met een teckel, en cockerspaniëls. Omdat haar oom koning Edward VIII in 1936 troonsafstand doet om te trouwen met de Amerikaanse Wallis Simpson wordt hij opgevolgd door Elizabeths vader, koning George VI. Zij is dan 10 jaar oud en haar leven komt geheel in het teken te staan van de troonsbestijging. Als haar zus Margaret (6) ervan hoort, zegt zij: Word jij nu koningin? Arme jij.” Na het uitbreken van de Tweede Wereldoorlog is zij voor het eerst op de radio horen, in het programma Children’s Hour. Op haar 18de treedt ze toe tot de Auxiliary TerritoriaI Service (ATS). Elizabeth Windsor (nummer 230873) volgt een opleiding tot chauffeur en monteur. Zij stelt motoren van vrachtwagens af, vervangt bougies. Daarna studeert zij geschiedenis en rechten, ze leert Frans, wat zij vloeiend spreekt. Inmiddels is de liefde in haar leven. Zij wordt verliefd op haar knappe neef, prins Philip van Griekenland die zij als kind al op familiebijeenkomsten tegenkomt. Hun eerste echte ontmoeting is in 1939. Met haar ouders bezoekt zij (13) de marineopleiding in Dartmouth waar de vijf jaar oudere cadet Philip grote indruk maakt met zijn rondleiding waarvoor hij is aangewezen. Ze beginnen elkaar te schrijven. Haar moeder Elizabeth is aanvankelijk tegen een huwelijk. Zij noemt Philip ‘de Hun’, maar ze trouwen op 20 november 1947 in Westminster Abbey. Op de trouwdag, een feest waar de Britten na alle oorlogsellende zo naar snakken, zijn er opvallende afwezigen: de afgetreden koning Edward VIII en zijn vrouw Wallis Simpson alsmede de drie zussen van Philip. Hun mannen zijn Duitse edelen met nazisympathieën. Achter zes koningen en zeven koninginnen zit kroonprinses Juliana, die zich stoort aan sommige ‘niet mooi opgepoetste kroonjuwelen’. De eerste huwelijksjaren zijn bijna ‘normaal’. Het gezin verblijft op Malta, waar Philip bij de Britse marine dient. Elizabeth, die van haar man de koosnamen ‘sausage’ (worstje) en ‘cabbage’ (kooltje) krijgt, wordt moeder. In november 1948 van Charles, daarna volgen Anne, Andrew en Edward. Begin jaren 50 gaat de gezondheid van haar vader achteruit en keert Elizabeth terug naar Londen. Zij vervangt hem als zijn gezondheid openbaar optreden niet toelaat. In 1952 nemen Elizabeth en Philip de eerste grote overzeese reis van de koning over, naar Afrika, Australië en Nieuw-Zeeland. Op 6 februari overlijdt George VI (56) aan de gevolgen van longkanker. In Kenia reageert Elizabeth volgens haar entourage stoïcijns op het nieuws. “Sorry, ik ben bang dat we nu allemaal naar huis moeten.” Geen tranen, meteen aan het werk. “Mijn naam als koningin? Mijn eigen naam natuurlijk, Elizabeth.” Op 2 juni 1953 wordt zij gekroond en krijgt zij de leiding over twee kerken: de Kerk van Engeland (Anglicaans) en de Kerk van Schotland (Presbyteriaans). Als zij in Engeland is, is zij Anglicaans, in Schotland Presbyteriaans. Voor het eerst staan er tv-camera’s in Westminster Abbey om de 27 miljoen Britten en honderden miljoenen mensen in het buitenland van beelden te voorzien. Tijdens de ceremonie vraagt zij de aartsbisschop van Canterbury om hulp. Als zij met haar loodzware kroon en mantel moet opstaan, vraagt zij om een duwtje: ‘Get me started’ (Help me op gang). Haar moeder Elizabeth maakt die dag een uitzondering. Daarna zal ze nooit meer buigen voor haar dochter. “Ik ben keizerin geweest,” aldus ‘Mummy’ die tot haar dood in 2002 haar belangrijkste adviseur zal blijven en met wie ze de passie voor paarden deelt. Na de troonsbestijging ontsnapt ze nog een paar keer aan het keurslijf van koninklijke plichten. De staatsbegrafenis van oorlogsheld Bernard Montgomery beleeft ze tussen het publiek. Onherkenbaar, met een grote sjaal om het hoofd. Op bezoek in Californië vraagt Reagans adviseur Michael Deaver of ze misschien zin heeft in een etentje in een restaurant. “Een restaurant? U maakt zeker een grapje,” zegt Philip, want zo’n bezoek is in strijd met het protocol. Maar even later fluistert Elizabeth: “We zouden het zeer op prijs stellen.” Voor het eerst in twintig jaar eet zij in een restaurant. Elizabeth is een van de rijkste vrouwen ter wereld. Onroerend goed en andere bezittingen meegerekend wordt haar persoonlijke vermogen geschat op twee tot drie miljard. Als daar de Royal Collection, de kroonjuwelen, bij worden opgeteld, gaat het om ruim tien miljard. Toch geeft zij liever geen geld uit. Ook voor kleding. Die moet aan de volgende eisen voldoen: kreukvrij, niet te dik maar ook niet te transparant. Ze houdt van kleur. De ‘kleding thuis’ moet vooral comfortabel en functioneel zijn. Ze draagt hoeden, maar heeft er een hekel aan. “Met een hoed lijk ik op een schaap. Waarom zou ik op een schaap moeten lijken?” Critici uit de modewereld hebben de grootste problemen met haar handtassen. Ze draagt vooral grote, vierkante tassen met grauwe kleuren. De handtassen, mooi of niet, hebben ‘buiten de deur’ een extra functie. Met codes. Als de koningin bijvoorbeeld haar tas na een diner op tafel legt, betekent dat dat zij wil vertrekken. Als de handtas van de ene arm naar de andere overgaat, heeft zij genoeg van degene met wie ze dan praat. Het betekent ‘verlos me’. Een boeket draagt ze met beide handen, om te voorkomen dat ze handen moet schudden. In 2012 beleeft zij twee opmerkelijke festiviteiten. Na de viering van haar diamanten jubileum als vorstin komt zij op 27 juli, bij de opening van de Olympische Spelen in Londen, met een daverende verrassing. Op een film in het stadion is te zien dat 007 Daniel Craig, James Bond, haar ophaalt in Buckingham Palace. Samen stappen ze in een helikopter. De vlucht eindigt in een sprong aan twee Union Jack-parachutes voor een landing in het overvolle Olympisch Stadion. Seconden later loopt de koningin het dolenthousiaste stadion binnen om de Spelen voor geopend te verklaren. De 86-jarige Elizabeth spreekt van ‘een bijzondere ervaring waarvan ze intens heeft genoten’. De scène is een enorm succes omdat veel mensen aanvankelijk dachten dat niet een stand-in, maar de vorstin zelf zou hebben gesprongen. Eind 2016 is zij voor het eerst in lange tijd ziek. Zij mist ‘vaste’ afspraken waaronder de traditionele kerstdienst en nieuwsjaardienst. Buckingham Palace spreekt van een ‘zware verkoudheid’. Enkel dagen later pakt zij de draad van de plichtpleging op. Elizabeth, de langst regerende monarch ter wereld, gaat het wel kalmer aandoen. Maar opgeven, nee. Een Britse vorst(in) sterft op de troon. Ook als zij daarmee haar zoon Charles in de weg zit. Volgens biografen is de relatie tussen Elizabeth en Charles ook nooit warm, hartelijk geweest. Charles heeft meer op met zijn grootmoeder en verzuurt in de omgang met zijn moeder omdat hij geen zicht heeft op de troon. Dat de kroonprins is veroordeeld tot een leven in Elizabeths schaduw vinden veel Britten niet erg, want Charles en zijn vrouw Camilla zijn lang niet zo geliefd. De tv-serie The Crown gooit daar nog eens een schepje bovenop. Charles krijgt opnieuw verwijten over zich heen wegens zijn liefdeloze gedrag tegenover Lady Di. Veel Britten zien daarom niet in hem een troonopvolger, maar in zijn oudste zoon, prins William. In hun ogen moet Charles maar worden overgeslagen. Een stap terug die hij volgens insiders niet wil maken. Elizabeth krijgt het de laatste levensjaren hard te verduren. De rel rond haar zoon Andrew, die wordt beschuldigd van misbruik van jonge ‘seksslavinnen’, grijpt haar erg aan. Zij worstelt ook met de commotie rond haar kleinzoon Harry en Meghan Markle. Tot haar grote verdriet breekt Harry met het koningshuis, doet hij afstand van alle eretitels en bouwt hij samen met Meghan een bestaan op in de Verenigde Staten. De grootste klap komt april 2021, met het overlijden van haar man, prins Philip, op wie zij als vorstin ruim zeventig jaar heeft kunnen leunen. Als echtgenoot, adviseur en criticus. In oktober laat zij zich voor het eerst in het openbaar, in Schotland, uit over Philips overlijden. “We hebben altijd gelukkige herinneringen gehad aan onze tijd hier. Er wordt vaak gezegd dat het de mensen zijn die een plek maken, en er zijn weinig plaatsen waar dit zo voor geldt als in Schotland,” aldus de vorstin. In oktober vorig jaar blijft ze een nacht in het ziekenhuis – ‘niets verontrustends’, volgens de hofhouding, om daarna in Buckingham Palace het werk te hervatten. Het geeft aan hoe broos, hoe kwetsbaar ze is geworden. Begin deze week wordt al hevig gespeculeerd over de gezondheid van Elizabeth, toen de benoeming van de nieuwe premier Liz Truss niet in Buckingham Palace in Londen, maar in Balmoral Castle in Schotland plaats moest vinden, omdat de koningin niet in staat zou zijn om naar de Britse hoofdstad af te reizen. Donderdag blijkt dat het inderdaad mis is: ze is onder medisch toezicht geplaatst door haar artsen, die zich ‘zorgen’ maken over haar gezondheid. Niet veel later overlijdt ze, in de aanwezigheid van haar kinderen en kleinkinderen, op 96-jarige leeftijd.||https://www.parool.nl/nieuws/koningin-elizabeth-ii-1926-2022-een-vorstin-die-zichzelf-wegcijferde-voor-haar-plicht-maar-niet-vies-was-van-een-grapje~b7159a3f/
2022-09-08||Niemand had zo veel bijnamen als kleurrijke en robuuste doelman Piet Schrijvers (1946-2022)||Geen voetballer die zo veel kenmerkende bijnamen had als Piet Schrijvers. Waarvan die eerste de meest treffende was. ‘De Beer van De Meer’ kreeg zijn bijnaam door zijn voorkomen en zijn meer dan 250 wedstrijden voor Ajax. In het stadion van de club kwam je hem niet graag tegen als spits. Sterker nog, robuuste spitsen uit zijn tijd – onder wie Dick Nanninga, Cees van Kooten en Joop van Maurik – sliepen matig, de nacht voordat ze tegen Schrijvers moesten voetballen. Als Schrijvers uitkwam, kon je beter niet doorlopen. Dan kwam de imposante doelman woest uit, pakte de bal en klemde deze stevig aan de borst. Hij vond dat zelf vaak amusant. “Dan deed ik weleens net of ik uit wilde komen en dan riep ik heel hard ‘los’. Maar dan bleef ik op mijn lijn staan kijken. Zag je die spitsen angstig ineen duiken terwijl er dus niets gebeurde.” Hij was sowieso van het robuuste. Niet lullen maar poetsen. Schrijvers kende zijn grootste successen bij FC Twente, waar hij in een legendarisch elftal speelde. De voormalig Ajaxdoelman was ook een meer dan verdienstelijke keeper voor het Nederlands elftal. Al blijft het WK 1978 in Argentinië een kleine smet op zijn carrière. Voor de eindronde werd hij gepasseerd voor Jan Jongbloed om tijdens het toernooi toch nog drie duels te spelen, waarna hij de finale tegen het gastland weer misliep door een blessure. Maar hij speelde tijdens zijn carrière wel mooi samen met Johan Cruijff en Marco van Basten. Later zou Schrijvers bij Oranje een brug vormen tussen generaties. In de rust van de legendarische interland die Nederland in 1983 speelde in Dublin tegen Ierland kregen de jonge internationals Ruud Gullit, Marco van Basten, Ronald Koeman en Gerald Vanenburg genadeloos op hun flikker van de ervaren goalie, die daar decennia later altijd graag over vertelde. “Ik heb ze helemaal stijf gescholden, die jongens. Bondscoach Kees Rijvers zei maar niets. Die dacht: laat Piet maar even gaan. Ze konden me, geloof ik, buiten horen schreeuwen.” Zo deed hij het ook dikwijls bij Ajax. “De jonge garde kwam nog weleens te laat. Moet je bij Piet niet doen. En in het spelershome was het een komen en gaan van mensen die zichzelf belangrijk vonden. Hebben we even wat aan gedaan.” Bij Twente beleefde hij volgens eigen zeggen de mooiste tijd in een legendarisch elftal met onder andere ook Epi Drost. “Daar waren ze meer zoals ik,” zei hij er eens over. “Bij Ajax had je meer van die mannetjes.” Toch won hij in Amsterdam vijf landstitels en werd hij er Voetballer van het Jaar in 1983. Als doelman van FC Twente ontving hij de Tonny van Leeuwen-trofee in een jaar dat hij slechts dertien tegendoelpunten slikte. Die mijlpaal kwam vorig seizoen nog ter sprake toen Ajax op weg leek om dat record te breken. Maar het bleef staan. Bij zijn laatste club, PEC Zwolle, was er minder succes. Met die ploeg degradeerde hij en werden de bijnamen ‘Het Lek van PEC’ en ‘De Bolle van Zwolle’ bedacht. Toen zijn spelerscarrière er eenmaal op zat, keerde hij in diverse trainersfuncties terug in de voetballerij. Met AZ promoveerde hij in 1994 bijna naar de eredivisie. Hij was ook assistent- en keeperstrainer. In 2019 werd bekend dat Schrijvers leed aan de ziekte van Alzheimer. De in dat jaar uitgebrachte biografie, die is geschreven door journalist Yoeri van den Busken, was een eerbetoon aan de carrière van een van de beste doelmannen die Nederland ooit heeft gehad.||https://www.parool.nl/nederland/niemand-had-zo-veel-bijnamen-als-kleurrijke-en-robuuste-doelman-piet-schrijvers-1946-2022~b10c8681/
2022-09-08||Koningin Elizabeth op 96-jarige leeftijd overleden||De koningin overleed vredig in haar Schotse kasteel Balmoral, laat het koningshuis in een verklaring weten. Elizabeth zat zeventig jaar op de troon en was daarmee de langst regerende monarch uit de Britse geschiedenis. De vorstin kampte al langere tijd met gezondheidsklachten. Donderdag bracht Buckingham Palace naar buiten dat de koningin onder medisch toezicht was geplaatst omdat artsen ‘bezorgd waren om haar gezondheid’. Een groot deel van de koninklijke familie was donderdag afgereisd naar Schotland. De vlag op Buckingham Palace is kort nadat bekend werd gemaakt dat koningin Elizabeth is overleden halfstok gehangen. Dat gebeurde rond 19.30 uur Nederlandse tijd. Op dat moment stonden er honderden mensen voor de poort van het paleis. Volgens de BBC begonnen sommigen te huilen. Op het hek van Buckingham Palace werd kort daarna de officiële mededeling van het overlijden van de koningin opgehangen. Prins Andrew, prins Edward en zijn vrouw Sophie en prins William waren niet op tijd op Balmoral Castle om afscheid te kunnen nemen van koningin Elizabeth. Ook prins Harry kwam te laat. Koning Charles, koningin-gemalin Camilla en prinses Anne waren al wel enige tijd bij de koningin. Het is niet duidelijk of zij wel bij haar overlijden aanwezig waren. Onder de titel ‘Operatie Eenhoorn’ is door Buckingham Palace vastgelegd wat er moet gebeuren nu Elizabeth is overleden. Charles, nu koning Charles III, en koningin-gemalin Camilla blijven na het overlijden van koningin Elizabeth II nog een nacht op Balmoral Castle. Zij keren vrijdag terug naar Londen. Koningin Elizabeth volgde in 1952 op 25-jarige leeftijd haar vader George VI op. Die overleed terwijl ze met haar echtgenoot prins Philip in Kenia was. Elizabeth en Philip waren 74 jaar getrouwd en kregen vier kinderen: Charles, Anne, Andrew en Edward. Philip overleed in april 2021 op 99-jarige leeftijd. Elizabeth was niet alleen het staatshoofd van het Verenigd Koninkrijk, maar ook van veel landen uit het Gemenebest van Naties. Het gaat onder meer om Australië, Canada, Jamaica en Nieuw-Zeeland. In haar eigen land waren tijdens de decennia waarin Elizabeth op de troon zat vijftien premiers aan de macht, onder wie Winston Churchill en Margaret Thatcher. Het koningshuis maakte onder Elizabeth woelige periodes mee. Het Britse koloniale rijk werd ontmanteld en viel uiteen en de Britten zochten hun heil bij de Europese Unie. Op het persoonlijke vlak beleefde Elizabeth een dieptepunt met de dood van haar ex-schoondochter Diana in 1997. De afgelopen jaren kwam het koningshuis onder meer in de publiciteit door toedoen van prins Andrew, de zoon van de vorstin. Die raakte in opspraak door zijn banden met Jeffrey Epstein, een omstreden multimiljonair die was opgepakt op verdenking van het seksueel misbruik van minderjarigen. Ook was er veel aandacht voor de breuk tussen prins Harry en het koningshuis. De zoon van Charles en Diana verhuisde met zijn echtgenote Meghan naar de Verenigde Staten. Elizabeth bleef ondanks haar gevorderde leeftijd lange tijd zeer actief, maar daar kwam in de periode voor haar dood verandering in. Ze verscheen vanwege haar gezondheid niet vaak meer in het openbaar en zag ook af van diverse officiële taken. Zo droeg ze dit jaar de Queen’s Speech, onderdeel van de traditionele opening van het Britse parlementaire jaar, over aan haar zoon Charles.||https://www.parool.nl/wereld/koningin-elizabeth-op-96-jarige-leeftijd-overleden~bb74216c/
2022-09-08||Koningin Elizabeth op 96-jarige leeftijd overleden||De koningin overleed vredig in haar Schotse kasteel Balmoral, laat het koningshuis in een verklaring weten. Elizabeth zat zeventig jaar op de troon en was daarmee de langst regerende monarch uit de Britse geschiedenis. Elizabeth kampte al langere tijd met gezondheidsklachten. Donderdag bracht Buckingham Palace al naar buiten dat de koningin onder medisch toezicht was geplaatst omdat artsen ‘bezorgd waren om de gezondheid’. Alle kinderen van de vorstin zijn donderdag afgereisd naar Schotland. De aankondiging kwam een dag nadat de 96-jarige monarch een virtuele vergadering had afgezegd van haar Privy Council, een formeel adviesorgaan, toen artsen haar aanraadden om te rusten na een dag vol gebeurtenissen op dinsdag, toen ze Liz Truss formeel vroeg om premier te worden. Truss en haar nieuwe kabinetsleden zouden woensdag formeel beëdigd worden, maar dat is uitgesteld. Bij Buckingham Palace kwamen donderdag steeds meer mensen samen na het nieuws over de zorgelijke gezondheidstoestand van koningin Elizabeth. Ook bij Balmoral Castle, staat een groep mensen in de stromende regen bij de hekken. Een aantal toeristen was in tranen door het nieuws van de verslechterde gezondheid van Elizabeth, schrijft de BBC. “Ze is de enige koningin die we hebben gehad. Mijn hele leven. Het is zo’n lieve vrouw. Het is zo’n schok,” zei een van hen. De website van de Britse koninklijke familie is donderdag korte tijd uit de lucht geweest. Na het nieuws over de bezorgdheid over de gezondheid van koningin Elizabeth bezochten veel mensen de site om het statement te lezen. De website raakte overbelast, maar is inmiddels weer te bezoeken. Elizabeth kampte al enige tijd met gezondheidsklachten. Ze was slecht ter been en liep daarom al langere tijd met een wandelstok. De vorstin markeerde dit jaar zeven decennia op de troon en had de afgelopen maanden steeds meer taken overgedragen aan haar erfgenaam, prins Charles, en andere leden van de koninklijke familie.||https://www.parool.nl/wereld/koningin-elizabeth-op-96-jarige-leeftijd-overleden~b0ec092e/
2022-09-08||Kaag haalt uit: ‘Mijn gezin en ik moeten beveiligd worden wegens haat die Forum aanjaagt’||Kaag wordt al langer bedreigd. Ook dook in januari de 29-jarige Max van den B. op bij haar huis, met een brandende fakkel. Die uitte kort daarvoor in een filmpje kritiek op het World Economic Forum, het platform in Davos waarover FvD al vaak kritiek uit. Volgens de partij is dat een soort schaduwmacht van de wereld, waartoe Kaag zou behoren. Kaag kreeg donderdagmorgen in een debat in de Tweede Kamer kritiek van FvD-Kamerlid Pepijn van Houwelingen dat zij de belangen van Nederland niet zou dienen. De minister reageerde daar fel op. Volgens haar ondergraaft FvD ‘het vertrouwen in onze politiek en instellingen met ongefundeerde suggesties of verdachtmakingen’. “Iedereen heeft recht op zijn eigen mening, maar niet op zijn eigen feiten. Ik hecht eraan dit te zeggen aan het begin van het politieke jaar, omdat mijn gezin en ik al een hele periode lang, ook via sociale media, aangejaagd door de partij van meneer Van Houwelingen, te pas en te onpas nu ook beveiliging nodig hebben. Ik trek hier een streep.” Het is voor het eerst dat Kaag bedreigingen aan haar adres zo direct koppelt aan Forum voor Democratie. Eerder deden alleen CDA-minister Hugo de Jonge en ChristenUnie-leider Gert-Jan Segers dat. In januari, na het incident met de fakkel, zei De Jonge: “Woorden doen ertoe. Spreken over tribunalen, over politici die achter tralies moeten. Überhaupt de hele manier waarop Forum voor Democratie zijn woorden kiest, dat is niet zonder gevaar. Er zijn mensen die zich daardoor gelegitimeerd voelen om over te gaan tot bedreiging en intimidatie. We kennen allemaal de woorden die ze kiezen. Ik denk dat dit verband niet moeilijk te leggen is, dat dit verband er is.” CU-leider Segers noemde de bedreigingen ‘de oogst’ van uitlatingen door Forum. “Als je keer op keer het gif van ‘verzet’, ‘tribunalen’ en ‘opsluiting van je politieke tegenstanders’ zaait, dan is het dit soort intimidatie en bedreiging dat je oogst. Tegen iedereen met een zwak voor FvD zou ik willen zeggen: word wakker.” Forum-Kamerlid Van Houwelingen reageerde na de woorden van Kaag. “Vanzelfsprekend zijn alle vormen van bedreigingen vreselijk.” Hij vindt echter dat de minister ‘niet handelt in het belang van Nederland’, zoals op het gebied van Europees financieel beleid, waar het debat over ging. De man die met een fakkel bij Kaags woning stond werd veroordeeld tot zes maanden cel. Hij is inmiddels weer vrij en demonstreerde de afgelopen twee dagen met een megafoon bij het Kamergebouw.||https://www.parool.nl/nederland/kaag-haalt-uit-mijn-gezin-en-ik-moeten-beveiligd-worden-wegens-haat-die-forum-aanjaagt~bfe9fbb2/
2022-09-08||Queen Elizabeth overleden op 96-jarige leeftijd||De koningin overleed vredig in haar Schotse kasteel Balmoral, laat het koningshuis in een verklaring weten. Elizabeth zat zeventig jaar op de troon en was daarmee de langst regerende monarch uit de Britse geschiedenis. Elizabeth kampte al langere tijd met gezondheidsklachten. Donderdag bracht Buckingham Palace al naar buiten dat de koningin onder medisch toezicht was geplaatst omdat artsen ‘bezorgd waren om de gezondheid’. De koninklijke familie Koningin Elizabeth volgde in 1952 op 25-jarige leeftijd haar vader George VI op. Die overleed terwijl ze met haar echtgenoot prins Philip in Kenia was. Elizabeth en Philip waren 74 jaar getrouwd en kregen vier kinderen: Charles, Anne, Andrew en Edward. Philip overleed in april 2021 op 99-jarige leeftijd. De vorstin was niet alleen het staatshoofd van het Verenigd Koninkrijk, maar ook van veel landen uit het Gemenebest van Naties. Het gaat onder meer om Australië, Canada, Jamaica en Nieuw-Zeeland. In haar eigen land waren tijdens de decennia waarin Elizabeth op de troon zat vijftien premiers aan de macht, onder wie Winston Churchill en Margaret Thatcher. Het koningshuis maakte onder Elizabeth woelige periodes mee. Het Britse koloniale rijk werd ontmanteld en viel uiteen en de Britten zochten decennialang hun heil bij de Europese Unie. Op het persoonlijke vlak beleefde Elizabeth een dieptepunt met de dood van haar ex-schoondochter prinses Diana in 1997. De immens populaire Diana kwam om het leven bij een verkeersongeval in Parijs, waar ze was opgejaagd door paparazzi. De afgelopen jaren kwam het koningshuis onder meer in de publiciteit door toedoen van prins Andrew, de zoon van de vorstin. Die raakte in opspraak door zijn banden met Jeffrey Epstein, een omstreden multimiljonair die was opgepakt op verdenking van het seksueel misbruik van minderjarigen. Ook was er veel aandacht voor de breuk tussen prins Harry en het koningshuis. De zoon van Charles en Diana verhuisde met zijn echtgenote Meghan naar de Verenigde Staten. Elizabeth bleef ondanks haar gevorderde leeftijd lange tijd zeer actief, maar daar kwam in de periode voor haar dood verandering in. Ze verscheen vanwege haar gezondheid niet vaak meer in het openbaar en zag ook af van diverse officiële taken. Zo droeg Elizabeth dit jaar de Queen’s Speech, onderdeel van de traditionele opening van het Britse parlementaire jaar, over aan haar zoon Charles.||https://www.parool.nl/wereld/queen-elizabeth-overleden-op-96-jarige-leeftijd~b308f0ad/
2022-09-08||Nederlandse tennissers tanken bij op Zandvoort en bij Go Ahead Eagles: ‘Ik was tennismoe’||“Word ik nu opgesteld?,” vraagt Matwé Middelkoop aan captain Paul Haarhuis, als hij het laatste punt van de training heeft gewonnen. Voor de goede orde: het ging om een enkelspel en dus is het een grap van de dubbelspeler, die wel zeker weet dat hij het formulier gaat halen op zijn specialisme. Maar het tekent de sfeer bij de open training van de Davis Cup-ploeg op het nationaal tenniscentrum in Amstelveen. Er wordt hard gewerkt en veel gelachen, eigenlijk het gebruikelijke recept als Nederlandse tennissers samenkomen voor een landenwedstrijd. In Glasgow speelt de ploeg komende week de ‘Finals’, wat goed beschouwd een halve finale is. In een poule met Kazachstan, Groot-Brittannië en de Verenigde Staten plaatsen de twee beste landen zich voor de echte finaleweek in november. Nog niet zo lang geleden leek dat voor Nederland een te ambitieus streven, maar er is veel gebeurd sinds vorig jaar deze tijd. Twee enkelspelers stootten door goede prestaties de top 50 binnen, Botic van de Zandschulp en Tallon Griekspoor. Tim van Rijthoven won het grastoernooi van Rosmalen, stuntte daarna op Wimbledon en schurkt tegen de top 100 aan. En in het dubbelspel had Haarhuis de ‘luxe’ om te kunnen kiezen tussen drie wereldtoppers, waarbij Jean-Julien ­Rojer het aflegde tegen Middelkoop en Wesley Koolhof. Toch keerde een aantal spelers te vroeg en in mineur terug uit New York, waar de US Open nog bezig is. Van de Zandschulp, die een kwartfinaleplek van vorig jaar verdedigde, was niet in vorm en verloor in de tweede ronde. Griekspoor speelde ‘zijn slechtste wedstrijd ooit’ en ging direct onderuit. Van Rijthoven ontsnapte miraculeus in de eerste ronde, speelde goed in de tweede ronde tegen de uiteindelijke halvefinalist Casper Ruud, maar baalde dat hij kansen had gemist de Noor te verslaan. En Middelkoop kwam zowel in de dubbel als de gemengd dubbel niet verder dan één partij. Dus bleven de rackets even in de tas, de eerste dagen terug in Nederland. “Ik was tennismoe,” zegt Van de Zandschulp, die ruim vijf weken in de Verenigde Staten verbleef. “Eigenlijk voor het eerst op deze manier. Ik heb dit jaar te veel gespeeld, weet ik nu. Als ik ga trainen om het trainen, of een toernooi speel dat ik eigenlijk helemaal niet wil spelen, weet je al dat het niet goed zal gaan. Tennis is ook mijn werk, iedereen heeft weleens een dag geen zin, maar ik moet fysiek en in mijn hoofd wel fris zijn en dat was ik niet meer.” Na een dag of vijf, zes zonder tennis ging hij woensdag weer met zin de baan op. “Even de gedachte van tennis af halen, heeft gewerkt. Ik ben zaterdag bij Go Ahead Eagles-Feyenoord geweest.” Griekspoor en Van Rijthoven bezochten de Formule 1 in Zandvoort. “Daar kreeg ik wel energie van,” zegt Van Rijthoven, sinds anderhalf jaar autosportfan. “Heel vet om te zien wat een passie Max Verstappen, de grootste sportman van Nederland, losmaakt.” De Brabander noemde zichzelf de ‘derde man’ van het Davis Cup-team. “Ik ga mee om aan te moedigen en sta paraat als ik nodig ben.” Terwijl hij in New York, samen met Gijs Brouwer, toch de beste indruk maakte. “Maar qua ranking is het een feit dat ik niet opgesteld hoor te worden. Als het wel gebeurt, hoor je me natuurlijk niet klagen.” Van Rijthoven speelde in 2015 en 2016 alleen een zogenoemde ‘dead rubber’ in de Davis Cup, partijen die er voor de winst van de ontmoeting niet meer toededen. “Maar zo voelde het voor mij toen niet. Ik weet nog dat tegen Zwitserland Roger Federer en Stan Wawrinka op de tribune zaten. Dat maakte echt wel indruk. Het is speciaal om nu weer bij het team te zitten.” Captain Haarhuis hoopt dat zijn spelers het hem de komende dagen zo moeilijk mogelijk maken, qua opstelling. “We staan er goed voor. Het zal zwaar worden, maar we hebben tegen elk team kans.”||https://www.parool.nl/sport/nederlandse-tennissers-tanken-bij-op-zandvoort-en-bij-go-ahead-eagles-ik-was-tennismoe~b7db39b4/
2022-09-08||Evenepoel verschalkt Gesink vlak voor de finish in Vuelta-etappe: ‘Mijn meest perfecte dag ooit’||Met nog drie ritten te gaan verdedigt Evenepoel een voorsprong van meer dan 2 minuten op de Spanjaard Enric Mas. Evenepoels dadendrang ging ten koste van Robert Gesink, de eenzame vluchter die kort voor de finish op de Alto de Piornal nog door de Belg en Mas werd ingelopen. “We zaten kort achter hem en ik wist dat ik met mijn sprint in het voordeel was. Ik ben snel, ook aan het einde van een zware dag. Daar heb ik veel op getraind,” vertelde Evenepoel, die de Portugees João Almeida vroeg had zien aanvallen. “Het was een lastige dag, maar ik ben altijd rustig gebleven. Dat is de les die ik hier heb geleerd. Dat er een vroege kopgroep weg was, paste in ons plan. Zo zijn de bonificaties ook meteen weg, dachten we.” Gesink boekte zes jaar geleden voor het laatst een overwinning. Ook toen was dat in de Vuelta, met een aankomst bergop op de Aubisque. Op de tweede dag van de huidige editie droeg hij al de rode leiderstrui, nadat Jumbo-Visma in Utrecht de ploegentijdrit had gewonnen. Tegenslag voor de ploeg was er woensdag toen kopman Primoz Roglic, tweede in het klassement, na een val een dag eerder niet meer van start kon gaan. Gesink maakte deel uit van een kopgroep van ruim veertig renners, ontstaan nadat kort ervoor de Australiër Jay Vine, de drager van de bergtrui, na een zware val met een ziekenwagen was afgevoerd. Ook de Deense groenetruidrager Mads Pedersen had erbij gelegen, net als de hoog geklasseerde Spanjaard Carlos Rodriguez. Zij konden verder.||https://www.parool.nl/sport/evenepoel-verschalkt-gesink-vlak-voor-de-finish-in-vuelta-etappe-mijn-meest-perfecte-dag-ooit~b7220718/
2022-09-08||OM eist tot 10 jaar cel en tbs voor doodschieten ‘Lau’ Bronne (22) en dumpen lichaam||Een passant had het lichaam van Bronne op 12 maart gevonden in een sloot aan de Nico Broekhuysenweg in Amsterdam-Nieuw-West. Hij had een schotwond in zijn hoofd. Hamid ‘Hamma’ B. heeft uiteindelijk bekend dat hij degene was die Bronne door zijn hoofd heeft geschoten. Volgens hem ging dat per ongeluk toen hij Bronne bang wilde maken door zijn vuurwapen in diens mond te duwen, in de veronderstelling dat het ongeladen was, maar dat gelooft de officier van justitie niet. Volgens de aanklager heeft Hamid B. zijn late verklaringen afgestemd op het inmiddels afgeronde dossier, en op de verklaringen van zijn medeverdachten. Justin D., alias ‘Cheffie’, was een jeugdvriend van Bronne. Hamid B. en ‘Lau’ Bronne hadden in de nacht van 11 op 12 maart ruzie gekregen. In de cabine van een Ford Transitbestelbus van Justin D. zouden ze de ruzie rond kwart voor twee ‘s nachts uitpraten, voor de woning in Assendelft waar Bronne met vrienden en vriendinnen ‘had zitten chillen’ en lachgas had gebruikt. De twee anderen stonden nog buiten toen het dodelijke schot viel. Kort daarop besloten de drie verdachten dat Bronnes lichaam moest worden gedumpt buiten Assendelft. Ze kwamen uiteindelijk in Amsterdam uit bij een sloot langs de Nico Broekhuysenweg, langs sportpark De Eendracht en een groengebied in Geuzenveld. Dat is een wat afgelegen plek waar criminelen geregeld spullen zoals wapens dumpen. Nadat ze Bronne in de sloot hadden achtergelaten, reden de drie op aanwijzing van ‘Hamma’ B. naar een vriendin in Antwerpen, volgens justitie om zich een alibi te verschaffen en te doen alsof zij niet bij Bronnes dood betrokken konden zijn geweest. Daar wasten ze hun kleren, kochten ze ook nieuwe kleding en probeerden ze tevergeefs de bus schoon te maken. In een hotelkamer verbrandden ze Bronnes paspoort. Omdat het busje niet goed meer schoon te krijgen was, staken ze het eenmaal terug in Amsterdam in brand, in Zuidoost. De officier van justitie benadrukte donderdagmiddag in zijn requisitoir dat Bronne pas 22 jaar was. “De hoofdverdachte heeft een vuurwapen in zijn mond afgeschoten. En waarom? Een dolletje? Voor de nabestaanden is dit niet te begrijpen,” zei de aanklager. “Hun verdriet is onmetelijk en niet in woorden te vatten. Zij zullen moeten doorleven zonder hun geliefde zoon, kleinzoon, broer en vriend, maar wel met een blijvend gat in hun bestaan.” Dat de drie Bronnes lichaam dumpten, noemde de officier ‘gruwelijk, mensonterend en misschien nog wel onbegrijpelijker voor de nabestaanden’. Nadat Justin D. en Jahmal ‘Vlam’ N. in het najaar van 2021 hadden verteld dat het Hamid B. was geweest die Bronne onverwacht had doodgeschoten, en ook de officier van justitie geen aanwijzingen meer zag dat zij schuldig waren aan het schieten, liet de rechtbank ze in november vrij. Justin D. kon volgens zijn advocaat ‘niet langer leven met het idee dat de nabestaanden van zijn jeugdvriend niet wisten wat er is gebeurd’. Jahmal N. bood de nabestaanden op die zitting in november eveneens zijn excuses aan, omdat hij niet meteen openheid van zaken had gegeven. “Ik had gehoopt dat degene die het gedaan heeft, zijn verantwoordelijkheid zou nemen, maar dat deed hij niet.” De advocaten houden vrijdag hun pleidooien.||https://www.parool.nl/amsterdam/om-eist-tot-10-jaar-cel-en-tbs-voor-doodschieten-lau-bronne-22-en-dumpen-lichaam~bdbefbbd/
2022-09-08||Gewonde bij vechtpartij Loenermark in Amsterdam-Noord, ook schot gelost||De politie spreekt van een vechtpartij met ‘meerdere betrokkenen’ voor de Loenermarkflats. Daarbij zou een van hen gewond zijn geraakt. Verschillende omwonenden spraken ook van een ‘harde knal’ en meldden dat er een schot zou zijn gelost. Een woordvoerder van de politie bevestigt sporen van een schietincident, maar zegt verder dat er nog te weinig te zeggen is over wat zich heeft afgespeeld. Twee mannen zijn aangehouden, onder wie de man die gewond is geraakt. Hij was aanspreekbaar. De man is met een ambulance naar het ziekenhuis vervoerd. De politie kon niet zeggen hoe de man er nu aan toe is. Ook zegt de politie nog niet te weten of de man door een kogel is geraakt.||https://www.parool.nl/amsterdam/gewonde-bij-vechtpartij-loenermark-in-amsterdam-noord-ook-schot-gelost~b4c7c3f1/
2022-09-08||Verdachte (15) van meerdere explosies in Amsterdam langer in de cel||De politie pakte de 15-jarige eind vorige maand op. Later werd ook een 17-jarige jongen aangehouden. Het is niet bekend waarvan ze precies worden verdacht. De aanhoudingen komen voort uit het onderzoek door rechercheteams die zijn gezet op de reeks explosies die woningen en horecazaken troffen. De politie liet eerder weten meer aanhoudingen niet uit te sluiten. De afgelopen tijd waren er onder meer explosies op het Kleine-Gartmanplantsoen bij Café in the City in het Amsterdamse centrum en bij horecazaak The Harbour Club aan de Cruquiusweg in Oost. Ook ging een explosief af bij een huis aan de Emanzana, midden in een woonwijk in Zuidoost. Eerder deze week meldde burgemeester Femke Halsema dat het aantal explosies in Amsterdam in de afgelopen acht maanden verdubbeld is ten opzichte van dezelfde periode vorig jaar. Ze noemt daarbij als voorbeeld conflicten in de criminele sfeer, vaak drugsgerelateerd, of in de relationele of zakelijke sfeer, zoals afpersing.||https://www.parool.nl/amsterdam/verdachte-15-van-meerdere-explosies-in-amsterdam-langer-in-de-cel~b5a7c8b1/
2022-09-08||Gegijzeld in de zwijgcultuur: wát een eenzaamheid||Als adolescent deed ik best zo mijn domme dingen die niet mogen en natúúrlijk verlinkte ik mijn matties niet als ik was betrapt. Toch, dat staat in geen verhouding tot de zwijgcultuur die kinderen en jongvolwassenen in de moeilijke wijken van de stad gijzelt. Dat je jarenlang je Grote Geheimen met je meedraagt terwijl je in paniek leeft: wat een onwaarschijnlijk beklemmend idee. Moeten blijven zwijgen omdat je als de dood bent voor de gevolgen van praten met de politie of zelfs maar je ouders… Zaterdag beschreef ik hoe een tiener uit Amsterdam-Zuidoost vanaf zijn dertiende tot zijn zestiende zó werd afgeperst dat uiteindelijk ook de overheid geen andere uitweg zag dan het hele gezin naar een geheim adres buiten de stad te laten verhuizen. Zijn moeder vertelde me hoe ze jaren onwetend was gebleven, tot ze merkte dat haar zoon stiller werd, zich steeds dieper ingroef in de drillrapcultuur en intussen steeds maar spullen en geld stal om de honger van zijn belagers te stillen. Toen ze uiteindelijk had achterhaald hoe zeer hij klem zat, wilde hij de namen van die belagers nog steeds onder geen beding noemen. Politie en hulpverleners zeiden machteloos te staan zolang de jongen over zijn afpersers bleef zwijgen. Wat een eenzaamheid, eerst voor de jongen, vervolgens voor het gezin. Het verhaal dat zijn moeder Het Parool durfde vertellen, maakt heel veel reacties los, vanuit politie en justitie, van hulpverleners, politici, rechters en bestuurders. De rode draad: wat vreselijk dat de slachtoffers zo alleen staan en hun vertrouwde omgeving hebben moeten verlaten. Het verhaal van dit gezin staat niet op zichzelf. Veel meer jongens, jonge mannen en gezinnen zitten klem in die straatcultuur waarin snitchen dodelijk is. Het gaat ook niet alléén over jongens. Ik versloeg onlangs een Amsterdamse sextortionzaak (afpersing door te dreigen seksueel getinte beelden te openbaren) waarin vooral moslimmeisjes jaren in de tang zaten. Soms werden ze niet eens met echte naaktfoto’s afgeperst, maar was hun hoofd op een naakt lichaam van een ander gephotoshopt. Ze stonden soms tienduizenden euro’s en kostbare sieraden af. Zij zwegen uit angst voor de schande voor de familie. Nogmaals: wat een eenzaamheid. Niet lang geleden zat ik met een drillrapper uit de Bijlmer in een gezelschap waar de vraag rees waaróm dat zwijgen verplicht is. Hij worstelde met een antwoord, waarna ik vertelde hoe ikzelf jaren geleden wist dat voor mij een moordopdracht was afgegeven, maar mijn informatie niet met de recherche kon delen omdat dat mijn cruciale journalistieke onafhankelijkheid zou schaden. Ik kon ook geen snitch zijn, vrij vertaald. Je zag het masker van de drillrapper bijna letterlijk afvallen. Iemand had ervaren wat hij voelt! Maar ja, hij zit nóg in zijn zwijgcultuur gevangen. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/gegijzeld-in-de-zwijgcultuur-wat-een-eenzaamheid~b98d87d9/
2022-09-08||Najaarsprikronde start 19 september met nieuw coronavaccin||Minister van Volksgezondheid Ernst Kuipers (D66) meldt dat donderdagmiddag in een brief aan de Tweede Kamer. ‘Dit kan helpen om een opleving van het coronavirus tegen te gaan,’ schrijft hij. Onlangs werden de nieuwe mRna-vaccins van Pfizer en Moderna goedgekeurd, deze worden gebruikt voor de najaarscampagne. De zogenoemde bivalente vaccins beschermen tegen meerdere varianten van het coronavirus. ‘Ook blijkt uit beide registratiedossiers dat het bijwerkingenprofiel van deze vaccins niet wezenlijk verschilt van de oudere vaccins,’ schrijft OMT-voorzitter Jaap van Dissel in zijn advies. De herhaalprik tegen corona wordt ingezet om ernstige ziekte, ziekenhuisopname en sterfte door het coronavirus zo veel mogelijk te voorkomen en de bescherming tegen het virus op peil te houden. De herhaalprik zorgt ervoor dat mensen minder ziek worden als gevolg van een besmetting, ‘mogelijk zijn mensen na de herhaalprik ook minder vatbaar voor infectie’, stelt Kuipers. ‘Vaccinatie helpt zo om de zorg en de samenleving voor iedereen open te houden.’ Vanaf 13 september ontvangen mensen vanaf 60 jaar een uitnodiging van het RIVM, mensen uit de ‘griepprikgroep’ (12 tot en met 59 jaar) krijgen vanaf begin oktober een uitnodiging via hun huisarts. Zorgmedewerkers met patiëntencontact worden gelijktijdig uitgenodigd via hun werkgever. Daarna kan iedereen die dat wil van 12 jaar en ouder op afspraak een herhaalprik halen bij de GGD.||https://www.parool.nl/nederland/najaarsprikronde-start-19-september-met-nieuw-coronavaccin~bb1426c4/
2022-09-08||Edo Spier (1926-2022) wilde aardig leven, maar niet zonder zorgen||Spier, die officieel Elias heette, kwam ter wereld in een liberaal-Joods gezin in Amsterdam-Zuid. “Ik behoor tot de generatie die als kind oud is geworden,” zei hij in 1995 in een interview met de Volkskrant. “Toen ik als eigenwijs jochie van 11 met pogromverhalen van Duitse Joden thuiskwam, kon ik een klap voor m’n kop krijgen. Wat ik zei viel gewoon in een emmer met snot. Zoiets kon hier nooit gebeuren.” Maar toen na de Duitse inval de NSB’ers door de straten van de Rivierenbuurt marcheerden, dook het gezin toch onder. Spier woonde op 48 adressen en belandde ook nog in kamp Amersfoort. Daar wilde hij later niet over praten. “Mijn instelling was: psychiater? Ben je gek. Ik los m’n eigen problemen wel op.” Toen de bevrijding voor de deur stond, meldde Spier zich als vrijwilliger bij het Engelse leger, en zo kwam hij in Nederlands-Indië terecht, waar hij als commando van de Royal Navy tegen Soekarno vocht en omroeper werd bij de Allied Forces Radio in Batavia. “Je leeft in een absolute chaos in zo’n leger. Oorlog net afgelopen, niks georganiseerd, je doet maar wat. Als oorlogscorrespondent ben ik mee geweest naar Japan, krijgsgevangenen terugbrengen. Thailand, Filipijnen, Australië, het was een zootje.” Terug in Nederland kwam Spier in 1948 terecht bij Het Parool. Hij werkte acht jaar bij de krant, maar vond zijn roeping pas toen Gerrit Rietveld, die had gezien hoe hij zijn eigen huis had verbouwd, hem aanspoorde architect te worden. Met Le Corbusier als held was hij verantwoordelijk voor de verbouwing van de synagoge aan de Lekstraat. Ook tekende hij voor het ontwerp van de synagoge aan de Straat van Messina in Amstelveen. Zijn laatste grote opdracht was de restauratie van het hoofdpostkantoor van de PTT. “Journalistiek vind ik eigenlijk toch meer voor half-talenten,” vertelde hij in de Volkskrant. “Ik vergaarde meteen al veel publiciteit omdat ik wat andere opvattingen had over huizen bouwen. Niet van buiten naar binnen, maar andersom. Pakhuizen, daar ben ik dus beroemd mee geworden. Ik heb van slaapkamers met enge lits-jumeaux en koud linoleum op de vloer zwoele neukhollen gemaakt.” In de jaren zestig werd Nederland pas echt bevrijd, vond Spier, en een telefoontje van Hans van Mierlo zorgde voor zijn entree in de politiek. Hij bekleedde diverse functies in de partij: penningmeester, pr-coördinator en voorzitter van de afdeling Amsterdam, en in 1986 wist hij als campagneleider voor de Kamerverkiezingen Hans van Mierlo over te halen opnieuw de politieke arena te betreden. “Ik kende geen enkele politicus die zo zuiver op de graad was. Hans en ik hebben zeven nachten lang lopen ijsberen in zijn huis, glas whisky in de hand. Uiteindelijk zei Hans: ‘Je hebt eigenlijk wel gelijk, we gaan het doen.’ Klaar. We gingen van zes naar tien zetels. Dat was heel keurig.” Spier verwijderde de apostrof uit de naam van de partij, die tot zijn leedwezen steeds meer naar rechts opschoof. “Op een gegeven moment dacht ik: sodemieter maar op, nou moeten jullie het zelf maar doen. Nu noemt de partij zich sociaal-liberaal. Dat is het laatste wat je wil. Ideologie. Belachelijk. Dan zit je op de schoot van Rutte. Dat wil ik niet.” Toch bleef D66 altijd zijn partij, en in 1991 werd hij in de Eerste Kamer, altijd mét vlinderstrik, woordvoerder volkshuisvesting, ruimtelijke ordening en milieu. Toen hij in 1995 stopte als senator, raadde Van Mierlo hem aan zijn memoires te schrijven, maar dat zag Spier niet zitten. “Van schrijven word ik zenuwachtig. Dan gaan alle details spoken. Ik ben meer een verteller. Mijn kinderen kennen fragmenten, niet het integrale verhaal. Ik vind niet dat ik ze daarmee moet belasten. Misschien dat m’n drive om dingen aan te pakken ermee te maken heeft. Ik heb maar een uur of vier slaap nodig. Voor de rest wil ik aardig leven, maar niet zonder zorgen. Ik moet onder druk staan. Altijd. Ik kan niet stilzitten. Ongelimiteerde vrijheid is namelijk niks.” Een boude uitspraak van een man die, zoals hij zelf zei, ‘een behoorlijk wild leven’ leidde en al twee huwelijken achter de rug had toen hij in 1962 in het huwelijk trad met Corine Rottschäfer. Zij was drie jaar daarvoor tot Miss World gekroond, en ze bleven samen tot haar dood in 2020. De flamboyante Spier was in every inch a gentleman. Altijd goed gekleed (‘Uit verzet tegen de grijze lulligheid van confectie’), verzot op mooie auto’s, liefhebber van een goed glas whisky. Nog één keer de Volkskrant in 1995: “Aanstonds zit ik in mijn huis in Zuid-Frankrijk, ver genoeg van de kust met al die walgelijke gouden kettingen, om er nieuwe olijfbomen neer te zetten. Niet dat ik het nog zal meemaken dat er iets van komt, hoor. Maar ploeteren op het land moet en zal ik. Dat is voor mij optimaal vakantie.”||https://www.parool.nl/nederland/edo-spier-1926-2022-wilde-aardig-leven-maar-niet-zonder-zorgen~bbad94f2/
2022-09-08||Chauffeur van truckdrama Nieuw-Beijerland komt op vrije voeten||De Spaanse chauffeur reed op zaterdag 27 augustus met zijn wagen van de dijk in het buurtschap Zuidzijde en kwam in een barbecuefeest van een ijsclub terecht. Zeven personen, onder wie een ongeboren kind, kwamen daarbij om het leven. Nog eens zeven anderen raakten gewond. De Spanjaard werd na het ongeluk direct aangehouden en vastgezet. Na drie dagen besloot de rechter-commissaris dat hij nog eens twee weken achter de tralies moest blijven. Donderdagochtend is besloten dat dat verblijf niet wordt verlengd. De Rotterdamse rechtbank ziet geen ‘herhalingsgevaar meer’. Het Openbaar Ministerie verdenkt de Spanjaard van het veroorzaken van een verkeersongeval met dodelijke afloop en meerdere gewonden. Volgens een woordvoerder was de chauffeur, voor zover nu bekend, nooit eerder betrokken bij een fataal ongeluk.||https://www.parool.nl/nederland/chauffeur-van-truckdrama-nieuw-beijerland-komt-op-vrije-voeten~bc5e99cf/
2022-09-08||In het organisme Ajax wordt werkpaard Bassey een luxepaard||Een 8 voor Calvin Bassey In de 25ste minuut van Ajax - Rangers werd er een dubbel duel uitgevochten door Bassey en Álvarez en een kansloze Schot. Op de middenlijn was het. De Schot bleef achter, een troosteloos beeld, de armoede vormgegeven. Als iets duidelijk werd, was het dat Ajax een organisme is waarin werkpaarden uiteindelijk de luxepaarden worden. Bassey, Álvarez en Taylor moeten het vooral hebben van hun loopvermogen, hun snelheid, kracht en longinhoud en toch behoren ze tot de uitblinkers. Bij Napoli zagen we ook zoiets met Lobotka en Anguissa, de werkezels zonder wie Kvaretskehlia en Osimhen zelden een bal zouden krijgen. Aan het einde van de dag kun je je afvragen zonder wie Ajax beter zou kunnen; zonder Bassey, Taylor en Álvarez, of zonder de stilisten Kudus, Berghuis en Tadic. Eerlijk gezegd denk ik dat Anguissa Napoli’s beste speler is, wat de vraag beantwoordt.||https://www.parool.nl/sport/in-het-organisme-ajax-wordt-werkpaard-bassey-een-luxepaard~b794add6/
2022-09-08||Wie beschoot 7,5 jaar geleden de postsorteerder, en was dat om geflirt of een liquidatieplan?||Mohammed A. (33) en Jerry C. (57) dachten het proces over de beschieting van het toen 35-jarige slachtoffer in februari 2015 in het Westelijk Havengebied al lang achter zich te hebben gelaten, maar het Openbaar Ministerie (OM) doet een nieuwe, ultieme poging. In juni 2021 had de rechtbank het OM niet ontvankelijk verklaard, omdat in het proces ruim 5 jaar helemaal niets was gebeurd. Het gerechtshof draaide die beslissing terug, en verwees de zaak in april 2022 terug naar de rechtbank. Dus zaten vermoed schutter Mohammed A. en chauffeur Jerry C. weer in de verdachtenbanken. A. ontkent met klem te hebben geschoten. De excentrieke Jerry C., een snorder uit Amsterdam-Zuidoost, erkent wel dat hij die dinsdagavond 17 februari de opvallende BMW bestuurde waar de dader uit en weer in stapte, maar hij zegt geen idee te hebben gehad van de bedoeling waarmee zijn bijrijder zich naar de Australiëhavenweg had laten rijden. Of A. zijn passagier was, zegt hij niet. Hun advocaten zullen de rechtbank tijdens de inhoudelijke behandeling van de zaak opnieuw vragen de hele zaak wegens het tijdsverloop van tafel te vegen, of hun cliënten anders vrij te spreken, maar de officier van justitie ziet nog been in het dossier. Het motief voor het schieten kan volgens de aanklager hebben gelegen in avances die het slachtoffer zou hebben gemaakt aan het adres van de vriendin van Mohammed A. Ook het stel werkte bij PostNL en de schutter zou kort voor het vuren hebben gezegd: ‘Voor de volgende keer’. Toch, er is ook een bijzonder ander scenario: dat de Amsterdamse onderwereld met het schieten te maken heeft. Daarvoor is enige grond te vinden in ontsleutelde PGP-berichten die twee geruchtmakende criminelen zouden hebben gewisseld in de nacht van 19 op 20 december 2015, dus tien maanden na de schoten. De één is Omar Lkhorf, afkomstig van de Oostelijke Eilanden aan de oostelijke rand van de Amsterdamse binnenstad. Hij heeft inmiddels levenslang opgelegd gekregen voor het aanjagen van liquidaties – juist ook in 2015 en 2016. De ander is zijn gewezen vertrouweling en buurtgenoot Nabil Amzieb, die in maart 2016 is geliquideerd, waarna zijn afgesneden hoofd werd achtergelaten voor waterpijpcafé Fayrouz aan de Amstelveenseweg in Amsterdam-Zuid. Het berichtenverkeer vindt plaats anderhalve maand nadat Amzieb, bijgenaamd ‘Lange’, volgens justitie een van de schutters was geweest die rivaal Eaneas Lomp had geliquideerd in Krommenie. Lkhorf en Amzieb maken in hun conversatie ruzie. Het lijkt erop dat Amzieb in de visie van Lkhorf een te grote mond heeft in de euforie over de geslaagde liquidatie van Lomp. ‘Lange, ten eerste, let op je woorden’, schrijft Lkhorf volgens justitie. ‘Je kan veel zeggen, maar hou dat geflikker bij je. Ten tweede, leer maar zuinig te zijn met je PGP. Jij wordt gepakt, waarom moet ik betalen? Ten derde: je schiet een man in zijn knie en een gast bij PostNL. Was dat voor mij?’ Het gekibbel gaat verder, maar uit de strekking ervan zou je kunnen opmaken dat Amzieb volgens Lkhorf achter dat schieten op de man van PostNL zat. Amzieb is dood, dus hij zal de waarheid mee zijn graf in hebben genomen, en Lkhorf staat niet bekend als iemand die over vuurwapengeweld met de politie praat. Áls de strafzaak al inhoudelijk wordt behandeld, zal de mogelijke link met de sleutelspelers in de Amsterdamse onderwereld geen hoofdrol spelen, omdat er behalve die berichtjes geen bewijs is. De rechtbank hoopt de zaak in het najaar te kunnen behandelen.||https://www.parool.nl/amsterdam/wie-beschoot-7-5-jaar-geleden-de-postsorteerder-en-was-dat-om-geflirt-of-een-liquidatieplan~b4ef1eaf/
2022-09-08||Vernieuwde Pride waarschijnlijk pas in 2024||De Pride van afgelopen zomer was in principe de laatste Pride zoals we hem kennen. Het gemeentebestuur, dat de vergunningen verstrekt, wil dat het evenement inclusiever en minder commercieel wordt. Dat bleek uit nieuwe eisen en voorwaarden die wethouder Touria Meliani (Diversiteit) net voor de zomer naar de gemeenteraad heeft gestuurd. Dit najaar verloopt de vergunning van Stichting Pride, die het evenement 25 jaar heeft georganiseerd. Partijen die de Pride nieuwe stijl willen organiseren, kunnen zich aanmelden. Tot nog toe zijn dat er twee: Stichting Pride Amsterdam en het nieuwe samenwerkingsverband Queers United. De nieuwe plannen, die nog moeten worden goedgekeurd door de gemeenteraad, zijn tot stand gekomen op basis van gesprekken met onder meer een klankbordgroep. Zo zou er extra aandacht moeten komen voor trans personen en biculturele leden van de lhbtq-gemeenschap en wordt de Canal Parade, de traditionele botenparade, kritisch tegen het licht gehouden. Door het waarschijnlijke uitstel is het onduidelijk hoe de Pride er volgend jaar uitziet. Meliani gaat ‘ervan uit dat het doorgang kan vinden’ en wil de komende tijd met Pride Amsterdam en Queers United kijken naar een oplossing voor 2023. Daarvoor moet er nog wel een hoop gebeuren. De twee organisaties liggen mijlenver uit elkaar, bleek ook uit de raadscommissievergadering donderdagochtend. Daar sprak Sorab Roustayar namens Queers United. Hij stelde dat Pride Amsterdam wanbeleid voert. Roustayar wees onder meer op uitspraken van directeur Lucien Spee in NRC, waarin ‘vol minachting werd gesproken over samenwerking met activisten’. Daarnaast had Roustayar stevige kritiek op de botenparade, waar bedrijven volgens hem aan pinkwashing doen. “Het is een koningsfeest met regenboogsausje.” En over een eventuele samenwerking met Stichting Pride: “Dat is alleen mogelijk als we echt gelijkwaardige partners kunnen zijn.” Volgens de ook aanwezige Siep de Haan, medegrondlegger en ambassadeur van Pride, is het verwijt van pinkwashing van bedrijven op de botenparade ‘kortzichtig en agressief’. Ook stelde hij tegenover de raadscommissie dat financiering van het evenement door bedrijven juist keihard nodig is. De Haan hekelde de plannen van de gemeente om meer eisen te stellen. Stichting Pride Amsterdam is daar volgens hem niet genoeg bij betrokken. “Breed is de verbazing voor de overmatige aandacht van de politiek voor een kleine groep activisten, zeker ook omdat de bezoekers aan de Canal Parade het evenement een 8,5 gaven.”||https://www.parool.nl/amsterdam/vernieuwde-pride-waarschijnlijk-pas-in-2024~bfa7a2ed/
2022-09-08||Tom Grosfeld schrijft over onze obsessie met efficiëntie: ‘Stop met jezelf als een bedrijf te zien’||Soms denkt Tom Grosfeld nog weleens terug aan zijn studententijd. Hij ging naar de kroeg, volgde colleges en sprak af met vrienden. Een zorgeloze periode, waar hij toch af en toe van wakker ligt: had hij die tijd niet nuttiger moeten besteden? Een typische gedachte voor een agendahedonist, het type mens dat hij beschrijft in zijn boek. Die wil zo min mogelijk tijd verspillen en zo veel mogelijk doelen behalen, ook in zijn vrije tijd. “Iemand die geniet op de klok, die zijn hedonistische uitspattingen planmatig organiseert en dus doelmatig benadert. Recreatief drugsgebruik bijvoorbeeld, maar hedonisme verwijst ook naar alles waar we plezier uit halen: hardlopen, naar het theater gaan, een bad nemen, met de kinderen naar de speeltuin gaan, met vrienden op het terras zitten, vrijen.” “Een agendahedonist benadert dat soort activiteiten niet meer spontaan, maar vanuit dezelfde logica en ambities als zijn werktijd. Hij gaat nog wel naar een festival omdat hij daar zin in heeft, maar over het algemeen gaat hij berekender met zijn vrije tijd om. Het moet allemaal ergens toe leiden. Daardoor gaat hij zijn bestaan door een steeds rationelere en doelmatigere bril bekijken. Hij ziet zichzelf als een soort onderneming. Alles wat hij onderneemt, moet in zekere mate bijdragen aan het succes daarvan.” “Mijn vrije tijd staat vaak in dienst van mijn werk, om maar iets te noemen. Ik kan mezelf wel voorhouden dat ik in het weekend lekker ontspannen een boek ga lezen, maar uiteindelijk kies ik toch boeken over onderwerpen waar ik mogelijk over kan schrijven. En waar ik vroeger nog weleens wandelde omdat ik daar simpelweg zin in had, doe ik dat nu alleen wanneer ik denk dat ik mijn hoofd leeg moeten maken omdat ik vastloop. Ik zet het tactisch in.” “Even nietsdoen of lummelen lukt ook slecht. Als mijn vriendin onze jongste op bed legt, word ik onrustig. Dan denk ik meteen: ik heb nu vrije tijd, hoe ga ik dit optimaal benutten?” “Ja, vooral hoogopgeleide twintigers en dertigers in de Randstad passen in het profiel van de agendahedonist dat ik in mijn boek schets. Maar omdat het een spectrum is, zullen veel mensen zich er wel in herkennen. Ik gok dat het in Amsterdam misschien wel generatieoverstijgend is; dat ook veertigers of vijftigers zich in de agendahedonist herkennen.” “Je leeft maar een jaar of tachtig, dus het is helemaal niet gek dat je alles uit het leven wilt halen. Maar het onbevangene, het spontane en het onverwachte verdwijnt door alles van tevoren in te plannen. Alles is gekaderd binnen de kapitalistische en neoliberale manier van denken: alle persoonlijke groei die je doormaakt en alles wat je doet, moet bijdragen aan je carrière, aan je marktwaarde. Je kunt ook los van succes en carrière groeien, maar die zaken zijn bijna niet meer van elkaar los te koppelen. In mijn boek vraag ik me af: moeten we dat willen?” “Dat is een eeuwenoud opvoedingsproces. In mijn boek haal ik de Duitse socioloog Max Weber aan, die al in het begin van de twintigste eeuw zag dat mensen steeds doelmatiger en rationeler werden. Hij zocht de oorzaak daarvan bij het protestantisme en het kapitalisme, waarin een ethos van hard werken ontstond. De kapitalistische tijdsgeest leek even op z’n eind toen mensen massaal tegen de invoering van tien- en twaalfurige werkdagen protesteerden, zo’n honderd jaar geleden.” “Ook in de jaren zestig werd er geprotesteerd: de hippiegeneratie wilde geen gedachteloos werk meer uitvoeren, maar werk doen waarin ze hun creativiteit in kwijt konden. Maar wat begon als een tegenbeweging, werd door het kapitalisme opgeslokt. Het bedrijfsleven incorporeerde alle waardes die mensen belangrijk vonden: zelfstandig werken, vrijheid, creativiteit. Zelfs de grootste antikapitalisten kwamen gewoon bij een bedrijf te werken. Een bedrijf dat cool en hip was, met losse bedrijfsstructuren en ruimte voor ontwikkeling. Het idee dat je van je passie je werk moet maken, is in die tijd opgekomen.” “Nee, ik ben blij dat ik van mijn passie mijn werk heb gemaakt. Het is een verworvenheid, maar daardoor zijn er ook geen grenzen meer. Met mijn boek wil ik op dat gevaar wijzen. In de jaren zestig gingen mensen superhard werken, omdat ze hun passie er zo goed in kwijt konden dat ze zich gingen identificeren met hun werk. Persoonlijke groei werd belangrijk. Maar die stroming kwam samen met het neoliberalisme, waardoor we uiteindelijk werden aangemoedigd onszelf te zien als ondernemende concurrenten, die voortdurend aan hun ‘ik-bv’ werken. Deze neoliberale manier van denken zit nog steeds in onze maatschappij verankerd. Zoals Steve Jobs eens zei: ‘Wil je tevreden zijn in het leven, dan moet je je werk geweldig vinden.’” “Technologie faciliteert en stimuleert ons zo efficiënt mogelijk te leven. Door digitale technologieën als de smartphone en tijdbesparende apps ontstond een nieuwe manier van denken. Via de smartphone werd alles direct voor ons beschikbaar, met een swipe geregeld. Terwijl we ons daarvoor moesten neerleggen bij allerlei inefficiënte handelingen om iets te ervaren: boodschappen doen, een film kijken, mediteren, onze fiets repareren. Tegenwoordig kunnen we onze mail beantwoorden terwijl we ons kind in bad doen. Het gevolg is dat we altijd aanstaan. We gaan niet eens meer naar de wc zonder onze telefoon erbij te pakken.” “Een Amsterdamse coach organiseert dat voor millennials. Je gaat hierbij een weekend met een groepje aan je persoonlijke ontwikkeling werken. Ik ging mee omdat ik een soort onbehagen voelde bij de coachingsindustrie, wat ik niet direct kon duiden. Uiteindelijk kwam ik erachter waar dat ’m in zat: het weekend wordt gepresenteerd als een medicijn tegen de prestatiemaatschappij, maar daar bleek het juist deel van uit te maken. Alle persoonlijke groei stond in teken van de markt. Je moest bijvoorbeeld je kernwaarden en -kwaliteiten onderzoeken, maar al snel bleek dat die alleen maar waarde hadden wanneer ze goed van pas kwamen binnen onze carrière.” “Ja, we moesten een bedrijfsplan voor het leven opstellen. Er vloeiden geen dingen uit die jou als persoon sterker zouden maken, maar alleen ‘jezelf als ondernemer’. We bleven binnen het neoliberale kader opereren. Eén man uit de groep zag zichzelf duidelijk nog niet als ondernemer – heel fijn. Hij werd niet superenthousiast van zijn werk, maar had een prima baan en verdiende goed. Daarnaast deed hij dingen die hij leuk vond: sporten, avonturen opzoeken, reizen. De coach moedigde hem daarvan zijn werk te maken, zijn passie te volgen. Maar als hij dat zou doen, zou hij daar serieuze, doelmatige bezigheden van maken. Dan verdwijnt dat belangeloze. Andere opties, zoals minder dagen werken en de rest van de tijd je passie volgen, werden niet eens verkend.” “Dat is niet makkelijk, want we kunnen bijna niet meer buiten de kaders van het neoliberale systeem denken. Toch hoop ik een mentaliteitsverandering in gang te zetten. Dat is de eerste stap naar een spontaner, ondoelmatiger leven, denk ik. Ik schrijf bijvoorbeeld dat we eens wat belangeloze handelingen in ons leven kunnen inbouwen, zoals uitgebreid koken, spelen of een muziekinstrument leren bespelen.” “Alleen als ons vertrouwen in het neoliberalisme afbrokkelt, ontstaat er ruimte om andere manieren van leven te verkennen. Al is het een beproefde neoliberale techniek om een beroep doen op een mentaliteitsverandering: hoe verwoestend de invloed van het systeem ook is, de oplossing moeten we vinden in onszelf. Toch zie ik geen andere mogelijkheid. We zijn als individu niet verantwoordelijk voor deze klinische manier van leven, maar het is te belangrijk ons eraan te onttrekken.” Tom Grosfeld: Agendahedonisme, Uitgeverij Vrij Nederland, €22,99.||https://www.parool.nl/ps/tom-grosfeld-schrijft-over-onze-obsessie-met-efficientie-stop-met-jezelf-als-een-bedrijf-te-zien~bbb1b37b/
2022-09-08||Oekraïne wint terrein op twee fronten: ‘Rusland zal alles op alles zetten om Cherson te behouden’||‘Goedemorgen, Russkies. O wacht... Niet zo goed? Dracarys!’ Dat twitterde het Oekraïense ministerie van Defensie donderdagochtend, vergezeld van een foto van een vurend artilleriewapen. Dracarys, weten Game of Thrones-fans, is het commando dat karakters uit de hitserie geven aan draken om vuur te spuwen en hun vijanden in de as te leggen. De strijdlust – zoveel is duidelijk – zit er goed in op het ministerie, dat sinds het begin van de oorlog sowieso al uitblinkt in het oppompen van de Oekraïense moraal via sociale media. En ditmaal hebben ze daar alle reden toe. Hoewel veel in nevelen gehuld is over het tegenoffensief dat Oekraïne vorige week is begonnen rondom de zuidelijke stad Cherson – doordat journalisten uit het gebied zijn verbannen – komen er steeds meer berichten naar buiten die erop duiden dat Oekraïne terrein weet te winnen op de Russische bezetters. Volgens het Oekraïense militaire leiderschap zijn meerdere dorpen rondom de stad Cherson heroverd en is de strijd inmiddels in de buitenwijken van de stad aanbeland. Ook westerse inlichtingen zien ‘langzame maar gestage terreinwinst’ rond de stad. “Ik denk dat het aan de Oekraïense kant in het zuiden beter gaat dan aan Russische kant," zei de Amerikaanse staatssecretaris van Defensie Colin Kahl. En nu is Oekraïne ook nog een tweede offensief begonnen, rondom de stad Charkov in het noordoosten, waarbij in een mum van tijd enorme terreinwinst zou zijn geboekt. Volgens westerse media heeft Oekraïne een gebied van pakweg 400 vierkante kilometer heroverd. De Russische troepen ten noorden van Charkov zouden praktisch zijn teruggedrongen tot de Russische grens. Het is een gevoelige tik voor de Russen, die door het offensief lijken te zijn overrompeld. Volgens militaire experts hebben Oekraïense eenheden zwakke punten in de Russische linies gevonden en die daar doorboord. Ook de Russische stad Belgorod, net over de grens bij Charkov, zou woensdagnacht zijn bestookt. Op sociale media circuleren beelden van een explosie en stroomuitval in de stad, die een belangrijke schakel is in de Russische aanvoer van troepen en materieel. De snelle opmars in het noorden laat volgens de Amerikaanse denktank ISW, het Institute for the Study of War, zien dat het Oekraïense offensief in het zuiden in Cherson ertoe heeft geleid dat Rusland zijn troepen heeft moeten spreiden, waardoor ze elders zwakker staan. Met alle kansen voor Oekraïne van dien. ‘De inzet van Russische troepen uit Charkov en Oost-Oekraïne naar het zuiden van Oekraïne zal waarschijnlijk Oekraïense tegenaanvallen mogelijk maken,’ schreef het ISW dinsdag. De ogen blijven echter vooral gericht op Cherson. De Oekraïense president Volodimir Zelenski heeft beloofd de stad nog voor de winter te heroveren. Als de Russen uit Cherson kunnen worden verdreven, heeft Oekraïne een betere positie om door te stoten naar de andere bezette gebieden, zoals de Donbas en de Krim, het in 2014 door Rusland geannexeerde schiereiland. Maar analisten waarschuwen voor teveel optimisme over de kansen voor Oekraïne. The Washington Post sprak meerdere gewonde Oekraïense soldaten die aan het front hadden gevochten bij Cherson. Zij vertelden dat het Oekraïense leger grote verliezen heeft geleden bij het tegenoffensief. Een van de soldaten zei dat op elke uitgeschakelde Russische soldaat vijf Oekraïense troepen sneuvelden. “Ja, Oekraïne heeft Rusland met de verrassingsaanval bij Kharkiv een nieuwe schrik bezorgd,” zegt Dick Zandee, defensie-expert van het Instituut Clingendael. “Maar dat geeft geen enkele garantie dat ze Rusland verder kunnen verdrijven. De Russen zullen alles op alles zetten om Cherson te behouden, vanwege het strategische belang van de stad.”||https://www.parool.nl/wereld/oekraine-wint-terrein-op-twee-fronten-rusland-zal-alles-op-alles-zetten-om-cherson-te-behouden~bb7d7b6a/
2022-09-08||Zomer breekt Europees hitterecord||Vooral het westen van Europa kreeg deze zomer intense hittegolven te verduren. Door de opwarming van de aarde is de kans daarop de afgelopen jaren steeds groter geworden. De gemiddelde temperatuur lag een aanzienlijke 0,4 graden hoger dan tijdens het vorige hitterecord, dat nog maar een jaar geleden werd gevestigd. In augustus was het in Europa gemiddeld zelfs 0,8 graden warmer dan in dezelfde maand in 2018, tot dit jaar de warmste augustus ooit. De hoge temperaturen hadden ingrijpende gevolgen. Zo liepen de landbouw en de natuur forse schade op door ernstige droogte en bosbranden. De scheepvaart had veel last van het lage waterpeil in grote rivieren als de Rijn. In Nederland was deze zomer de op twee na warmste sinds het begin van de metingen in 1901, becijferde het KNMI onlangs al. Alleen de zomers van 2018 en 2003 waren warmer. Wereldwijd was de temperatuur in augustus volgens Copernicus net zo hoog als in 2017 en in 2021.||https://www.parool.nl/nederland/zomer-breekt-europees-hitterecord~bc0556bd/
2022-09-08||Storing Essent voorbij, klachten houden aan||De storing legde het interne IT-systeem van het bedrijf plat. Daardoor waren medewerkers niet meer telefonisch of via de chat bereikbaar. Dochteronderneming Energiedirect kampte met hetzelfde probleem. Er zou geen sprake zijn van een cyberaanval. De Consumentenbond, die de falende klantenservice al meldde bij de Autoriteit Consument & Markt, is niet overtuigd dat alles het weer doet. “Essent heeft ons niet laten weten dat de problemen voorbij zijn. De eerste klachten over Energiedirect zijn van 29 augustus. Dat is onacceptabel,” zegt woordvoerder Joyce Donat. Verkeerde termijnbedragen Mensen die het nu weer lukt om in te loggen, klagen over klantgegevens die niet meer zouden kloppen. Zo zou in sommige gevallen het vermelde verbruik niet overeenkomen met wat er op de meter staat. Ook zouden termijnbedragen plotseling hoger zijn dan vóór de storing. Daarnaast lukt het klanten niet om die maandbedragen aan te passen en zou het minuten duren totdat er toegang is tot de gegevens. Het is zo druk dat er op de site een wachtrij is. De zegsvrouw van het energiebedrijf zegt dezelfde klachten te horen. “Maar we hebben nog geen contact gehad met mensen bij wie dit zou spelen, dus we hebben het niet kunnen uitzoeken.” Dat komt ook doordat de klantenservice niet bereikbaar was en daarmee klanten hun verhaal niet konden doen. Het bedrijf zegt hard te werken aan het oplossen van de problemen. Wat de oorzaak van de storing is, is nog onbekend. Dat wordt door Essent onderzocht.||https://www.parool.nl/nieuws/storing-essent-voorbij-klachten-houden-aan~bc57ea1b/
2022-09-08||ECB verhoogt rente met 0,75 procentpunt tegen hoge inflatie||Dat de ECB de rente zou verhogen was al duidelijk. Ook de voor Europese begrippen forse verhoging met 0,75 procent was niet echt een verrassing. Nu de inflatie boven de 10 procent is en hardnekkig lang hoog blijft, moest de ECB wel met een stevige ingreep komen. Bij de pensioenfondsen ging de vlag uit na de renteverhoging. Hoe hoger de rente, hoe meer de fondsen de pensioenen kunnen verhogen. Met deze rente zit een nieuwe verhoging in januari er wel in voor de meeste fondsen. Maar voor spaarders lijkt de renteverhoging niets op te leveren. Banken hebben geen behoefte aan spaargeld en hebben daarom weinig prikkel om de spaarrente te verhogen. Alleen een handvol kleine spelers en buitenlandse banken bieden een hogere rente. De economie krijgt vooralsnog klappen van de hogere rente. Maar op den duur moeten de verhogingen juist goed uitpakken. Het idee is dat een renteverhoging tot een daling van de inflatie zal leiden. De hoge inflatie wordt veroorzaakt doordat er meer vraag is naar goederen dan aanbod ervan. Het duidelijkst zie je dat nu bij voeding en energie. Rusland draait de gaskraan naar Europa dicht, terwijl de vraag naar gas groot blijft. De Russen kunnen dat gas niet een-twee-drie ergens anders afzetten. Dat betekent dat er wereldwijd minder gas beschikbaar is. Europa moet gas elders inkopen en concurreert dan met andere landen om dat gas. Dat betekent hogere prijzen, dus hogere inflatie. En dan gaat het niet alleen om hogere energierekeningen voor huishoudens. Energie speelt in bijna alles een rol, fabrieken hebben energie bijvoorbeeld nodig voor transport van goederen en opslag. Kortom: hogere energieprijzen leiden ook tot hogere kosten voor bedrijven en dat vertaalt zich weer in hogere prijzen en dus hogere inflatie. De ECB kan niet de Russische gaskraan opendraaien. Aan het aanbod kan ze niets doen, maar wel aan de vraag. En daar komt de rente om de hoek kijken. Door de rente te verhogen wordt lenen duurder. Bedrijven en particulieren zullen dan minder snel geld lenen voor investeringen of voor de aanschaf van een nieuwe auto, bijvoorbeeld. Door de hoge rente wordt de vraag dus gedempt. En minder vraag moet dan leiden tot lagere prijzen, of in ieder geval minder snel stijgende prijzen. Deze theorie van inflatiebestrijding wordt breed onderschreven, maar toch is er volop discussie over het beleid van de ECB. Die discussie spitst zich toe op de vraag of de ECB de rente wel zoveel moet verhogen. De hoge inflatie zelf zorgt al voor een dalende vraag. Consumenten zien hun koopkracht dalen: de prijzen stijgen veel harder dan de lonen of de pensioenen, waardoor ze minder met hun inkomen kunnen kopen. De consumptie ligt nu bijvoorbeeld nog steeds 3 procent lager dan voor corona. Ook bij bedrijven hakt de hoge energieprijs er in. Steeds meer tuinders laten hun kas leegstaan omdat telen met de huidige gasprijzen niet rendabel is. Ook grote energieverbruikers als zinksmelterij Nyrstar en kunstmestproducent Yara hebben al aangekondigd de productie te verminderen of te stoppen. De meeste economische instituten gaan ervan uit dat de economie in Europa in een recessie zit of er dit jaar nog in terecht komt. Door de rente nu te verhogen duwt de ECB de economie alleen maar verder in het slop, is de vrees. Toch zet de ECB door. De centrale bank kijkt verder de toekomst in. Als het idee postvat dat de inflatie lang hoog blijft, gaan bedrijven de toekomstige inflatie alvast verrekenen in hun prijzen. En werknemers zullen hogere lonen eisen om de koopkracht te repareren. Dat leidt tot een loon-prijsspiraal. Door nu hard op te treden wil de ECB de inflatie op de wat langere termijn omlaag krijgen, zodat de lonen en prijzen niet uit de hand gaan lopen. Want dat zou tot een zware recessie leiden.||https://www.parool.nl/wereld/ecb-verhoogt-rente-met-0-75-procentpunt-tegen-hoge-inflatie~b07a909b/
2022-09-08||Amsterdams bestuur Bij1 legt taken neer: ‘De problemen stapelen zich verder op’||Dat staat in een nieuwsbrief die verstuurd is naar leden van de partij. Vanwege de slechte relatie met raadsleden kan het bestuur zijn taken niet goed uitoefenen. ‘Na de afdelingsvergadering van 22 mei leken we nader tot elkaar te zijn gekomen. Niets is minder waar. De problemen stapelen zich verder op, ondanks vele gesprekken.’ In het bericht wordt ook verwezen naar fractievoorzitter Jazie Veldhuyzen. Al langer laat hij zich niet zien in de Stopera en vorige week heeft hij zich officieel ziek gemeld bij de partij. Hierdoor blijven Carla Kabamba en Nilab Ahmadi over als raadsleden. Het bestuur schrijft nu dat het een ‘ultimatum’ heeft gesteld: zij moeten uiterlijk vrijdag 16:00 uur aangeven wie van hen de nieuwe fractievoorzitter wordt aan de raadsgriffier. ‘De fractie moet zo snel mogelijk een fractievoorzitter hebben die orde op zaken kan stellen. Wij vertrouwen erop dat het hen zal lukken om een besluit te nemen. Tevens zal komende week fractievertegenwoordiger Dinah Bons beëdigd worden als vervangend raadslid.’ Het is al langer onrustig binnen de partij. Na een verdrievoudiging van het aantal zetels in maart leek de Amsterdamse afdeling uit elkaar te vallen doordat er twee kampen ontstonden. Het bestuur zou meer aan de bestuurlijke kant van Kabamba staan, terwijl Ahmadi een hardere en activistischer lijn zou voorstaan. Veldhuyzen werd gezien als lijm tussen de twee raadsleden, maar kampt al langer met een kwakkelende gezondheid. Bij het begin van het nieuwe politieke seizoen vorige week was dan ook onduidelijk of hij zou terugkeren; hij was onbereikbaar. Tussen Veldhuyzen en het Amsterdamse bestuur zou zelfs al enkele maanden radiostilte heersen. Bestuursvoorzitter Jürgen Olivieira ging daar vorige week niet op in, maar zei wel dat er snel knopen doorgehakt moesten worden. “Het is belangrijk voor Bij1 dat we verder kunnen, want er staan belangrijke dossiers op de agenda, zoals de vluchtelingencrisis. We hebben een team nodig dat aan het werk kan.” Naar aanleiding van de afwezigheid van Veldhuyzen zei nummer 2 Kabamba open te staan voor het leiderschap van de partij. Het is nu aan haar en Ahmadi om te besluiten wie Bij1 mag leiden in de Amsterdamse politiek. Saillant detail daarbij is dat Kabamba na het winterreces niet direct terugkeert wegens een zwangerschapsverlof. De onrust binnen de partij heeft er ook toe geleid dat bestuurslid Nalini Nauth per direct haar taken heeft neergelegd. ‘Vanwege de huidige impasse,’ schrijft het bestuur. ‘Je taken en verantwoordelijkheden neerleggen is geen licht besluit en het ging niet over één nacht ijs. Echter staan wij er voor de volle 100% achter, in de hoop dat er noodzakelijke knopen zullen worden doorgehakt ten behoeve van het slagen van onze afdeling. Dat zijn wij verplicht aan onze leden en kiezers.’ Het bestuur bestaat nu nog uit voorzitter Jürgen Olivieira en leden Gerhesdine Gambier en Glenda Vijzelman. In oktober stond een Bij1-afdelingsvergadering op de agenda, waar nieuwe bestuursleden zouden worden gekozen. Deze is uitgesteld vanwege de crisis binnen de partij ‘waar maar geen verandering in lijkt te komen’. Het uitgedunde bestuur schrijft nieuwe bestuursleden hier niet aan te willen blootstellen. Het bestuur spreekt verder nog over andere eisen die zijn opgesteld voor de fractie. Welke dat zijn, blijft onduidelijk. Uit de nieuwsbrief: ‘Zodra aan alle eisen is voldaan, pakken wij onze taken weer op.’ Het landelijke bestuur van Bij1 en de Amsterdamse raadsleden Kabamba en Ahmadi waren vooralsnog niet bereikbaar voor commentaar. Aan de deadline die door het bestuur wordt gesteld voor het benoemen van de fractievoorzitter hoeven de raadsleden bovendien niet te voldoen.||https://www.parool.nl/amsterdam/amsterdams-bestuur-bij1-legt-taken-neer-de-problemen-stapelen-zich-verder-op~b520dbed/
2022-09-08||Rensch leeft op bij Ajax: ‘Het is lastig geweest, maar ik denk dat je de oude Devyne weer ziet’||“Als je in een mindere periode komt, is het belangrijk snel je zelfvertrouwen terug te krijgen om op je oude niveau terug te komen,” concludeert Rensch nadat hij Rangers FC met Ajax heeft verpletterd. “Je ziet nu het spel dat ik twee jaar geleden ook liet zien. Er staat weer een aanvallende back, die kansen creëert. Ik denk dat je de oude Devyne weer ziet.” Bij de CL-aftrap raast en pendelt Rensch ouderwets over de rechterflank, om de haverklap in de Schotse doelmond in duikend ook. In de basisploeg die transformeerde, onderging ook de rechtsback zelf een metamorfose. “Het gaat inderdaad weer goed en het is belangrijk dat ik die lijn doortrek. Het is natuurlijk best lastig geweest voor mij. Vooral als jonge jongen, die dit niet eerder heeft meegemaakt.” Rensch doelt op een enorme vormdip, met veel reservebeurten en kritiek tot gevolg. De verdediger was na een sterk debuutjaar vorig seizoen onherkenbaar. Dat Rensch het moeilijk had, zag ook trainer Erik ten Hag, waardoor het maandenlang de vraag was of het talent wel rijp was om de vacature rechts achterin op te pakken. Maar de zorgen die er eerder dit jaar nog waren over de erfenis van Noussair Mazraoui, neemt Rensch in rap tempo weg. Net als de naar Bayern München vertrokken back een jaar geleden, is zijn opvolger met een enorme aanvalsdrift aan het seizoen begonnen. Twee keer was hij trefzeker en één keer fungeerde hij als aangever. Tegen Rangers heeft hij na een oogstrelende aanval de 2-0 op de schoen. Rensch schuift de bal naast. “Die bal moet er natuurlijk in. Op zo’n moment baal je even, maar niet langer dan vijf seconden. Steven Bergwijn beurde me ook op. Daarna moet je doorgaan en hopen dat er nog een kans komt. Gelukkig scoorden we nog een paar goals na mijn misser.” Ajax beleeft een bliksemstart in de koningsklasse en Rensch is één van de vele uitblinkers. Vanzelfsprekend was dat niet, na de twijfels van eerder dit jaar. Ja, de eredivisie, dat moest met Rensch wel lukken, maar met hem in de Champions League? Te riskant, was de mening alom. Niet voor niets werd binnen de club de koop van een concurrent niet uitgesloten. Dat moest aanvankelijk een speler met CL-ervaring zijn. Ajax haalde echter de Mexicaan Jorge Sánchez voor vijf miljoen. Toeval of niet, de wederopstanding van Rensch loopt synchroon aan diens komst. “Iedereen heeft concurrentie nodig. Dat maakt je een betere speler. Jorge en ik zijn goede vrienden en we concurreren om wie er gaat spelen. Zo maak je elkaar beter.” Rensch, die veel met familieleden sprak, wist dat zijn kwaliteiten niet verdwenen konden zijn. Ook bondscoach Louis van Gaal gaf hem nog een paar keer het voordeel van de twijfel. Met het WK in aantocht, doet de opgeleefde Ajacied een serieuze gooi naar een plek in de selectie voor Qatar. “Natuurlijk spookt dat weleens door je hoofd. Ik wil er graag bij zijn, maar het belangrijkste is nu goed te presteren bij Ajax. Dan zien we wel wat de toekomst brengt. We hebben een druk schema. Zaterdag wacht Heerenveen alweer. Daar ben ik vooral mee bezig,” aldus Rensch. “Niemand houdt echt van de manier waarop wij voetballen. We spelen heel aanvallend en zorgen ervoor dat zij steeds keuzes moeten maken. Topvorm? Dat nog niet, maar we zijn al wel heel goed ingespeeld.”||https://www.parool.nl/sport/rensch-leeft-op-bij-ajax-het-is-lastig-geweest-maar-ik-denk-dat-je-de-oude-devyne-weer-ziet~bac657c8/
2022-09-08||‘Vanaf nu Kudus in de Champions League, Brobbey in de eredivisie?’||De hoge druk, de intensiteit, het baltempo. Rangers FC werd afgetroefd en Ajax beleefde opnieuw een droomstart op het hoogste podium, zagen presentator Menno Pot, Het Parool-verslaggever Dick Sintenie en Showtime-hoofdredacteur Bart Veenstra. Was Ajax zo goed of Rangers zo slecht? Of misschien een beetje van allebei? Bart Veenstra is duidelijk: “Ajax zette hoog druk, zat er constant bovenop en liet Rangers er slecht uitzien. Dat is Ajax’ verdienste.” Wat betekent het sterke optreden van uitblinker Mohammed Kudus als spits voor Brian Brobbey, die twee minuten voor tijd mocht invallen? Dick Sintenie: “Kijk niet vreemd op als Schreuder vanaf nu in de Champions League voor Kudus kiest en in de competitie voor Brobbey. Ik denk dat Brobbey zaterdag tegen Heerenveen weer speelt.” Ajax dendert door: zaterdag wacht Heerenveen, dinsdag treft het Liverpool, op Anfield. Branie volgt: maandag is er een ‘reguliere’ aflevering, woensdag rond lunchtijd weer een extra Champions League-editie.||https://www.parool.nl/podcasts/vanaf-nu-kudus-in-de-champions-league-brobbey-in-de-eredivisie~b92d5bbf/
2022-09-08||Behangsels uit 18de eeuw gevonden in Portugese Synagoge in Amsterdam||De twee behangsels zijn aangetroffen tijdens werkzaamheden in de synagoge aan het Mr. Visserplein. Het eerste lag verfrommeld in een holle ruimte boven in de zogenoemde hechal, de grote kast waarin de thorarollen worden bewaard. Ook vond het restauratieteam een tussenruimte, verborgen onder een dikke stoflaag. Daar lag het tweede behangsel. Het restauratieteam onder leiding van restauratiearchitect Frederik Franken was verrast over de vondst, en nam direct contact op met twee specialisten op het gebied van historische behangsels. Het eerste behangsel is beschilderd. Het heeft een donkergroene achtergrond, een gevlochten patroon en vensters in de vorm van wolken. Afwisselend zijn er vogels en bloemen op afgebeeld. “Door de donkere achtergrond en de exotisch ogende beelden lijkt het geïnspireerd op oosters lakwerk,” aldus een woordvoerder. Er zijn geen vergelijkbare voorbeelden bekend en de schildering zou erop wijzen dat het uit de periode 1740-1760 komt. Het tweede behangsel is een fluweelachtig linnen exemplaar. Het patroon is geïnspireerd op ontwerpen van Daniël Marot, een in Nederland invloedrijk ontwerper, geboren in Parijs in 1660 of 1661. Roodbruine wolpluis op grijs-wit linnen vormt een symmetrisch patroon, met rode, gele en groene tussenvlakken. “Beide behangsels zijn zeker van Nederlandse makelij,” stelt de synagoge. Zowel in als buiten Amsterdam bestonden in de 18e eeuw vele behangselfabrieken die dit soort behangsels maakten. Luister ook naar onze podcast Amsterdam wereldstad||https://www.parool.nl/amsterdam/behangsels-uit-18de-eeuw-gevonden-in-portugese-synagoge-in-amsterdam~b9412f1e7/
2022-09-08||Rutte verdedigt afwezigheid ministers bij Prinsjesdagdebat||Vooral voor het ontbreken van Jetten had PVV-leider Geert Wilders dinsdag geen goed woord over. Hij eiste dat alle bewindslieden aanwezig zijn bij het tweedaagse marathondebat over de plannen die het kabinet op Prinsjesdag – 20 september – presenteert. Hoekstra en Schreinemacher zullen niet aanwezig zijn omdat zij de Algemene Vergadering van de Verenigde Naties in New York willen bijwonen. Jetten laat verstek gaan zodat hij zich kan laten zien bij het Global Clean Energy Action Forum in de Amerikaanse stad Pittsburgh, een bijeenkomst over samenwerking in de energietransitie. In beide gevallen is het volgens Rutte van ‘Nederlands belang’ dat de bewindslieden aanwezig zijn. Wilders vindt het getuigen van ‘dedain en arrogantie’ dat Jetten als ‘minister van de hoge energierekening’ niet aanwezig zal zijn als de hoofdlijnen van het kabinetsbeleid worden besproken, en in plaats daarvan ‘lekker een CO2-reisje naar de VS gaat maken om daar vervolgens een congres bij te wonen.’ Ter verdediging werpt Rutte op dat het forum waar de energieminister heengaat een ‘belangrijke bijeenkomst’ is die de mogelijkheid biedt te overleggen met de VS en 31 andere landen. Volgens de minister-president kan Jetten zich zo voorbereiden op de klimaattop van de VN in november. De premier zegt het belangrijk te vinden dat het voltallige kabinet ‘zoveel als mogelijk’ aanwezig is bij de Algemene Politieke Beschouwingen, maar dat er ook grenzen zijn. Zo benoemt hij dat er in de Tweede Kamer niet genoeg ruimte is voor alle staatssecretarissen en dat bewindslieden soms belangrijke buitenlandse dienstreizen moeten ondernemen. De beschouwingen behoren tot de belangrijkste debatten van het jaar, maar alleen de premier komt namens het kabinet aan het woord. Tijdens de eerste dag is een groot deel van het kabinet aanwezig, maar spreken alleen de Kamerleden.||https://www.parool.nl/nederland/rutte-verdedigt-afwezigheid-ministers-bij-prinsjesdagdebat~b4b42a20/
2022-09-08||Een bolletje ricotta-met-vijgenijs bij SottoZero in West||Onlangs opende eigenaar Tiziano Del Pomo (45) met zijn vrouw de Italiaanse ijssalon SottoZero Gelatobar. “Vroeger werkte ik een lange tijd in een ijssalon en daar heb ik haar leren kennen. Het was onze grootste droom om een eigen salon te openen, die is nu eindelijk gerealiseerd.” Omdat Del Pomo in West is geboren, besloot hij op zoek te gaan naar een pand in deze buurt. “Mijn moeder woont hier niet zo ver vandaan en ze komt regelmatig langs. Ze heeft me altijd gesteund in deze droom.” De zaak ziet eruit als een traditioneel Italiaanse ijssalon. Er staat een lange vitrine met gesloten ijsbakken met drie verschillende temperatuurzones. Del Pomo: “Zo komt elk ijs het beste tot zijn recht.” Het sorbetijs staat het koudst, het ijs waar veel doorheen gespateld wordt heeft een iets hogere temperatuur en het chocolade- en notenijs is het ‘warmst’. Aan de muur hangen witte bordjes met daarop de ijssmaken, die geregeld worden gewisseld. Er zijn klassieke smaken zoals pistache en stracciatella, maar ook moderne smaken, zoals een bolletje ricotta met vijgen (€2,10) of citroen met basilicum (€2,10). “Ricotta met vijgen staat al vanaf het begin op de kaart. Daar komen de klanten voor terug.” Daarnaast verkoopt Del Pomo Italiaanse koffie, milkshakes en een Siciliaans broodje met twee bolletjes ijs ertussen (€5,50). De deksels op de ijsbakken verklappen niet hoe het ijs eruitziet. “Hier blijft het een verrassing. Af en toe haal ik wel even het dekseltje eraf,” zegt Del Pomo en lacht. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/een-bolletje-ricotta-met-vijgenijs-bij-sottozero-in-west~b481b11c/
2022-09-08||Noodkreten met hashtag #ikredhetnietmeer: ‘Ik leef van de kleine toeslagen die ik krijg’||‘Netto inkomen 1645, huur 680, energie 520, zorgnota 235. Ik leef van de kleine toeslagen die ik krijg. Dit gaat zo niet langer,’ twittert Mora Apprez. ‘Lisserd’ schrijft: ‘Krappe 1400 euro per maand aan inkomen, met toeslagen. Of ik even alleen al aan huur 650 en elektra/gas 400 euro wil betalen...’ Sinds tv-programma Kassa de hashtag maandagavond introduceerde, is #ikredhetnietmeer massaal gebruikt door mensen die zonder schaamte delen hoe moeilijk zij het hebben. Dat was precies de bedoeling van de initiatiefnemers. Dat mensen die in de problemen komen door de inflatie en de steeds hogere energiekosten een gezicht krijgen. Meer dan tienduizend gebruikte de hashtag al. Bij Kassa zijn ze een tikkeltje verrast door de massale aandacht, al wist de redactie al langer dat dit een snelgroeiend probleem is. “We lezen al een tijdje de vele mails die hierover binnenkomen,” zegt eindredacteur Liv Rotteveel. “Het zijn er echt veel, en daarom dachten we: daar moeten we wat mee.” Veel van de getroffenen zijn mensen met een baan die weinig of geen toeslagen krijgen. Volgens Rotteveel zijn dat er zo’n 1,3 miljoen. “De minima hebben we al in het vizier, maar er komt nu een grote groep bij. Mensen die niet de 1300 euro energietoeslag krijgen of recht hebben op andere toeslagen.” Kassa wil de vele reacties bundelen en in de uitzending voor Prinsjesdag aan politici aanbieden. Intussen zien grote steden, waaronder Amsterdam, het aantal mensen met schulden oplopen. Uit een rondgang van het FD blijkt dat het aantal meldingen van energiebedrijven over betalingsachterstanden in Amsterdam tussen maart en mei van dit jaar verdubbelde. Tot en met juli deden ze ruim 3700 keer een melding van een betalingsachterstand, tegen ruim 4100 over heel vorig jaar. Ook Waternet deed dit jaar al bijna evenveel meldingen van betalingsachterstanden als heel vorig jaar.||https://www.parool.nl/nederland/noodkreten-met-hashtag-ikredhetnietmeer-ik-leef-van-de-kleine-toeslagen-die-ik-krijg~bd0c98cf/
2022-09-08||Nog twee voetbalsupporters vast na wedstrijd Ajax-Rangers FC||In totaal werden 23 mensen aangehouden. Een van hen was een Schotse supporter. Deze had een zogeheten ACAB-shirt aan. Deze afkorting staat voor All Cops Are Bastards, dat al jaren verboden is. De man heeft een boete moeten betalen van 340 euro. Wanneer de Ajax-supporters die nog vastzitten weer vrijkomen, kon de politie niet zeggen. De aanhoudingen werden verricht voor onder meer het afsteken van vuurwerk en het verstoren van de openbare orde. Ook is een supporter aangehouden voor het discrimineren/beledigen van een medewerker van de Johan Cruijff Arena, waar de wedstrijd was. Het gebied rondom de Johan Cruijff Arena was voor, tijdens en na de wedstrijd aangewezen als zogeheten veiligheidsrisicogebied. Volgens de politie was er, ondanks de aanhoudingen, een feestelijke sfeer in het centrum van Amsterdam en rond het stadion. Ajax won de wedstrijd met 4-0.||https://www.parool.nl/amsterdam/nog-twee-voetbalsupporters-vast-na-wedstrijd-ajax-rangers-fc~b46eb7db/
2022-09-08||Johannes Vermeer had aanvankelijk een andere compositie op het oog voor zijn Melkmeisje||Op de muur achter de dienstmeid troffen de onderzoekers een rek met kannen aan. Rechts op de voorgrond schilderde Vermeer in eerste instantie een vuurmand met drogend linnengoed erop, maar Vermeer veranderde tijdens het schilderen van Het melkmeisje (omstreeks 1660) de compositie. Het was al langer bekend dat onder de witte muur op het schilderij andere verfkleuren verborgen zaten. Eerder werd aangenomen dat het delen van een plattegrond waren, die ook te zien zijn op andere werken van Vermeer. Volgens directeur Taco Dibbits biedt deze ontdekking een belangrijk inkijkje in de werkwijze van de 17de eeuwse meester uit Delft. “We kijken wel eens naar zijn werk alsof het een snapshot is, een opname van de werkelijkheid, maar hij bouwde zijn composities heel zorgvuldig op.” Gregor Weber, hoofd beeldende kunst van het Rijks, denkt dat Vermeer al schilderend moet hebben gedacht: less is more. En juist dat maakt Het melkmeisje nu tot zo’n kenmerkende Vermeer, aldus Weber: ‘Simpliciteit, sterke beelden, niet door veel details, maar door concentratie.’ Het onderzoek naar de Vermeer vindt plaats in het kader van de eerste grote Vermeertentoonstelling in het Rijks, die al jaren wordt voorbereid en op 10 februari volgend jaar opent. De zeven Vermeers in Nederlands bezit zijn inmiddels onderzocht, net als enkele doeken uit buitenlandse collecties. Het idee voor de tentoonstelling ontstond toen bekend werd dat de Frick Collection in New York, dat drie Vermeers in zijn collectie heeft, enkele maanden zijn deuren moest sluiten vanwege een ingrijpende verbouwing. Die drie Vermeers zijn nog niet eerder samen buiten de Frick te zien geweest; ze ontbraken ook in de meest recente grote Vermeertentoonstelling in Nederland, in 1996 in het Mauritshuis. De 22 schilderijen tellende expositie trok destijds ruim 450.000 bezoekers en is daarmee nog altijd de best bezochte tentoonstelling in de geschiedenis van het museum. In het Rijksmuseum zullen in totaal 27 van de 35 bekende Vermeers te zien zijn, waaronder Meisje met de parel (Mauritshuis, Den Haag), De geograaf (Städel Museum, Frankfurt am Main), Schrijvende vrouw met dienstbode (National Gallery of Ireland, Dublin), Vrouw met de weegschaal (National Gallery of Art, Washington D.C.) en de vorig jaar gerestaureerde Brief lezende vrouw aan het open raam (Gemäldegalerie Alte Meister in Dresden). Het Rijksmuseum heeft zelf vier meesterwerken van Vermeer: Het melkmeisje, Het straatje, De liefdesbrief en Brieflezende vrouw. Het Mauritshuis leent drie Vermeers uit. Het Rijksmuseum onderneemt nog pogingen om nóg meer schilderijen naar Amsterdam te halen, maar de kwetsbare staat van de schilderijen maakt dat in sommige gevallen onmogelijk. In een enkel geval bepaalt het testament van de erflater dat het schilderij niet mag worden uitgeleend. Eén Vermeer is spoorloos; die werd in 1990 – waarschijnlijk op bestelling – gestolen uit het Isabella Stewart Gardner Museum in Boston. Vermeer is van 10 februari tot en met 4 juni 2023 te zien in het Rijksmuseum. Vanwege de verwachte belangstelling uit binnen- en buitenland is de kaartverkoop donderdag al begonnen. Omdat het veelal om kleine schilderijen gaat, wordt er met time-slots gewerkt, zodat de drukte enigszins binnen de perken blijft.||https://www.parool.nl/kunst-media/johannes-vermeer-had-aanvankelijk-een-andere-compositie-op-het-oog-voor-zijn-melkmeisje~bf45ea23/
2022-09-08||‘Voetballes’ en ‘een show’ – buitenlandse media enthousiast over Ajax ||‘Ajax schitterde bij zijn terugkeer in de Champions League tegen een veel mindere en onnauwkeurige Rangers-ploeg’, schrijft de Spaanse krant Marca. ‘Het elftal uit Nederland speelde een briljante eerste helft, waardoor het de overwinning en de eerste drie punten kon binnenhalen. De thuisploeg behield de controle over de wedstrijd en maakte er in de tweede helft een eind aan.’ ‘Ajax Amsterdam gaf Rangers FC in de eerste helft voetballes en pakte zijn eerste punten in Groep A. Mohammed Kudus voerde een show op met een mooi doelpunt en verschillende bewegingen met klasse,’ schrijft de Franse krant L’Equipe. Naast lof voor het Ajaxspel is er vooral veel kritiek op het niveau van Rangers, dat na twaalf jaar afwezigheid weer eens mocht aantreden op het hoogste Europese niveau. De krant noemt het spel van Rangers een ondermaats: ‘De Rangers waren ongevaarlijk en leken nooit te willen winnen.’ De Britse BBC schrijft over ‘hoe de gevierde terugkeer van Rangers in de Champions League uitliep op een debacle tegen het meedogenloze Ajax in Amsterdam.’ ‘De eerste helft was een nachtmerrie die de hoop op een overwinning in de Nederlandse hoofdstad, om de terugkeer op het hoogste Europese niveau luister bij te zetten, deed vervliegen.’ De Schotse krant The Scotsman spreekt over ‘een pak slaag’ voor Rangers en geeft alleen doelman Jon McLaughlin een ruime voldoende. ‘Geen van de vier doelpunten was aan hem te wijten.’ Over Ajaxverdediger Calvin Bassey, tot afgelopen zomer in dienst van Rangers, rept de krant met geen woord. De Italiaanse La Gazetta dello Sport  kopt: ‘De Nederlanders speelden de wedstrijd, de Schotten waren nooit echt gevaarlijk.’ En over Ajax’ eerste Italiaanse aanwinst: ‘Lucca verheugde zich met zijn ploeggenoten op de wedstrijd, maar bleef voor deze keer op de bank: zijn debuut in de Champions League zal een andere keer volgen.”||https://www.parool.nl/nieuws/voetballes-en-een-show-buitenlandse-media-enthousiast-over-ajax~bbab0ed5/
2022-09-08||Jubileum Robbie Williams veel te braaf gevierd||Toen in 1997 de lancering van voormalig Take That-posterboy Robbie Williams als soloster werd voorbereid, bleek dat het kiezen van radiosingles een vak apart is. Drie liedjes van Williams’ debuutalbum Life thru a Lens stierven ondanks intensieve promotie een vrij anonieme dood. Doorgaans genoeg voor een totale flop, maar Williams’ platenmaatschappij zag met de kersttijd in zicht nog wel iets in een ultieme poging met een tot dan toe over het hoofd geziene ballad. 25 jaar nadat het monstersucces van Angels Williams’ carrière naar onvermoede hoogte stuwde, kijkt hij als elder statesman of pop achterom. Met het Nederlandse Metropole Orkest nam Williams (48) zijn grootste succesnummers opnieuw op met glanzende klassieke begeleiding. Uiteraard was Angels nu wél de eerste single. En dat terwijl de stadionmeezinger er in klassieke omlijsting allerminst op is vooruitgegaan. Sterker: met z’n plechtig aanzwellende violen is de song een deel van z’n aantrekkingskracht kwijt. En dat geldt jammer genoeg voor een flink deel van Williams’ indrukwekkende hitcatalogus, die juist opleeft van tegendraadsheid en een laagje ironie. Dat is echter vakkundig van alle songs afgevijld en zo valt ook nog extra op dat Williams’ stem aan kracht begint te verliezen. Fijne uitzondering is Kids. Het duet met Kylie Minogue transformeerde van rocker tot modervette dansvloersong en is zo de attractie van een ambachtelijke, maar veel te brave plaat.||https://www.parool.nl/kunst-media/jubileum-robbie-williams-veel-te-braaf-gevierd~b15e8353/
2022-09-08||OM vervolgt mondkapjesstichting Van Lienden niet verder voor fraude||Het maatschappelijk belang om de mondkapjesstichting en de bv verder te vervolgen, zou volgens het OM ontbreken. Deze waren slechts ‘het vehikel’ dat de bestuurders gebruikten. Bovendien heeft het nieuwe bestuur aangegeven ‘schoon schip’ te willen maken. Van Lienden en Damme zijn in juli ontslagen na een besluit van de rechtbank in Amsterdam, Van Gestel stapte eerder al op. Van Lienden en de andere bestuurders richtten SHA op om medische hulpmiddelen, waaronder mondkapjes, voor klanten te verwerven. Dit deden ze naar eigen zeggen zonder winstoogmerk. Justitie verdenkt het drietal er echter van hun klanten te hebben doorgesluisd naar een heimelijk opgerichte commerciële bv, waarmee ze miljoenen euro’s hebben verdiend. Een van de deals voor het leveren van mondkapjes was met het ministerie van Volksgezondheid. De voormalige bestuurders worden verdacht van oplichting, verduistering en witwassen. Van Lienden werd in juli ontslagen als bestuurder van SHA. Het Openbaar Ministerie vroeg om zijn ontslag omdat justitie denkt dat hij klanten vanuit de mondkapjesstichting doorgesluisd heeft naar een commerciële besloten vennootschap, die losstond van de stichting. “De stichting had direct vanaf de geboorte al een eigen belang,” luidt het vermoeden van het OM. Dit wordt door Van Lienden ontkend. Volgens hem was het juist de overheid die het via commerciële levering wilde regelen. Van Lienden en zijn compagnon Bernd Damme waren in april al geschorst op verzoek van het OM. Een derde zakenpartner, Camille van Gestel, stapte eerder uit eigen beweging op. Nu het duo ontslagen is, onderzoekt een nieuw bestuur de aansprakelijkheid van het voormalige bestuur. Naast deze civiele procedure loopt er ook een strafrechtelijk onderzoek. Van Lienden mag, net als zijn eveneens ontslagen kompaan Bernd Damme, de komende vijf jaar geen bestuurder of commissaris van een stichting worden.||https://www.parool.nl/nederland/om-vervolgt-mondkapjesstichting-van-lienden-niet-verder-voor-fraude~b6fc9b9d/
2022-09-08||Actie bij Bijenkorf: ‘Medewerkers verkopen jassen die meer kosten dan hun maandsalaris’||“Ik werk sinds 1980 in De Bijenkorf,” zegt verkoper Yolanda Traudes in een filmpje. “Alweer 42 jaar. Maar mijn bruto-uurloon is 13,03 euro. De klanten verwachten hoge service en veel kwaliteit. Dat moet beter beloond worden.” Volgens vakbond FNV liggen de brutolonen in de zeven vestigingen van het luxewarenhuis gemiddeld tussen de 11 en 12 euro per uur. Ruim onder het minimum van 14 euro dat de bond landelijk eist. “Zulke salarissen zijn niet van deze tijd, zeker niet in een luxe warenhuis,” zegt bestuurder Linda Vermeulen van FNV Handel. “Medewerkers verkopen hier jassen die meer kosten dan hun maandsalaris.” Maar cao-onderhandelingen zijn volgens FNV al vastgelopen voor ze goed en wel waren begonnen. “Wij willen verder onderhandelen, maar De Bijenkorf doet de deur dicht.” En dus gaat Traudes gaat vrijdag met haar Bijenkorfcollega’s actie voeren op het Amsterdamse Beursplein, bij de grootste van de zeven vestigingen van het warenhuis. Volgens Vermeulen snijdt het warenhuis zichzelf in de vingers. “Er zijn overal personeelstekorten. Er moet echt iets gebeuren om mensen bij de De Bijenkorf te houden. De medewerkers willen er ook blijven werken, maar dan wel tegen een salaris waarmee ze kunnen rondkomen.” Het gebrek aan personeel is niet alleen tastbaar bij de medewerkers, die steeds harder moeten werken, maar ontgaat ook de klanten niet. De Bijenkorf moest in juli tijdelijk al het aantal koopavonden inperken vanwege een tekort aan verkopers. De warenhuisketen, die sinds jaar en dag een eigen cao heeft, wijst naar de arbeidsvoorwaarden in de rest van de winkelstraat: die van De Bijenkorf zouden beter zijn. “Maar die cao is zo ongeveer de slechtste van Nederland, met lonen onder de 11 euro per uur,” zegt Vermeulen. Die bij De Bijenkorf is nauwelijks beter. Werkgevers in de winkelstraat willen hoogstens de allerlaagste lonen verhogen, maar dat moet over de hele linie.” “De Bijenkorf biedt een minimale loonsverhoging van 6 procent in twee jaar en schuift die ook nog eens voor zich uit. Ze willen dit jaar maar 3,5 procent verhogen en de rest april volgend jaar. Dat zijn percentages die niet tegen de inflatie op kunnen. Wat ons betreft moeten de salarissen 10 procent omhoog.” De bond wil bovendien automatische prijscompensatie en een oplossing voor het ‘vrijwilligerswerk’ dat het bedrijf de personeelsleden zou opdragen. De cao-ruzie valt nagenoeg samen met de formele afronding van de overname van De Bijenkorf. Het warenhuis is in handen gekomen van het Oostenrijkse Signa en Central Group uit Thailand, die het samen met het Britse luxewarenhuis Selfridges, en de Ierse ketens Arnotts en Brown Thomas voor naar verluidt 4,7 miljard euro hebben gekocht. Signa is geen onbekende in Nederland. De Oostenrijkers kochten in 2017 de helft van de Europese activiteiten van de Canadese Hudson’s Bay Company, waaronder de gelijknamige warenhuizen in Nederland die direct met De Bijenkorf concurreerden om de gunst van de goedgeefse consument. Zomer 2019 verkochten de Canadezen ook de andere helft. Maar Signa was niet geïnteresseerd in de wankelende Nederlandse activiteiten, die daarop werden beëindigd. “De directie van De Bijenkorf staat heel erg onder druk van de nieuwe eigenaren,” zegt vakbondsbestuurder Vermeulen. “Die willen alles zo goedkoop mogelijk houden. Dit soort aandeelhouders is allemaal hetzelfde: enorm rijk en bezig de personeelskosten te drukken om de overnamekosten te compenseren. Maar volgens ons moet de Nederlandse directie er juist voor zorgen dat mensen bij De Bijenkorf willen blijven werken. Dus moeten ze hen meer bieden.” De Bijenkorf spreekt Vermeulens uitspraken tegen. “We staan in deze onderhandelingen op geen enkele manier onder druk van de nieuwe aandeelhouder,” laat een woordvoerder weten. “We hebben tussen juni en september in goede sfeer gesprekken gevoerd met de vakbonden. In het belang van onze medewerkers willen we de loonsverhoging zo snel mogelijk laten ingaan. Daarom hebben we tijdens het laatste overleg op 30 augustus ons eindbod neergelegd, zodat we direct per 1 oktober tot uitvoering over kunnen gaan. Volgens De Bijenkorf volgt het voorstel de ontwikkeling van de koopkracht. “De verwachte daling van de koopkracht gedurende de looptijd van deze cao ligt volgens ons op 6,8 procent. Met een salarisverhoging van 6 procent dragen we dus wezenlijk bij aan het repareren van het verwachte koopkrachtverlies.” “Omdat wij alle medewerkers op hetzelfde moment een vergelijkbare salarisverhoging willen geven, krijgt in ons voorstel iedereen per 1 oktober het eerste en grootste deel van de verhoging. Per 1 april 2023 volgt dan de tweede verhoging. De vakbonden moeten dit eindbod nog goedkeuren. Wij zijn in afwachting van hun reactie.” Terwijl FNV wil onderhandelen, laat CNV Vakmensen momenteel zijn leden stemmen over de aanbieding van De Bijenkorf. “Wij hebben hun bod met een negatief advies neergelegd bij onze leden,” zegt bestuurder Martijn den Heijer. “Die kunnen daar deze maand over stemmen.” “Die koopkrachtverbetering die de Bijenkorf belooft is volstrekt onvoldoende en geldt niet eens gedurende de hele looptijd van de cao. De mensen hebben nú een probleem. Hun financiële situatie loopt uit de klauwen. Het is onvoorstelbaar dat het bedrijf dan een loonsverhoging in tweeën splitst. Dit is een karig eindbod dat geen antwoord biedt op de huidige situatie.”||https://www.parool.nl/amsterdam/actie-bij-bijenkorf-medewerkers-verkopen-jassen-die-meer-kosten-dan-hun-maandsalaris~b9db2a5e0/
2022-09-08||Is John de Mol een visionair of een zieke geest? ||John de Mol zag eens een film over danswedstrijden waarbij deelnemers net zo lang doorgingen tot ze dood neervielen. Leuk televisieformat, dacht hij, en daar was De Dansmarathon. Toen werd Squid Game een hit, een serie die draait om armoedzaaiers die hun leven in de waagschaal stellen voor geld. En De Mol moet gedacht hebben: dat kan ik ook, en daar was Een jaar van je leven. Ben je dan een groot visionair of een zieke geest? Waarschijnlijk een beetje van beide, dacht Lips. In Een jaar van je leven laten veertig mensen zich opsluiten in de hoop 1 miljoen euro te winnen. “Dan koop ik een auto voor mijn zoon en een caravan voor mijn man,” zei een deelneemster in de eerste aflevering. “Mijn zoon krijgt een scooter, mijn dochter paardrijlessen, ikzelf nieuwe borsten,” zei een ander. Voor deelneemster Manuala eindigde het avontuur nog voor het begon. Ze sneuvelde bij het eerste spel, waarbij ook nog eens 30.000 euro van de gezamenlijke pot verloren ging omdat drie mensen valsspeelden. Die waren direct de paria’s van de groep. Lips keek de dagen erna stug door en het trof hem hoe voorspelbaar en saai dit soort programma’s geworden zijn sinds de eerste Big Brother. Maar meer nog walgde hij van de manipulatieve trucjes om deelnemers tegen elkaar uit te spelen. Van de sadistische ondertoon van de show, van de vernederingen die de deelnemers zich laten welgevallen, zogenaamd omdat ze vrijwillig ‘de uitdaging van hun leven aangaan’, maar in werkelijkheid omdat De Mol (geschat vermogen: 2 miljard) ze een worst van 1 miljoen voorhoudt. In Million Dollar Island, nog zo’n pareltje van Talpa, werd uiteindelijk slechts 170.000 duizend euro uitgekeerd, dus ze zouden beter kunnen weten. Maar daarin zit helaas de tragiek: verblind door geld en bekendheid weten ze niet beter. Reageren? hanlips@parool.nl||https://www.parool.nl/kunst-media/is-john-de-mol-een-visionair-of-een-zieke-geest~bf085f52/
2022-09-08||Salman Rushdie zou voor altijd in een boekenkast willen wonen||Toen hij er het meest behoefte aan had, na de aanvallen op De duivelsverzen, de auteur, de uitgevers, de vertalers en de boekhandelaren, werd hij enorm gesteund door mensenrechtenorganisatie PEN, die zich inzet voor mensen van het woord (PEN staat voor poets, playwrights, essayists, editors & novelists). Hij wilde, toen hij in 2000 naar New York verhuisde en vrijheid voor zichzelf opeiste, die steun ‘terugbetalen’, schrijft Salman Rushdie in Taal van de waarheid, door zich in te zetten voor de vrije meningsuiting en voor andere schrijvers. In 2004 werd hij voorzitter van de Amerikaanse afdeling van PEN en in 2005 mede-oprichter van het PEN World Voices Festival dat de stemmen van vervolgde schrijvers wereldwijd wil laten horen. ‘Die stemmen, Arabische, Afghaanse of Latijns-Amerikaanse of Russische, moeten worden uitvergroot, zodat ze luid en duidelijk worden gehoord,’ aldus Rushdie in een van de teksten die hij schreef voor PEN en die zijn opgenomen in deze bundel (herziene) essays uit de periode 2003-2020. Rushdie als voorvechter – waarbij je haast zou vergeten dat hij zelf vervolgd schrijver was sinds de fatwa die ayatollah Khomeini in 1989 over hem uitvaardigde wegens Mohammedlastering. Een religieus doodsvonnis dat hem tien jaar lang in onderduik dwong, zwaar gebukt onder die ‘shackles of security’, zoals hij met zijn grote hang naar alliteratie over de beveiliging schrijft in zijn autobiografie Joseph Anton (de schuilnaam waaronder hij leefde, naar de grote schrijvers Joseph Conrad en Anton Tsjechov). Hij voelde zichzelf in de boeien geslagen. Een gematigder Iraans regime nam afstand van de fatwa, al hielden hardliners de haat levend. Rushdie begon in New York aan een nieuw hoofdstuk van zijn leven. Hoe relatief die vrijheid was, bleek toen hij vorige maand, 75 jaar oud, 33 jaar na de fatwa, voorafgaand aan een lezing werd neergestoken. Door een 24-jarige man die in een interview vanuit de gevangenis heeft laten weten dat hij slechts twee bladzijden van De duivelsverzen heeft gelezen. Dan lees je Rushdies nieuwe boek, dat nog geen maand na de aanslag in Nederlandse vertaling verschijnt (in januari volgt zijn nieuwe roman Victory City), toch anders. De urgentie van zeker die PEN-teksten is des te groter. ‘Grote kunst – of laten we het bescheidener zeggen: originele kunst – wordt nooit gemaakt in het veilige midden, maar altijd op het randje,’ schrijft hij. ‘Originaliteit is gevaarlijk, stelt vragen, haalt veronderstellingen onderuit, zet ethische normen op losse schroeven, heeft geen respect voor heilige koeien of dergelijke entiteiten.’ Fel trekt hij van leer, over onder meer het verminkte politieke discours in tijden van fake news, waarvan ‘zijn’ drie landen doordesemd raakten: zijn geboorteland India bekrompen onder premier Modi, het Groot-Brittannië waar hij studeerde en schrijver werd stortte zich in de brexit en het Trumpistan waartoe zijn zelfverkozen Amerika was verworden. De macht van de orthodoxie, concludeert hij, is er niet minder op geworden. Maar naast de politieke activist die hij tegen wil en dank werd, is Rushdie in deze teksten, die zeventien jaar beslaan, toch vooral ook de wervelwind-schrijver die hij is. Hij eert de kracht van verhalen, van de dierenfabels en epische vertellingen uit zijn jeugd tot de teksten van literaire helden als Kurt Vonnegut en Philip Roth. Hij schrijft over zijn engagement met kunstenaars als Kara Walker en Anish Kapoor, doet sarcastisch verslag van zijn coronabesmetting (‘Je weet natuurlijk alles van lockdowns, dus voor jou zal het wel vertrouwd zijn’) en memoreert zijn vriendschap met actrice Carrie Fisher (Star Wars’ prinses Leia), die als familie werd. Hij koppelt romanpersonage Oblomov aan supermodel Linda Evangelista en becommentarieert het door hem berekende minimale aantal doden in de Duizend-en-een nacht (slechts elf daarvan mannen). Hij verhaalt over de gelukkigste uren van zijn jeugd in de boekwinkel in het Breach Candydistrict in het niet-religieuze Bombay waar hij opgroeide, en hoe de Rushdies (kerstweigeraars) onder invloed van zijn zoons, schoondochter en nichtjes (kerstfundamentalisten) Kerstmis gingen vieren – ‘Dank, kindje Jezus, voor deze goddeloze bende’. Alleen die Christmas pudding blieft hij niet: kleine daad van verzet. Zo portretteert Rushdie eigenlijk vooral zichzelf, en dat doet hij veelzijdiger dan in het door woede voortgestuwde Joseph Anton uit 2012, waarin hij moest afrekenen met veel onrecht en onmacht (en ex-echtgenotes). Als slotakkoord onderwerpt hij zichzelf aan de legendarische vragenlijst van Proust. ‘Wat beschouw je als je grootste prestatie? Dat ik ben doorgegaan. Wat is volgens jou de meest overschatte deugd? Geloof. Waar zou je willen wonen? In een boekenkast, voor altijd. Hoe zou je het liefst sterven? Liever niet.’ Liever niet, en in ieder geval niet zo.||https://www.parool.nl/kunst-media/salman-rushdie-zou-voor-altijd-in-een-boekenkast-willen-wonen~b41c19d1/
2022-09-08||Kamertekort blijft groeien, studenten  in Amsterdam ‘stressen om slaapplek’: nieuw landelijk actieplan||De noodklok is al een paar keer geluid, er is gedemonstreerd, er zijn oplossingen aangedragen en toch is het probleem rondom een basale behoefte niet opgelost. Integendeel: het gezamenlijke huisvestingstekort voor studenten wordt momenteel geschat op 26.800 woonruimten, een stijging van 300 ten opzichte van vorig jaar. Vooral in Amsterdam, Leiden, Nijmegen, Rotterdam, Den Bosch en Utrecht is sprake van een relatief zeer krappe woningmarkt voor studenten blijkt uit onderzoek van Landelijke monitor studentenhuisvesting van Kences. Studentenvakbond Asva noemt de situatie verschrikkelijk. De vakbond baalt dat dit het zoveelste rij op jaar is dat duizenden studenten zonder kamer zitten. “Je kan zo niet studeren,” zegt bestuurslid Bor van Zeeland. “We krijgen dagelijks wanhopige berichten van studenten die gestrest zijn omdat ze niet weten waar ze volgende week slapen. Hun continue stress en gevoelens van wanhoop gaan ten koste van hun studie.” En daar komt bij dat schaarste de huurprijzen nog meer opdrijft, zegt Van Zeeland. Van de 768.300 studenten in Nederland die nog thuis wonen, geeft 69 procent aan dat ze door een tekort aan kamers en vanwege de betaalbaarheid noodgedwongen nog bij hun ouders zitten. Internationale studenten hebben die keuze niet en het lukt universiteiten ook niet meer om hen in ieder geval het eerste jaar allemaal van een huis te voorzien. Dit jaar hebben Amsterdamse universiteiten door het aanhoudende kamer tekort in combinatie met de stijging van het aantal internationale studenten voor het eerst opgeroepen om niet naar Amsterdam te komen als studenten geen kamer hebben. Maar voor Jun Lee (20) uit Zuid-Korea bijvoorbeeld, was niet komen geen optie. Hij heeft zich verheugd op de stad en zijn studie. Zijn openingszin als hij nieuwe Nederlandse mensen ontmoet: “Ken je nog iemand die een kamer verhuurt?” De Asva wil net als de landelijke studentenvakbond LSVB dat er hard wordt ingegrepen om het kamertekort op te lossen en wijst behalve op een betere samenwerking tussen de gemeente Amsterdam, studentenwoningstichting Duwo en universiteiten ook op de maatregelen die onderwijsinstellingen zelf kunnen nemen. Van Zeeland: “We willen het liever niet voorstellen, maar het is niet anders: stop met het aanbieden van Engelstalige opleidingen om de instroom van internationale studenten te beperken. In ieder geval tot dit probleem is opgelost.”||https://www.parool.nl/amsterdam/kamertekort-blijft-groeien-studenten-in-amsterdam-stressen-om-slaapplek-nieuw-landelijk-actieplan~bed7d2d7/
2022-09-08||Wéér moet Primoz Roglic opgeven na een valpartij, maar, zegt oud-renner Erik Dekker: ‘Hij is echt geen brokkenpiloot’||Om vier over half tien, een paar uur voordat de zeventiende etappe van deze Vuelta van start gaat, komt het onvermijdelijke nieuws. Primoz Roglic (32), de man die deze Ronde van Spanje in de laatste dagen nog zo spannend wilde en kon maken, gaat niet meer van start. De scans die dinsdagavond en woensdagochtend zijn gemaakt, tonen geen breuken, maar Roglic ligt helemaal open. De pijn is simpelweg niet te harden, op een fiets zitten niet mogelijk – laat staan een gooi doen naar zijn vierde Vueltazege op rij. Addy Engels, ploegleider van dienst in Spanje, staat er beteuterd bij in Aracena, de startplaats op woensdag. Hij praat over de dramatische nacht die zijn renner heeft gehad. Over zijn wonden. Maar vooral over zijn mentale toestand. “Voor nu is zijn wereld even ingestort,” zegt Engels. “Het is een grote klap als je in één seizoen uit de Tour én uit de Vuelta valt. Maar hij gaat ook nu weer terugkomen.” Want dat is hoe we Roglic kennen. Je kunt hem – figuurlijk – nog zo hard tegen zijn kop slaan, hij staat altijd weer op. Een man van de relativering. Ook als hij volledig is ingepakt met pleisters en verband steekt hij een duimpje op naar de camera. Maar tegelijkertijd heeft dat sentiment ook een andere kant. Hij valt vaak op belangrijke momenten. Vanzelfsprekend wordt ook dát uitgelicht. Oud-toprenner Erik Dekker herkent het wel. “Ik had ook een talent om te vallen als de camera’s op me gericht waren,” zegt hij. “Een gebroken heup in Milaan-San Remo, zware valpartij toen de Tour in Valkenburg aankwam. Zeiden mensen ineens: wat val jij vaak joh. Pure perceptie.” En zo is het bij Roglic ook, zegt Dekker. “De laatste twee edities van de Tour is hij uitgevallen. Dat blijft de mensen bij. Dan zit iedereen voor de buis. En alles wordt ook op één grote hoop gegooid hè. Dat Roglic in 2020 op dramatische wijze de Tour verloor van Tadej Pogacar komt daar ook bij. Totaal iets anders natuurlijk, maar hup: op de hoop.” Terecht is het niet, vindt Dekker. “Het is altijd lastig om te bepalen of een valpartij pech is of niet. Deze val was zijn eigen schuld, maar die keren in de Tour kon hij er niets aan doen en was hij slachtoffer van anderen. Al is het wel een feit dat hij vaker valt dan bijvoorbeeld Pogacar. Wat ik wel weet, is dat hij geweldig kan sturen. Hij is echt geen brokkenpiloot.” Het palmares van Roglic is indrukwekkend. Naast tien etappes en drie eindzeges in de Vuelta won hij wielermonument Luik-Bastenaken-Luik, drie ritten in de Tour en de Giro en werd hij olympisch kampioen tijdrijden. Daarnaast: zeges in vooraanstaande etappekoersen als Parijs-Nice, de Dauphiné en de Tirreno-Adriatico. De Ronde van het Baskenland en de Ronde van Romandië staan zelfs twee keer op zijn erelijst. Zijn status binnen Jumbo-Visma, waar hij nog een contract heeft tot en met 2025, zal niet ineens veranderen na dit jaar vol rampspoed. Uiteraard is de Tourwinst van ploeggenoot Jonas Vingegaard een factor – de Deen heeft een gigastap gezet binnen de hiërarchie van de ploeg, al denkt de leiding van Jumbo niet per se in die termen. De ploeg wil immers dominant zijn in alle grote rondes en dat kan niet met één uitgesproken kopman. Bovendien geldt Roglic als een voorbeeld in de ploeg. Juist vanwege zijn vechtlust en karakter. Hij is geliefd bij zowel renners als personeel. Het was Roglic die tegen Vingegaard, op dat moment niet overlopend van zelfvertrouwen, zei dat hij zijn hand moest opsteken voor het kopmanschap. Kortom: een loyale leider die nog een paar jaar zou moeten kunnen strijden op het allerhoogste niveau. Dekker, wiens zoon David ploeggenoot is van Roglic: “Iedereen vindt hem een relaxte kerel. Het is onwaarschijnlijk hoe vaak hij is teruggekomen. Dat is toch vooral het sentiment dat ik bij hem voel. Die veerkracht kan hij hopelijk weer tonen.”||https://www.parool.nl/sport/weer-moet-primoz-roglic-opgeven-na-een-valpartij-maar-zegt-oud-renner-erik-dekker-hij-is-echt-geen-brokkenpiloot~b4042e39/
2022-09-08||Nederland wordt warmer: hallo wolfspin, grote spitskop en staartblauwtje||Als komend weekend de jaarlijkse Nationale Spinnentelling wordt gehouden, zal na afloop ongetwijfeld de conclusie zijn: er zijn weer meer nieuwe ‘exoten’ bijgekomen. Door de opwarming van het klimaat zijn een hele trits spinnen bezig aan een opmars vanuit Zuid-Europa naar Nederland en omstreken. Neem de giftige valse wolfspin, een agressief beestje uit Zuid-Europa. Die werd van september 2018 tot september 2019 nog maar 41 keer in Nederland gezien. Afgelopen jaar in dezelfde periode was dat al meer dan 500 keer. “Het is superduidelijk dat de spin hier niet meer weg te denken is,” stelt spinnenspecialist Jinze Noordijk van het Kenniscentrum Insecten in Leiden. Wat ze in Leiden ook stellen: de valse wolfspin is niet alleen. Door de steeds hogere temperaturen in Nederland (en heel Noordwest-Europa) komen hier steeds meer dieren voor die het eerst te koud vonden. “Dat kan ermee te maken hebben dat het nu in de winter warm genoeg is zodat de eieren of rupsen van die soort kunnen overleven,” legt ecoloog Anne Krediet van de Nederlandse Entomologische Vereniging uit. Entomologie is de tak van dierkunde die zich bezighoudt met insecten. “Het kan ook zijn dat er door de klimaatverandering nu bepaalde planten in Nederland groeien die zo’n beestje nodig heeft als voedsel.” De ecoloog somt dan ook moeiteloos nog een hele reeks beestjes op die de afgelopen jaren in opkomst zijn in de Nederlandse natuur: het staartblauwtje, de keizersmantel en de koninginnenpage (vlinders), de wespspin en de tijgerspin (spinnen) en het zuidelijk spitskopje en de grote spitskop (sprinkhanen). Of we er blij mee moeten zijn, met deze nieuwe medelanders? Krediet: “Met klimaatopwarming moet je natuurlijk niet blij zijn, maar er zitten best wat mooie exemplaren tussen, zoals de koninginnenpage.” De gele fladderaar is een van de grootste vlinders die nu in Nederland te vinden is. Minder mooi: de dennenprocessierups. Die heeft, net als de bekende en gevreesde eikenprocessierups, talloze brandharen op het lijf die irriterend kunnen zijn voor mensen. De dennenprocessierups komt nu nog voor in Zuid- en Midden-Europa. “Maar die kan ook zomaar naar hier komen.” Het Kenniscentrum Insecten ziet ‘wel tientallen nieuwe insecten per jaar’. ”Het is bijna niet meer bij te houden,” stelt Noordijk. Klopt, zegt ecoloog Krediet. Maar hij wil het ook wat nuanceren. “Er zijn 17.000 soorten insecten in Nederland, dat zijn er héél veel. Dus je hebt er al snel enkele tientallen bij.” Zo verdwijnen er door de klimaatverandering ook weer insecten uit Nederland. “Het veenbesblauwtje bijvoorbeeld. Die vind je op hoogveen, maar dat is er steeds minder in Nederland.” En daarmee is ook het zien van het veenbesblauwtje ‘uiterst zeldzaam’ geworden. Zo zeldzaam dat de Vlinderstichting het beestje op de rode lijst heeft gezet.||https://www.parool.nl/nederland/nederland-wordt-warmer-hallo-wolfspin-grote-spitskop-en-staartblauwtje~bf521492/
2022-09-08||Uitlegfilmpje over desinformatie verkleint de goedgelovigheid||Desinformatie over Covid-19 en de oorlog in Oekraïne is overal. Elke bewering op feiten controleren (factchecken) en waar nodig weerleggen (debunken) is een enorme klus. Voorkomen dat mensen desinformatie voor waar aannemen (prebunken), lijkt een stuk efficiënter. Psychologen van de universiteiten van Cambridge en Bristol hebben de strategie om desinformatie of nepnieuws te prebunken in plaats van met factchecken te debunken in een groot onderzoek bestudeerd. Zij constateerden dat mensen die een filmpje met uitleg over veelgebruikte manipulatietechnieken hadden bekeken, beter in staat zijn de desinformatie die daarna op sociale media passeerde te herkennen. De onderzoeksresultaten zijn onlangs gepubliceerd in vakblad Science Advances. Voor dit onderzoek werden vijf filmpjes van ongeveer negentig seconden gemaakt waarin uitleg wordt gegeven over verschillende technieken die verspreiders van desinformatie toepassen, zoals het gebruik van emotionele taal, tegenstrijdige beweringen doen, valse tegenstellingen opwekken of een enkele zondebok aanwijzen. De filmpjes bestaan uit grappige animaties en er worden voorbeelden gebruikt uit films en tv-series als Star Wars en Family Guy. Een van de filmpjes. De onderzoekers vergelijken hun uitlegfilmpjes met een vaccin. Ze geven kleine, onschuldige voorbeelden van de manipulatietechnieken zodat mensen desinformatie herkennen als ze er in het alledaagse leven mee worden geconfronteerd. Zo worden ze weerbaarder. In het experiment testten de psychologen het effect van hun filmpjes eerst onder gecontroleerde omstandigheden met een groep van 6464 proefpersonen, van wie de helft een van de uitlegfilmpjes te zien kreeg en de andere helft niet. De deelnemers die waren blootgesteld aan het prebunken, herkenden daarna desinformatie op sociale media beter. Ze waren het best in het herkennen van tegenstrijdige beweringen en valse tegenstellingen. Dat deden ze twee keer zo goed als de groep die de prebunkfilmpjes niet had gezien, ongeacht leeftijd, opleiding en politieke voorkeuren. De onderzoekers testten twee van de filmpjes ook buiten het laboratorium. Gedurende vijftien dagen lieten ze de filmpjes in de Verenigde Staten zien als advertentie voorafgaand aan YouTubevideo’s. Zo bereikten ze ruim vijf miljoen YouTubegebruikers. Vervolgens vroegen ze 30 procent van deze groep, binnen 24 uur na het kijken, of ze de manipulatietechnieken konden herkennen in fictieve socialemediaberichten. De ruim elfduizend mensen die reageerden konden de desinformatie iets beter herkennen dan elfduizend mensen die de filmpjes niet gezien hadden. Maar het effect was kleiner dan bij het gecontroleerde experiment: ze waren ongeveer 5 procent beter. “Het is goed dat de onderzoekers de filmpjes in het wild hebben getest,” zegt nepnieuwsdeskundige Peter Burger van de Universiteit Leiden. “Daardoor zie je dat het onder gecontroleerde omstandigheden in het lab veel beter werkt dan in het echt.” Ook behoedt de informatie uit de filmpjes je niet voor alle vormen van desinformatie. Het helpt bijvoorbeeld niet om nepnieuws te herkennen waarbij echte foto’s of filmpjes zijn voorzien van een vals bijschrift. Zoals een video van een mensenmassa waarbij geclaimd wordt dat mensen de straat op gingen in Parijs omdat ze de coronamaatregelen niet meer pikken, terwijl het eigenlijk een vijf jaar oude video is van een protest in Boekarest tegen corruptie. “Het voordeel van de prebunkfilmpjes is dat ze zonder hoge kosten op grote schaal ingezet kunnen worden,” zegt Burger. “En als het werkt, heb je in één klap een heleboel verschillende valse beweringen van tevoren onschadelijk gemaakt. Maar het maakt factchecken en debunken van desinformatie niet overbodig.” Dankzij factchecking kunnen socialemediabedrijven zoals Facebook bijvoorbeeld een valse bewering verwijderen of minder zichtbaar maken, of een gebruiker die haar verspreidt verwijderen. De korte uitlegfilmpjes op YouTube zijn dus niet dé oplossing tegen desinformatie, maar kunnen daar onderdeel van zijn. Burger: “Je kunt daarnaast ook blijven factchecken, socialemediabedrijven kunnen actief ingrijpen als er op hun platform desinformatie wordt verspreid en je kunt mensen weerbaarder maken door er aandacht aan te besteden in het onderwijs.”||https://www.parool.nl/wereld/uitlegfilmpje-over-desinformatie-verkleint-de-goedgelovigheid~b43267c6/
2022-09-08||Diabetespatiënt ontwikkelt kunstmatige alvleesklier die insulinespuit overbodig maakt  ||Het is een spectaculair verhaal. Robin Koops uit Goor (Overijssel) ontwierp machines voor de vleesverwerkende industrie. Zoals de schnitzelpletter, die stukjes vlees plat maakt. Tot Koops op z’n dertigste diabetes type 1 kreeg en zijn interesse verlegde. Diabetes type 1 is een chronische vorm van suikerziekte die niet samenhangt met leefstijl, zoals type 2. Vanaf de diagnose moest Koops dagelijks insuline spuiten, omdat z’n alvleesklier het hormoon niet of nauwelijks produceert. Insuline verlaagt de bloedsuikerspiegel en is noodzakelijk voor een gezond lichaam. Diabetespatiënten als Koops die geen insuline gebruiken, komen snel te overlijden. Wie wel insuline gebruikt, heeft een tien jaar lagere levensverwachting dan de gemiddelde Nederlander. Vaak volgen ook nier- en oogproblemen. Koops legde zich echter niet neer bij de diagnose en het dagelijkse meten en prikken. Hij was niet tevreden met z’n behandeling en zette zijn werktuigbouwkundige vaardigheden in voor het ontwikkelen van een kunstmatige alvleesklier. Die zou beter moeten werken dan de gebruikelijke insulinepen of -pomp. Het zou hemzelf en anderen meer vrijheid moeten geven. Er kwam een apparaatje zo groot als twee smartphones op elkaar. Via twee draadjes in de buik staat het 24 uur per dag in contact met het lichaam. Het apparaatje meet continu de bloedsuikerwaarde en geeft indien nodig insuline af om die te verlagen. Behalve een ampul met insuline, zit er in de kunstmatige alvleesklier ook een ampul met glucagon, dat de bloedsuikerspiegel juist verhoogt als dat nodig is. Op die manier bootst het apparaat de alvleesklier na. Met een zelflerend algoritme stelt het volledig automatische apparaatje zich in op de specifieke gebruiker. Dat is uniek. Koops kwam bij De wereld draait door en probeert zijn uitvinding nu beschikbaar te krijgen voor de 100.000 Nederlandse diabetespatiënten zoals hijzelf. Bij UMC Utrecht loopt een studie die is gefinancierd door het Zorginstituut Nederland. De reden voor de subsidie van 10 miljoen euro: het is veelbelovende zorg. Als de potentie overeind blijft in stevig wetenschappelijk onderzoek, kan het relatief snel basiszorg worden. Mogelijk al in 2025. De studie bij Amsterdam UMC ondersteunt de potentie van Koops’ uitvinding, die inmiddels is ondergebracht bij Inreda Diabetic. Maar dat onderzoek – woensdag gepubliceerd in het vooraanstaande JAMA Surgery – is te klein voor stevige conclusies; er zijn slechts tien diabetespatiënten onderzocht. Het gaat om mensen bij wie de gehele alvleesklier vanwege (dreigende) kanker is verwijderd. Dat gebeurt jaarlijks bij zo’n tachtig Nederlanders, die vervolgens zware en moeilijk te reguleren diabetes ontwikkelen. “Bij de tien proefpersonen zagen we dat de tijd die is doorgebracht met een goede bloedsuikerspiegel sterk verbetert ten opzichte van de standaardbehandeling,” zegt Charlotte van Veldhuisen, arts-onderzoeker van Amsterdam UMC. “Van 57 procent naar 78. Ook nam de levensstandaard vaak toe: mensen werden minder gehinderd door hun ziekte, zo bleek toen we hen een week volgden. Ze konden alles eten en voelden zich energieker.” Chirurg voor alvleesklierziekten Marc Besselink (Amsterdam UMC) zegt dat vervolgonderzoek tot stevigere conclusies moet leiden: “We onderzoeken later dit jaar tachtig soortgelijke patiënten die we meerdere maanden volgen. Ook voor deze groep kan de kunstmatige alvleesklier in het basispakket komen.”||https://www.parool.nl/nederland/diabetespatient-ontwikkelt-kunstmatige-alvleesklier-die-insulinespuit-overbodig-maakt~b2f7510d/
2022-09-08||Landelijk plan kamernood: 60.000 nieuwe studentenwoningen in 2030||Tot 2025 staan vooralsnog 16.500 nieuwe studentenwoningen op de planning. Dit is niet genoeg om aan de toenemende vraag te kunnen voldoen: het huisvestingstekort stijgt zonder aanvullende acties naar verwachting naar 44.800 woonruimten in 2029-2030, aldus nieuwe cijfers van kenniscentrum Kences. In het aanvalsplan staat concreet dat sociale en commerciële aanbieders voldoende geld en capaciteit beschikbaar moeten stellen, als ze dat kunnen opbrengen. Daarnaast komen er afspraken voor de lange termijn met gemeenten over het toevoegen van studentenhuisvesting op hun grondgebied. En universiteiten en hogescholen geven aan of hun campusterrein (al dan niet tijdelijk) gebruikt kan worden. Ook moet de bestaande woningvoorraad beter worden benut, door verhuur van een kamer of stimuleren van woningdeling. Zo is het de bedoeling dat gemeenten ‘hospita-achtige constructies’ ondersteunen. Als de vraag naar woonruimte enorm is, zoals aan het begin van het studiejaar, moet het zelfs een optie zijn om studenten tijdelijk onder te brengen bij gastgezinnen of twee studenten in één kamer te huisvesten. Verder mag de positie op de huurmarkt van internationale studenten wel beter. Zij betalen regelmatig meer dan een reguliere student voor een kamer of worden geweigerd (‘no internationals’). Bekeken wordt of aanbieders een kamer kunnen onderverhuren aan een internationale student als de huurder in het buitenland verblijft. Ook dient de opbouw van de huurprijs en servicekosten in het contract helderder te worden. Tot slot willen de ondertekenaars van het actieplan betere regels stellen aan ‘verkameren’: het opsplitsen van woningen in kleinere leefeenheden. Dan kunnen gemeenten de voorraad kamers en de doorstroom van huurders goed in de gaten houden. En de nadruk moet liggen op verantwoord beheer door de verhuurder. In de twintig grootste steden wordt het gezamenlijke huisvestingstekort voor studenten momenteel geschat op 26.800 woonruimten, een stijging van 300 ten opzichte van vorig jaar. Vooral in Amsterdam, Leiden, Nijmegen, Rotterdam, Den Bosch en Utrecht is sprake van een relatief zeer krappe woningmarkt voor studenten. De ‘grote uitdagingen’ rond betaalbare studentenhuisvesting kunnen echt worden aangepakt nu overheden, onderwijspartijen en huisvestingbedrijven samenwerken, aldus onderwijsminister Dijkgraaf. In het Landelijk Actieplan Studentenhuisvesting 2022-2030 worden ook richtlijnen voor faire huurprijzen beloofd. Minister Dijkgraaf (Onderwijs) ziet dat het studenten veel tijd, stress en energie kost om een betaalbare kamer te bemachtigen, als het al lukt of ze besluiten om toch thuis te blijven wonen. “Terwijl een studentenkamer zo belangrijk is. Daar vind je de rust en ruimte om te ontdekken wie je bent én wat je met je leven wilt doen.” Dijkgraaf presenteert het plan donderdag samen met zijn collega op Wonen, Hugo de Jonge. De Jonge vindt een kamer zelfs ‘een noodzakelijke voorwaarde als je een studie in een stad ver van je huis wilt gaan volgen’. Studenten zijn gemiddeld bijna de helft van hun besteedbaar inkomen kwijt aan woonlasten, een stuk meer dan reguliere huurders. De Landelijke monitor studentenhuisvesting van Kences laat ook een duidelijk verschil zien in de woonlasten tussen de steden. De woonlasten in Amsterdam, Den Haag, Haarlem en Rotterdam rijzen de pan uit, blijkt uit de Landelijke monitor studentenhuisvesting. In Enschede, Nijmegen en Wageningen zijn studenten beduidend minder kwijt aan hun studentenwoning. Sowieso ‘bloeden’ studenten financieel harder voor een woonruimte dan een reguliere huurder: gemiddeld ligt de zogeheten woonquote (de totale woonlasten als percentage van het besteedbaar inkomen) voor studenten op 47 procent en voor alle huurders op ruim 36 procent. De meeste uitwonende studenten hebben tussen de 750 en 1.250 euro per maand te besteden. Al jaren worden er vooral studio’s (eenkamerappartementen met eigen badkamer en keukenblok) gemaakt voor studenten en nauwelijks losse kamers, omdat het beheren van studio's veel lucratiever is. Het gevolg is dat het aantal studenten in studio’s toeneemt, van 12 procent in 2014 tot 25 procent nu. “Wij vinden dit een zorgelijke ontwikkeling,” zegt Kences-directeur Jolan de Bie. “We zien in de praktijk dat veel particuliere verhuurders kamers ombouwen naar studio’s.” Voor het eerst is ook de invloed van het soort huisvesting op het welzijn van de student onderzocht. Opvallend is dat wonen op kamers, waar studenten voorzieningen als de keuken en woonkamer delen, goed is voor hun welbevinden. Mits ze natuurlijk een goede band hebben met hun huisgenoten. Ook hebben kamers het voordeel dat zij vaker beschikbaar blijven voor de student omdat andere doelgroepen daar geen interesse in hebben.||https://www.parool.nl/nederland/landelijk-plan-kamernood-60-000-nieuwe-studentenwoningen-in-2030~b78acee0/
2022-09-08||‘De sancties werken’, Rusland koopt wapens van Noord-Korea ||Het Russische ministerie van Defensie staat op het punt om in Noord-Korea miljoenen artilleriegranaten en raketten aan te kopen, om te worden ingezet in Oekraïne. Dat melden regeringsfunctionarissen aan diverse Amerikaanse media. “Het Russische leger heeft voortdurend last van ernstige tekorten in zijn voorraden, deels door de controles op export en sancties,” zo citeert The New York Times een Amerikaanse regeringsfunctionaris. Het communistische Noord-Korea en Rusland zijn oude bondgenoten. Sinds de oorlog in Oekraïne hebben ze hun band versterkt. De Noord-Koreaanse leider Kim Jong-un en de Russische president Poetin hebben onlangs verklaard te streven naar ‘omvattende’ en ‘strategische’ samenwerking. Noord-Korea is, naast Syrië en Rusland, het enige land dat de onafhankelijkheid van de ‘volksrepublieken’ Donetsk en Loegansk in Oekraïne heeft erkend. Het Aziatische land biedt ook arbeiders aan, om te helpen bij de wederopbouw van Oekraïense gebieden onder Russische controle. Moskou zou niet alleen munitie, maar ook militaire apparatuur van Noord-Korea willen. Rusland is aangewezen op landen met een internationale pariastatus om zijn voorraden aan te vullen, zeggen de Amerikaanse zegslieden. Reden zijn de Europese en Amerikaanse sancties op de export van wapens en van elektronische componenten die verwerkt worden in wapens. Zo heeft Rusland ook drones aangekocht in Iran. Noord-Korea en Iran zijn al getroffen door sancties, dus hebben van nieuwe sancties weinig meer te duchten. Dat ligt anders voor bijvoorbeeld Chinese producenten van halfgeleiders: als zij aan Rusland leveren riskeren ze uitsluiting van de Amerikaanse markt. Het ontbreekt Rusland niet aan geld voor wapenaankopen, dankzij de hoge prijzen voor zijn geëxporteerde olie en gas. Maar de kwaliteit van militaire goederen uit Iran en Noord-Korea is twijfelachtig. Moskou moet wel echt wanhopig zijn, omdat het op eigen kracht onvoldoende munitie en wapensystemen kan produceren, suggereerde een Amerikaanse functionaris tegenover The New York Times. Er bestaat nauwelijks zicht op Ruslands munitievoorraad voor de oorlog in Oekraïne, en hoeveel daarvan inmiddels is verschoten of verloren is gegaan. Oekraïne claimt de laatste tijd bijna dagelijks dat het Russische munitiedepots ver achter de frontlinies verwoest, mede dankzij geavanceerde westerse wapensystemen. Ook deze week claimde Oekraïne de verwoesting van drie wapendepots in de provincie Cherson, in het bezette zuiden. Oekraïne probeert de bevoorrading van Russische soldaten ten westen van de Dnjepr ook af te sluiten door bombardementen op pontons en veren, die de Russen gebruiken omdat de bruggen verwoest zijn. Met die tactiek lijkt Oekraïne – bescheiden – terreinwinst te boeken. In het noordoosten van de provincie werd dit weekeinde het dorp Visikopillia veroverd op de Russen. De pro-Russische bestuurders in de stad Cherson hebben een referendum over aansluiting bij Rusland opgeschort. De ‘veiligheidssituatie’ maakt die exercitie onmogelijk, zei de tweede man van het stadsbestuur, Kirill Stremoesov.||https://www.parool.nl/wereld/de-sancties-werken-rusland-koopt-wapens-van-noord-korea~b8843266/
2022-09-08||Gemeente jaagt bewoners Java-eiland op kosten met parkeerbeleid: ‘Ik weet niet hoe ik dit nog langer kan volhouden’||Ze had al twintig jaar een bewonersvergunning voor Java-eiland. Zo lang ze er woonde, parkeerde Karen Versteege dus op straat, voor de deur of soms een paar deuren verder. Maar daar kwam een einde aan toen er een plek was vrijgekomen in de inpandige parkeergarage onder het appartementencomplex waar ze woont. “Dus werd mijn bewonersvergunning ingetrokken en moest ik per jaar 1000 euro meer gaan betalen voor een parkeerplaats.” Versteege is een van de zestien bewoners van Java-eiland van wie de bewonersvergunning is of wordt ingetrokken. Met grote financiële gevolgen: een vergunning voor parkeren op straat kost 284 per jaar, voor een plek in de parkeergarage moet 1260 euro per jaar worden afgerekend, zegt Tom Spel van de Huurdersvereniging Java. “Dat bedrag kan jaarlijks worden aangepast met het inflatiepercentage plus 5 procent. Over vijf jaar kan het bedrag zijn opgelopen tot 2000 euro.” Versteege is verbijsterd, zegt ze. Ze werkt in het onderwijs en wonen op het Java-eiland wordt hoe langer hoe meer onbetaalbaar voor haar. “De energieprijzen rijzen de pan uit, ik kan de almaar stijgende huur nog maar nauwelijks opbrengen. Als daar zo’n enorm bedrag bovenop komt, weet ik niet hoe ik dit nog langer kan volhouden.” En dat terwijl de woningen op Java-eiland waren bedoeld voor de middenklasse, zegt Versteege. “De vergunningen van zorgmedewerkers, sociaal-pedagogen en andere gewone Amsterdammers worden ingetrokken. Ik heb die auto nodig, mijn hoogbejaarde ouders wonen in het oosten van het land, daar moet ik ook midden in de nacht heen kunnen.” Het intrekken van de parkeervergunningen heeft te maken met het beleid van de gemeente dat erop is gericht de stad autoluw te maken. Blik moet voor zover mogelijk verdwijnen van straat, inpandige parkeergarages bieden dan uitkomst. Maar de prijsverschillen zijn in de meeste gevallen zo groot dat wanneer bewoners de keuze hebben, zij doorgaans voor een plek op straat kiezen. Voor Java-eiland geldt sinds een aantal jaar dat nieuwe bewoners niet meer in aanmerking komen voor een bewonersvergunning. Maar mensen die er al woonden, kregen destijds wel de keuze. Gevolg: in de parkeerkelders onder de wooncomplexen kon je vaak een kanon afschieten, zo leeg waren ze. Een woordvoerder van vastgoedbelegger Bouwinvest zegt dat de gemeente destijds een fout heeft gemaakt door af te dwingen dat er inpandige parkeergarages werden aangelegd en tegelijkertijd bewonersvergunningen uit te delen. “Mensen kozen eieren voor hun geld en onze garages werden nóg verlieslijdender.” De woordvoerder zegt te doen te hebben met de mensen die nu de dupe worden. “Dat is echt heel lullig, dat begrijpen wij ook wel. Aan de andere kant: de bewoners wisten dat aan de oude situatie een einde zou komen. We zijn nu aan het overleggen of we deze bewoners op de een of andere manier tegemoet kunnen komen. Maar de prijzen binnen zullen altijd hoger zijn dan die van een bewonersvergunning. De gemeente heeft dit veel te lang laten sudderen.” De gemeente zit ook met de kwestie in haar maag. Parkeerwethouder Melanie van der Horst zei afgelopen week in de gemeenteraad dat het hier gaat om ‘een moeilijk vraagstuk’. Maar veel kan de wethouder er niet aan doen, zei ze. “Dit is in lijn met de parkeerverordening zoals die door de gemeenteraad is vastgesteld. Als we iets anders willen, dan moeten we dat met elkaar afspreken.” In het parkeerbeleid staat dat iemand alleen een parkeervergunning mag hebben als diegene niet over een eigen parkeerplaats beschikt of kan beschikken, aldus een woordvoerder. “Bij het aanvragen van een parkeervergunning moet je dat ook aantonen. Als je in een woning woont waar een parkeergarage bij hoort, bestaat de kans dus dat je vroeg of laat in de parkeergarage moet parkeren.” Om ervoor te zorgen dat dat ook gebeurt en dat de wachtlijst voor mensen die niet over een eigen parkeerplaats kunnen beschikken niet te lang wordt, controleert de gemeente periodiek. “We kijken daarbij niet naar wie er al hoe lang een vergunning heeft, het gaat er alleen om of diegene in een parkeergarage kan parkeren of niet. We sturen dan ook alle vergunninghouders die in een garage kunnen parkeren dezelfde brief. De beheerder van de garage geeft een verklaring af als er geen plek is.”||https://www.parool.nl/amsterdam/gemeente-jaagt-bewoners-java-eiland-op-kosten-met-parkeerbeleid-ik-weet-niet-hoe-ik-dit-nog-langer-kan-volhouden~bfaff7b5/
2022-09-08||Bij het Concertgebouworkest in het Westerpark mag je applaudisseren wanneer je maar wil||Het sleutelwoord van dit openluchtconcert is toegankelijkheid. Op verschillende vlakken wordt het concert zo benaderbaar mogelijk gemaakt, onder andere door de setting, het programma en de gratis toegang. Ook wordt de beruchte concert-etiquette losgelaten: bezoekers worden aangemoedigd met vrienden en familie plaats te nemen aan een van de vele picknicktafels en zijn gedurende het concert vrij om te komen en gaan. Je mag klappen wanneer je wilt en Niehoff hoopt ook dat er gedanst gaat worden: “Dat zou ik heel mooi vinden.” ‘Toegankelijkheid’ is altijd wat ongrijpbaar wanneer je spreekt over klassieke programmering. Wat maakt het ene stuk toegankelijker dan het andere? Niehoff: “We hebben hier veel discussies over binnen het team. Mensen kunnen dit heel verschillend waarnemen.” Ze denkt dat het uiteindelijk een evenwichtsoefening is tussen verschillende elementen, waaronder de duur van het stuk, de aangeboden context en de herkenning van de muziek. Dit resulteert tijdens Opening Night in onder andere John Adams’ Short Ride in a Fast Machine en Leonard Bernsteins Symfonische dansen uit West Side Story. Dirigent Alain Altinoglu zal dit energieke programma ter gehore brengen en is daar wat Niehoff betreft uiterst geschikt voor. “Het is niet makkelijk om een populair programma goed uit te voeren op een manier dat de spark overkomt. Hij is iemand die het kan overbrengen aan het publiek en gevoel heeft voor het theatrale element van het concert.” Na afgelopen jaar op de Dam gespeeld te hebben, voelde een stadspark als een logische vervolgstap. “Er zijn altijd mensen van verschillende achtergronden en leeftijden aan het spelen, zingen of dansen in Westerpark. Het is een goede plek om nieuw publiek aan te trekken, maar tegelijkertijd is het ook leuk voor ons al bestaande publiek.” Vraag blijft wel of de nieuwkomers vervolgens ook de concertzalen in stappen. “Ik zou natuurlijk willen dat ze ook naar Het Concertgebouw komen of naar andere zalen waar we spelen, maar ik verwacht niet dat iedereen dat gaat doen. Het belangrijkste is dat ze een positieve associatie met het orkest krijgen.” Hoe dan ook voelt Niehoff de verantwoordelijkheid om een hand uit te steken naar nieuw publiek. “Ik hoop dat het overkomt dat we dit niet doen omdat we denken dat het moet. We geloven er oprecht in. Er gebeurt altijd iets als je naar een orkest luistert. Het is onmogelijk dat je er geen gevoel bij krijgt, daar ben ik van overtuigd.” Opening Night, Het Concertgebouworkest, vrijdag 20.30 uur, Westerpark||https://www.parool.nl/kunst-media/bij-het-concertgebouworkest-in-het-westerpark-mag-je-applaudisseren-wanneer-je-maar-wil~b8d089a9/
2022-09-08||Leerlingen speciaal onderwijs niet of te laat op school door chauffeurstekort||In de eerste weken van het schooljaar worden vriendschappen gesloten, groepen gevormd en de onderlinge hiërarchie bepaald in klassen. Sommige kinderen worden dit jaar buitengesloten van dat proces, omdat ze buiten hun schuld om structureel te laat aankomen op school. Munckhof, het bedrijf dat aanvullend vervoer voor kinderen in het speciaal onderwijs aanbiedt, komt veertig chauffeurs tekort. Het bedrijf kan daarom niet alle ritten maken die gemaakt moeten worden om de 1480 Amsterdamse kinderen die afhankelijk zijn van aanvullend vervoer (op tijd) naar school te brengen. “Vanmorgen kwamen twee jongens pas om half elf binnen, terwijl de deuren om half negen opengaan,” zegt Edith du Fijan, directeur van SBO Het Spectrum in Oost. “Dat betekent dat ze instructie missen. En erger: het betekent dat ze in het begin van het schooljaar letterlijk niet in de groep kunnen komen en dat heeft voor zo’n kind gevolgen voor de rest van het jaar.” Ook het feit dat kinderen niet kunnen acclimatiseren als ze uit het busje komen, is zorgelijk, vindt Jos Hemprig, directeur van SBO De Hasselbraam in West. “Normaal kunnen kinderen de eerste tien minuten van de dag altijd even spelen of bijpraten. Leerlingen die te laat worden gebracht, moeten meteen inpassen. Dat is lastig, zeker voor de kinderen in groep 3 of hoger.” Na schooltijd moeten leerlingen ook nog eens wachten, soms wel drie uur tot ze worden opgehaald. De scholen proberen in die ‘wachttijd’ geen lesstof in te halen, maar het zo leuk mogelijk te maken door een spelletje te spelen, wat lekkers uit te delen of te Netflixen. Als er geen bus komt opdagen en de school gaat sluiten, rond 17 uur, zoeken de scholen haastig naar een oplossing. Ze vragen ouders, maar die hebben niet voor niets recht op aanvullend vervoer, benadrukken de directeuren. Soms betekent het dat een docent een leerling naar huis brengt. Dat mag echter niet structureel worden, vinden de directeuren. Leraren hebben immers andere taken. Du Fijan vindt het schrijnend dat net deze groep kinderen, die zich in het reguliere onderwijs niet optimaal kan ontwikkelen en daarom naar een speciale school gaat, de dupe wordt. Du Fijan: “Deze kinderen zijn vaak al gewisseld van school omdat een reguliere school niet bij hen paste en hebben soms ook bagage mee van huis. Dat ze niet om kwart over twee worden opgehaald en na schooltijd geen busje zien, betekent voor hen indirect: jij bent niet belangrijk genoeg. Dat doet wat met een kind, die afwijzing.” Het probleem lijkt voorlopig nog niet verholpen. Een woordvoerder van Munckhof laat weten dat het tekort sowieso niet voor de herfstvakantie is opgelost. “We doen er alles aan om nieuwe chauffeurs te werven: advertenties, aanbreng- en tekenbonussen en toch lukt het niet.” Middels een brief bracht de gemeente vorige week ouders en scholen op de hoogte van het chauffeurstekort en bood die haar excuses aan voor het ‘te laat informeren’. Op korte termijn wordt er gedacht aan oplossingen als een langere reistijd. Ook kijken scholen of ze hun lestijden kunnen aanpassen en worden er andere taxibedrijven benaderd. Op langere termijn is ‘het aantrekken van nieuwe chauffeurs de enige optie’, zegt de woordvoerder van Munckhof die benadrukt dat private taxi’s geen mogelijkheid zijn. Niet vanwege geld, maar vanwege de doelgroep. “Deze kinderen zijn gebaat bij stabiliteit en dat willen we als bedrijf graag bieden. We hebben er allemaal een knoop van in onze maag dat het ons niet lukt.”||https://www.parool.nl/amsterdam/leerlingen-speciaal-onderwijs-niet-of-te-laat-op-school-door-chauffeurstekort~b4951de2/
2022-09-08||Altijd weer die volle agenda – schrijfster Annelies Verbeke over de heftigheid van het leven||De hitte van de voorbije weken is nog altijd voelbaar in de schrijfkamer van Annelies Verbeke, die uitkijkt op een door hoge temperaturen geteisterde tuin. De gepubliceerde boeken staan opgestapeld – resultaat van negentien jaar schrijverschap, een literaire carrière die naast romans ook heel wat verhalenbundels en theaterstukken opleverde. Er is het voorbije anderhalf jaar vooral gewerkt, zegt Verbeke. Soms wel tot zeventig uur per week, non-stop. In eerste instantie vond ze het niet zo’n ramp dat door de pandemie alle tumult en stoorzenders tot bedaren werden gebracht, ze had immers haar laatste verhalenbundel af te werken: Treinen en kamers. “Maar toen die klaar was, was er drie maanden niks. Geen inkomen, geen vooruitzichten. Wanneer alles dan weer op gang komt, voel je toch de neiging om alle kansen die je richting uitkomen te grijpen.” Een van die opdrachten was September, een boekje dat ze voor een nieuwe literaire reeks van uitgeverij Das Mag op papier zette. Enerzijds bespiegelingen over wat de maand september voor de kunstwereld heeft betekend, anderzijds een persoonlijke inkijk in het leven van Verbeke, aan de hand van agendafragmenten van de voorbije vijftien jaar. Wat opvalt: ook in de voorbije jaren was het onophoudelijk druk. “Mijn opvoeding zal daar uiteraard aan hebben bijgedragen. Maar ik vind ook dat werk tegenwoordig in een overdreven negatief daglicht wordt bekeken, terwijl je als mens ook een enorme voldoening uit je werk kunt halen. In de kunsten in het bijzonder is het ook een manier om jezelf te ontplooien, om het onzichtbare zichtbaar te maken, om grondig na te denken en om jezelf, wat je leert en ervaart, beter te begrijpen. Het brengt je dus ook heel veel.” “Dat neemt niet weg dat ik uiteraard erken dat werk in onze samenleving erg problematische proporties aan het aannemen is. De grote hoeveelheid burn-outs die we vandaag zien, komt omdat mensen het nut niet meer zien van het werk dat ze verrichten, of geen erkenning krijgen voor het werk dat ze doen. En soms is de hoeveelheid werk ook het probleem.” “Ik heb het laatste anderhalf jaar bij momenten absoluut gevoeld dat ik over mijn limieten heen ging. Mijn lichaam stuurde ook signalen uit om aan te geven dat ik het wat kalmer aan moest doen. Ik heb uiteraard ook niet op álle aanvragen ja gezegd, maar het scheelde niet veel.” “Eigenlijk is maart mijn favoriete maand − het begin van de lente − maar symbolisch vind ik dat september beter past bij de levensfase waarin ik inmiddels ben aanbeland. De tweede helft van je jaren als veertiger zie ik toch als de nazomer van het leven. Het is een periode van oogst: je hebt iets opgebouwd en plukt daar nu de vruchten van, wat natuurlijk erg fijn is. Maar het is ook een maand waarin de kleuren wat beginnen te vervagen van goud naar pasteltinten. Dat voel ik ook zo: er is een heftigheid in het leven die ik niet meer wil.” “Vroeger stond ik heel onbewaakt in het leven; ik werkte voortdurend, en ik liet iedereen dichterbij komen, ongeacht of die persoon het al dan niet goed met me voorhad. Maar met het ouder worden begrijp je dat je energie niet eindeloos is, en dat je een zekere mate van bescherming en rust moet inlassen. Ik vind de snelheid waarmee het leven voorbijraast echt confronterend.” In September schrijft Verbeke dat haar leven ‘door kunst en literatuur bij elkaar wordt gehouden’. Toch leek het vorig jaar even alsof ze de pen aan de wilgen zou hangen. Aanleiding: haar verhalenbundel Treinen en kamers, waarin ze 4.200 jaar aan wereldliteratuur tot spectaculaire korte verhalen verwerkte, die op geen enkele longlist terechtkwam. In een veelbesproken Facebookpost. ‘Ik denk dat ik na twintig jaar nu eindelijk maar eens moet luisteren naar de roep (of de instructie) op zoek te gaan naar een handdoek en een ring.’ “Het feit dat Treinen en kamers op geen enkele longlist stond, vind ik nog altijd heel straf. Dat hangt in de eerste plaats natuurlijk samen met het feit dat verhalenbundels steeds minder op longlists terechtkomen. Bij de Libris Literatuurprijs worden verhalenbundels al een aantal jaren geweerd, nadat de prijs twee jaar op rij gewonnen werd door een verhalenbundel. Dat bracht kennelijk niet genoeg op. Maar gaan we dan echt beslissen dat, om commerciële redenen, het genre van Tsjechov, Ryunosuke Akutagawa en Katherine Mansfield, en zoveel andere grootheden, geen literatuur meer is? Het ging ook nooit om de kwaliteit van dat boek: ik heb nog nooit zo veel unaniem lovende recensies gekregen. Het gaat erom dat het niet werd gezien als een boek dat iets kon opbrengen. Dat vind ik een moeilijk klimaat om de moed erin te houden.” “Stoppen met schrijven was uiteraard nooit écht een optie. Maar het feit dat ik nu ook veel theateropdrachten heb aangenomen, komt ook wel deels omdat ik misschien even wat meer achter de schermen wil werken.”||https://www.parool.nl/kunst-media/altijd-weer-die-volle-agenda-schrijfster-annelies-verbeke-over-de-heftigheid-van-het-leven~bc7e5cae/
2022-09-08||Supermarkten spelen handig in op inflatierecord, maar een prijsoorlog zit er niet in||Met prijsstijgingen van 12 procent vergeleken met een jaar geleden heeft de inflatie in Nederland een absoluut record bereikt, bleek deze week uit cijfers van het CBS. Voeding was in augustus 13,1 procent duurder dan in dezelfde maand vorig jaar. Vooral zuivel, vlees en pasta zijn duurder geworden, maar ook fruit en vis zijn in prijs gestegen. Dat leidt tot grote zorgen bij het Nibud. Het budgetinstituut krijgt steeds meer berichten van mensen die structureel geld tekort komen en hun begroting niet rond krijgen. Het Nibud spreekt van een ‘zeer zorgwekkende situatie'. “Het leven is voor grote groepen mensen onbetaalbaar geworden.” Ook economen zijn bezorgd, zeker kijkend naar komende winter. “De gasrekening was voor de oorlog in Oekraïne misschien 200 euro, maar schiet nu omhoog naar 700 euro,” zegt Laurens Sloot, hoogleraar ondernemerschap in de detailhandel aan de Rijksuniversiteit Groningen. “Dan heb je opeens een gat van 500 euro in je budget. Mensen zullen extreem op koopjes gaan jagen.” Maar koopjes zijn momenteel lastig vol te houden. Door de enorm gestegen prijzen voor gas en elektriciteit is het produceren van voedsel ook veel duurder geworden. Veel bakkers zitten daardoor acuut in de problemen. En omdat de oorlog in Oekraïne ook de graanproductie in de wereld overhoop heeft gegooid, zijn de prijzen voor veevoer ook enorm gestegen, met melk, eieren en vlees allemaal duurder tot gevolg. Want zeker nu klanten minder te besteden hebben, zullen supermarkten proberen hun klanten vast te houden. “Ze zullen maximaal hun best doen in de onderhandeling met leveranciers.’’ Maar de prijzen verlagen? Door de almaar oplopende energieprijzen zit dat er volgens hem niet in. “De rekening komt terecht bij de leverancier, maar die kan al geen kant op. Een supermarkt heeft ook niks aan een omgevallen leverancier.’’ Desondanks verlaagde Dirk van den Broek onlangs de prijzen van ruim tweehonderd producten en beloofde de keten om tot het einde van het jaar de prijzen voor een aantal andere artikelen niet te verhogen. Het gaat onder meer om babyvoeding, toetjes, beleg en koffie. “Prijzen voor dagelijkse boodschappen rijzen de pan uit en veel gezinnen worstelen ook nog met de torenhoge energieprijzen die op ze afkomen. Dat vraagt wat ons betreft om rigoureuze keuzes. Daarom hebben we besloten de broekriem aan te halen,“ zegt algemeen directeur Marcel Huizing. Niet alleen de Dirk voert zulke prijsacties. Albert Heijn werkt met prijsfavorieten, 1500 producten die ‘altijd voordelig zijn geprijsd’. Ook Jumbo heeft een soortgelijk systeem. “We merken dat het koopgedrag van klanten verandert. Onze klanten kiezen steeds meer voor de goedkopere producten van het huismerk.’’ Dat zag Topman Frans Muller van Albert Heijnmoeder Ahold-Delhaize vorige maand ook. “De helft van onze winkelomzet komt van huismerken. We kennen daardoor precies alle prijzen voor grondstoffen en kunnen heel goed zien of de prijzen die leveranciers ons willen opleggen, realistisch zijn. We accepteren niet dat het over de rug van consumenten gebeurt. Daarom zijn de spanningen met leveranciers zo groot. Er is meer conflict dan ik in tien jaar heb gezien.” Volgens Muller is het nog niet afgelopen met de prijsverhogingen. “We hebben nu de prijsonderhandelingen afgesloten tot het einde van het jaar en zien prijzen voor grondstoffen, zoals voor granen en zonnebloemolie, weer terugkomen op normalere niveaus. Maar de inflatie zal het komende halfjaar verder stijgen. Wij geven niet alle prijsstijging door die wij van leveranciers krijgen. Er is een grens aan wat klanten verdragen, anders gaan ze minder kopen.” Ook de supermarkten zelf maken zich zorgen over gestegen prijzen. Directeur Marc Jansen van branchevereniging CBL ziet dat de verschillende supermarkten elk hun eigen acties hebben. “Dat is goed, laat de markt zijn werk maar doen,“ aldus Jansen. Volgens hem waren er wel oproepen aan de supermarktbranche om gezamenlijk de prijzen te beperken, maar dat mag vanwege kartelregels helemaal niet. Supermarkten proberen daarom elkaar af te troeven met prijsverlagingen. Maar een echte prijzenoorlog tussen supermarkten zit er volgens hoogleraar Sloot niet in. Supermarktanalist Dirk Mulder van ING sluit zich daarbij aan. “Deze prijsverlagingen zijn vooral een slimme marketingtruc: in een supermarkt van Dirk liggen al gauw zevenduizend producten. Dan vallen tweehonderd goedkopere artikelen minder op. Maar het is een mooi signaal. En het gaat om basisbehoeften. Dus het kan toch impact hebben.’’||https://www.parool.nl/nieuws/supermarkten-spelen-handig-in-op-inflatierecord-maar-een-prijsoorlog-zit-er-niet-in~b0729f1d/
2022-09-08||Weekendtips: bezoek het wintercircus of leer meer over polyamoureuze relaties||Het Magic Circus Ho, Ho … HO! is een circus in een modern jasje: in plaats van clowns met rode neuzen is deze show gevuld met poëzie, een vliegende slee en sneeuw. Hoewel de wintershows door corona nu deels in de zomer vallen, wordt het volgens de makers tijd om onze ‘winterjas’ uit te doen: “We moeten ons openstellen voor menselijk warmte, om de kou te verdrijven.” Magic Circus zegt ‘Ho’ tegen de waan van de dag door middel van acrobatiek, dans, muziek en humor.Vrijdag, zaterdag en zondag, 16.00 uur, Joris Ivensplein, €17-€21 Van scheurende rock tot swingende soul en oude jazz: op de platenbeurs van QRU vind je het allemaal. Hier verkopen muziekliefhebbers de platen die ze zelf niet meer draaien. Ook bezoekers zonder platenspeler hoeven zich niet te vervelen; er is eten, drinken en een dj die de hele middag draait – met vinyl.Zondag, vanaf 11.00 uur, QRU, €2 Deze zondag kun je muzikaal picknicken in het Muziekgebouw. Op een kleedje in de entreehal van het gebouw kunnen bezoekers een meegebrachte lunch nuttigen tijdens vier heel verschillende optredens: van elektronisch bewerkte cello- en kamenchehmuziek door Soheil Shayesteh en Maya Fridman tot covers van Koor aan ’t IJ. Het evenement is ook leuk voor families met kinderen vanaf 8 jaar; een informele manier om kennis te maken met het Muziekgebouw.Zondag, 12.00 uur, Muziekgebouw aan ’t IJ, €8-€10 Tijdens The Amsterdam Beerdays presenteren dertien Amsterdamse brouwerijen hun lekkerste bier. Onder meer Oedipus, De Prael, Brouwerij ’t IJ en Krux zijn uitgenodigd door organisator Brouwerij Homeland om hun bier aan te bieden op het Marineterrein. Samen hebben deze brouwerijen voor dit evenement een IPA ontworpen; de Amsterdam. Combineer het biertje met wat te eten uit een van de foodtrucks en de livemuziek van verschillende bands en leer meer over hop, tripels, en pils.Vrijdag, zaterdag en zondag, vanaf 14.00 uur, Brouwerij Homeland, €10-€12,50 Onder metrostation Kraaiennest in de Bijlmer wordt dit weekend elke dag een film vertoond die in brede zin iets te maken heeft met de buurt. In de enige overdekte openluchtbioscoop van Amsterdam komen nu veel mensen samen om de Bijlmer te vieren – en een interessante film te zien. Vrijdag is er Shabu, zaterdag The US vs Billie Holiday en zondag de Franse arthousefilm Gagarine.Vrijdag, zaterdag en zondag, verschillende tijden, Kraaiennest, gratis Zin om te dansen? Dit weekend zijn het onder meer Poke, Sevn Alias en Jonna Fraser die in de Riekerhaven een feestje zullen bouwen. Op meerdere podia zijn optredens, geselecteerd door hosts als Vunzige Deuntjes, FunX, Afrolosjes en Encore. Kaarten zijn verkrijgbaar als dagticket, maar er is ook een weekendoptie.Zaterdag en zondag, verschillende tijden, Riekerhaven, €37,50-€65 Vrijdag begint er een muzikaal filmfestival in Eye. All That Jazz vertoont een selectie van films waarin jazz een belangrijke rol speelt of waarvoor jazz als filmmuziek is gebruikt. Sommige voorstellingen zijn voorzien van livemuziek. De openingsshow op vrijdagavond is een multimediaal optreden, waarbij de Londense jazzformatie III Considered (met kunstenaar Vincent de Boer) al improviserend muziek en beeld creëert.Vrijdag, zaterdag en zondag, verschillende tijden, Eye, €11,50-€16,50 Dit weekend geeft De Balie aandacht aan een actueel thema met de vertoning van Lingui, the Sacred Bonds: een film van Mahamat-Saleh Haroun over de strijd voor het abortusrecht en vrouwelijke solidariteit in het islamitische Tsjaad. Na afloop gaat organisator Isabel Sheridan in gesprek met abortusactivist Eva de Goeij, en politicoloog en microbioloog Amina Hassan Sheikh Ali over vrouwenrechten en het wereldwijde taboe rond abortus.Zondag, 19.30 uur, De Balie, €11,50 Spieken in ’t Bruggehuisje, het Zandkasteel of het Polderhuis in De Pijp: tijdens de 36ste editie van de Open Monumentendag openen ook Amsterdamse monumenten hun deuren. Zo is de Centrale Markthal, die ooit dienstdeed als centrum voor de Amsterdamse voedseldistributie, dit weekend van binnen te bekijken. Met als thema duurzaamheid, wil deze editie laten zien hoe monumenten kunnen bijdragen aan een duurzame samenleving, zonder dat de cultuurhistorische waarde verloren gaat. Er zitten veel locaties bij die geschikt zijn voor kinderen. Entree is gratis, maar voor sommige monumenten dien je te reserveren.Zaterdag en zondag, verschillende tijden, meerdere locaties, gratis Hoe progressief is Amsterdam als het gaat om relaties? Dit is een van de vragen op een informatieve avond in Pakhuis de Zwijger. Programmamaker Sorab Roustayar gaat in gesprek met drie anderen die ervaring hebben met polyamoureuze relaties en verwerpt zo bepaalde normen rond relaties. De conversaties worden afgewisseld met optredens van percussiegroep Baque Flamingo.Vrijdag, 20.00 uur, Pakhuis de Zwijger, gratis||https://www.parool.nl/ps/weekendtips-bezoek-het-wintercircus-of-leer-meer-over-polyamoureuze-relaties~b2207d2e/
2022-09-08||Zogenaamd superieur morele redenen beperken drastisch de culturele vrijheid||Iemand stuurde mij een Facebookbericht door van een bezorgde moeder: ‘Tot mijn ergernis is ook het Barlaeus in de trein van het diversiteitsnarratief gestapt. Leerlingen van de vierde klas moeten kiezen uit een boekenlijst die geheel gebaseerd is op dit uitgangspunt. Geweldige schrijvers zoals Gerard Reve of W.F. Hermans komen niet voor op de lijst. Bij Engelse literatuur hetzelfde verhaal. Verdienste op basis van kleur/etnische groep zou niet de interesse voor literatuur mogen infiltreren. Het is in feite racisme en het gaat met deze sturing ook de interesse voor boeken niet ten goede komen. Is er nog zoiets als scheiding van ontwikkeling en activisme?’ Uiteraard ben ik het zeer eens met de auteur van dit bericht. Ik schrok ervan. Het Barlaeus was de school waarop mijn dochter zat. Zij had in de vierde al Reve en Hermans gelezen. Goddank. De visie, de morele opvattingen, de stijl en de biografie van beide schrijvers waren aanleiding tot vele, vele gesprekken, debatten en monologen waaraan zij haar eigen moraal kon slijpen. Wat het Barlaeus nu doet is inderdaad een vorm van racisme, al zullen zij dit heftig ontkennen. Het is het racisme dat voorkomt uit het gevoel van morele superioriteit dat je vooral ziet bij de ‘witte wijn-elite’. (Wat een prachtbegrip eigenlijk.) Het is de gedachte: wij hebben een goed gevoel voor rechtvaardigheid, weten hoe het hoort, hebben zelf een goede opleiding genoten en zien de gevaren in onze samenleving en kunnen daarom het beste bepalen wat goed is voor onze maatschappij. Het is links kolonialisme: om zogenaamd superieur morele redenen de culturele vrijheid drastisch beperken. ‘Deze boeken wel, deze niet.’ De boeken van Karl May mogen bijvoorbeeld ook niet meer, las ik vorige week. Te racistisch. Welke idioot heeft dat bedacht? J.K.Rowling, te suspect. Bij grote uitgevers zit nu een ‘diversiteitsofficer’, iemand die in de gaten houdt of je niet ‘neger’ schrijft. Wie een film wil maken wordt verplicht aan te geven hoe divers de productie is. Het is een aanval op de vrijheid om de kunst te maken die je wil. Men wil je een bepaalde kant op sturen. Niet alleen de kunstenaar, ook de lezer, de kijker, de luisteraar moet gekneed worden ‘het juiste, het goede en het schone’ te denken. Als ik niet smerig zou denken, een vat vol tegenstrijdige ‘verkeerde gevoelens’ zou zijn, zou ik overigens niet kunnen schrijven. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl||https://www.parool.nl/columns-opinie/zogenaamd-superieur-morele-redenen-beperken-drastisch-de-culturele-vrijheid~b55647a4/
2022-09-08||Opinie: ‘De regering wil de boetes met de inflatie verhogen. Dat is de omgekeerde wereld’||Omgekeerde wereldBurgers krijgen door inflatie minder besteedbaar inkomen. De regering wil de boetes met de inflatie verhogen. Dat is de omgekeerde wereld. De boetes zouden juist omlaag moeten omdat deze door minder besteedbaar inkomen harder inhakken op dat minder besteedbaar inkomen. Ook zou de hoogte van de boetes gelinkt moeten worden aan het inkomen, zoals dat al gebeurt in Finland en in onder meer Zweden, Duitsland, Frankrijk en Spanje.Ronald Schutten, Amsterdam Zeer onrechtvaardigHet voorgenomen besluit van de regering om alleen de bezwaarmakers te compenseren is onrechtvaardig. Net zoals zoveel anderen had ik er ook bezwaar tegen dat ik belasting moest betalen over zogenaamde inkomsten die ik helemaal niet had. Maar als men een bezwaarschrift indient, moet men kunnen aantonen dat die belasting tegen de wet is. Deze spaarbelasting was goedgekeurd door de Raad van State, de Tweede Kamer en de Eerste Kamer. Daarom leek een bezwaarschrift mij kansloos. Bovendien kost de behandeling van elk bezwaarschrift de gemeenschap onnodig handenvol geld. Uit dit besluit leert men toch altijd bezwaar te maken, want je weet maar nooit of een hogere rechter de Nederlandse regering later terugfluit. Als iemand onterecht een toeslag of overheidssteun heeft gekregen, eist de belastingdienst dat altijd terug. Maar nu de belastingdienst zelf onterecht belasting heeft geheven, houden ze het geld. Dat is zeer onrechtvaardig!G.M.J. de Wit, Amsterdam Een graantje meepikkenDe heren van Lokol (Het Parool, 6 september) streven naar een duurzame, betere samenleving. Deze ‘pioniers’, zoals ze zichzelf noemen, hebben het gebruik van lokale producten hoog in het vaandel staan. Alle producten die in Amsterdam verkocht worden, komen uit de centrale keuken in Rotterdam. Maar heren, hoe duurzaam is het om elke dag heen en weer te rijden tussen Rotterdam en Amsterdam om je producten af te leveren? En hoe lokaal is dit product dan? Als het wordt geteeld in Rotterdam en omstreken, kun je het hier moeilijk als lokaal verkopen. En als het in de buurt van Amsterdam wordt geteeld, lijkt het me verre van duurzaam om eerst naar de centrale keuken in Rotterdam te rijden en vice versa. Ik krijg de indruk dat deze heren een graantje willen meepikken van de hype rondom vegan voedsel, want erg ‘Lokol’ en duurzaam klinkt hun concept niet. Dirck Willems, Amsterdam Vrijheid is niet absoluut‘We willen geen coronabeleid! We willen geen stikstofbeleid! We willen vrijheid! Ja, mensen op de terrassen, denk daar maar over na!’ Zondag 4 september in Amsterdam schalden deze zinnen herhaaldelijk uit de megafoon van een deelnemer aan een demonstratie tegen de overheid. Hij kreeg veel bijval en applaus. Hoewel ik niet op een terras zat, gaf ik gehoor aan de oproep en dacht ik na. Ik dacht dat ik en veel anderen ook vrijheid willen. Vrijheid van zorgen omdat mensen met een minder sterke gezondheid worden beschermd. Vrijheid van ziekte omdat we in een land leven waar mensen daar zoveel mogelijk tegen die ziekte beschermd worden. Vrijheid van een ongezonde leefomgeving door het handhaven of verbeteren van schone en kwalitatief goede natuur. Natuurlijk kunnen we over allerlei maatregelen van mening verschillen en is er op veel overheidsbeleid genoeg af te dingen. Maar vrijheid is niet absoluut. Heel treurig dat dat door veel demonstranten kennelijk niet is begrepen.A. Auerbach, Amsterdam||https://www.parool.nl/columns-opinie/opinie-de-regering-wil-de-boetes-met-de-inflatie-verhogen-dat-is-de-omgekeerde-wereld~b2d58553/
2022-09-08||Opinie: ‘Kranten, ga op zoek naar andere, frisse opiniemakers’||We leven in een tijdperk waarin opiniemakers een belangrijke rol zijn gaan spelen in onze gedachtevorming. Door persoonlijke ervaringen, meningen en verhalen die ons triggeren, inspireren en boos maken, worden nieuwe kanten belicht. Het is goed dat Nederlandse kranten zoveel columnisten rijk zijn. We hebben ze nodig om scherp te blijven en om ontroerd en verrijkt te worden. Bezieling is een basale menselijke behoefte. De laatste tijd bemerk ik echter dat de inzichten, verhalen en ervaringen van columnisten nogal homogeen zijn. Er zijn enkelen die je blijven verrassen en raken (Johan Fretz om maar een te noemen) maar de rest leest nogal lauw. Een beetje surfen op de websites van een aantal kranten bevestigt mijn vermoedens. Met de man-vrouwverhouding lijkt het in de basis (foto’s van de columnisten) goed te zitten, al zijn de mannen in de meerderheid. Her en der zie je op de foto’s een paar columnisten van kleur. Maar daar blijft het bij. Deze homogeniteit aan schrijvers vertaalt zich ook naar eenzijdige invalshoeken. Het doet een tikkeltje elitair aan (ja, dit is een vooroordeel). Zo boeien mij de ervaringen van een witte geprivilegieerde columnist die een tweede huis in Zeeland heeft gekocht mij niet. Noch inspireren de verhalen van columnisten die schrijven over hun ‘eerste unieke ervaring’ bij een all-inclusive hotel in Turkije. Het zal wel, lekker belangrijk, is mijn reactie. Wat er ontbreekt in de wereld van de opiniemakers is een diversiteit aan meningen, invalshoeken, ideeën en narratieven. Rauwe, echte, authentieke en oprechte verhalen die je dagenlang bezighouden. Verhalen die je raken, die je vertellen hoe je je als mens staande moet houden in een veranderende wereld. Hoe je gepassioneerd kunt blijven ondanks alle uitdagingen die wij anno 2022 ervaren. Verhalen die je aan het lachen maken, die je tot huilens toe ontroeren of die simpelweg uitnodigen tot meer zelfreflectie. Ik roep alle kranten in Nederland op om actief op zoek te gaan naar meer frisse geluiden, naar andere levenservaringen, naar mensen met unieke, authentieke en eigentijdse geluiden. Zo kunnen ook originele verhalen en ideeën van niet-geprivilegieerde opiniemakers een podium krijgen en onderdeel worden van het schrijverscollectief. Sahar Noor, Arnhem||https://www.parool.nl/columns-opinie/opinie-kranten-ga-op-zoek-naar-andere-frisse-opiniemakers~b1fc4d46/
2022-09-08||Opinie: ‘Geen paspoort voor mensen met een studieschuld is misbruik van de wet’||DUO wil graag achterstallige studieschulden van oud-studenten die in het buitenland zitten invorderen. Begrijpelijk. Maar het middel dat deze overheidsinstantie daarvoor blijkt in te zetten – namelijk, het blokkeren van het uitgeven of verlengen van hun paspoorten – is in strijd met de wet. Bovendien is het buitensporig. De Paspoortwet geeft DUO de bevoegdheid om de minister van Binnenlandse Zaken te verzoeken een paspoort te weigeren als er een ernstig vermoeden bestaat dat iemand nalatig is om zijn verplichting tot terugbetaling van geldleningen aan de overheid na te komen. Daar valt het afbetalen van studieschulden ook onder. Maar daarmee is de kous nog niet af. Wie de memorie van toelichting op de Paspoortwet leest, ziet dat deze maatregel ertoe dient om mensen binnen Nederland te houden en ze niet naar het buitenland te laten ontkomen. Eerst betalen en dan mag je vertrekken, is de boodschap. In de woorden van de memorie van toelichting: ‘Het recht op een reisdocument kan worden beperkt indien er gronden zijn om iemand de uitoefening van het recht het land te verlaten te ontzeggen, dan wel het hem slechts onder bepaalde voorwaarden toe te staan.’ DUO heeft dus het recht niet om studenten in het buitenland met wat voor studieschuld dan ook op de paspoortsignaleringslijst te zetten. De toelichting op de wet is duidelijk genoeg: om greep te houden op debiteuren van de staat worden ze binnenslands gehouden, ook om moeilijkheden met het buitenland te voorkomen. Het is misbruik van de paspoortwetgeving om Nederlandse ex-studenten die zich hebben gevestigd in het buitenland een reisdocument te onthouden. Dan de proportionaliteit. Wat is DUO aan het doen? Deze kwestie draait om een paar essentiële aan de nationaliteit verbonden rechten: het recht om het eigen land te verlaten en daarnaar terug te keren. Het laatste recht staat met de invorderingsactiviteiten van DUO op de tocht, want zonder paspoort is dat recht niet te verwezenlijken. Men wordt opgesloten in het land waarheen men is geëmigreerd. Dat is in strijd met bijvoorbeeld artikel 2 van protocol 4 van het Europees Mensenrechtenverdrag. Maar er is meer. Er zijn ex-studenten die al langere tijd in het buitenland wonen en ook nog een andere nationaliteit bezitten. Weliswaar kunnen die vaak op een paspoort van hun andere nationaliteit reizen, maar hier dreigt een ander gevaar. Als ze niet binnen dertien jaar na de uitgifte van hun pas een nieuw Nederlands paspoort krijgen, verliezen ze de Nederlandse nationaliteit. Let wel: het gaat niet om het op tijd aanvragen van een reisdocument, maar om het krijgen, en dat ligt in de hand van de weigerende overheid. Dit is een ernstig, en waarschijnlijk onvoorzien, maar zeker onevenredig effect van de invorderingsdrang van DUO. Tenslotte, wie Nederlander is, is ook Europese Unieburger. En die heeft een aantal rechten onder het Europese recht, waaronder het recht om zich vrij in de lidstaten van de EU te bewegen en zich daar ook te vestigen. Wat komt daarvan terecht als men geen reispapieren heeft? Om nog maar niet te spreken over de ex-student die zich buiten de EU heeft gevestigd en gebruik wil maken van zijn recht op vrij verkeer, of over diegenen die het Nederlanderschap intussen verloren hebben. Al deze kwesties dienen tegen het licht van het nationale en Unierechtelijke proportionaliteitsbeginsel te worden gehouden, ook door internationale Hoven. De uitkomst lijkt mij duidelijk. DUO en Binnenlandse Zaken moeten ophouden de wet verkeerd toe te passen en zich aan de evenredigheidsbeginselen houden.||https://www.parool.nl/columns-opinie/opinie-geen-paspoort-voor-mensen-met-een-studieschuld-is-misbruik-van-de-wet~b13cc37a/
2022-09-08||Helpt collageen in je koffie tegen rimpels?||Mensen betalen een godsvermogen voor het wegwerken van rimpels. De methodes zijn bekend, maar een goedkope, natuurlijke vervanger is door velen gewenst. Sommige fanatiekelingen doen om die reden collageen in hun koffie. Maar helpt dat echt? Collageen is een eiwitstructuur in ons lichaam, in de volksmond bindweefsel geheten. Het houdt ons sterk en soepel. “Je haar en nagels zijn ervan gemaakt, maar ook je pezen,” zegt voedingsonderzoeker Guido Camps van Wageningen ­University. “En het zorgt ervoor dat je huid elastisch is. Bijna alles wat structuur geeft aan je lichaam, los van je spieren en botten, is een vorm van collageen.” Dat het innemen van collageen zou ­helpen je huid te verbeteren of te ‘ver­jongen’ is dus geen gekke gedachte. Er zijn zelfs een paar onderzoeken te vinden die een klein effect lijken aan te tonen. Maar, benadrukt Camps, dat gaat slechts om een paar kleine, losse studies: het is nog niet zeker en het is de vraag of de effecten blijvend zijn. “Hoe dan ook gaat het om een minimaal verschil.” Dat mensen het door hun eten gooien, kan geen kwaad, het is immers een natuurlijk eiwit (en daarbij redelijk smaakloos). “Het is dan wel een dure uitgave, want ons lichaam maakt collageen zelf aan op basis van eiwitten in onze voeding.” Bijvoorbeeld als je vlees, vis of bonen eet. De industrie haalt collageen voor supplementen uit dieren. “Er staat altijd op de verpakking: collageen op basis van vis, of collageen op basis van rund.” Moeten we het in onze koffie doen en opdrinken? Wellicht niet de beste keuze, zegt Camps. “Want als je het in je hete koffie gooit, maak je alle eiwitten kapot, dus ook de structuur van collageen. Net zoals bij het koken van andere producten stollen de eiwitten in de pan.” Dit is de laatste aflevering van deze rubriek. Lees hier alle afleveringen terug: Fabels en feiten over ons eten & drinken.||https://www.parool.nl/ps/helpt-collageen-in-je-koffie-tegen-rimpels~bf0afb64/
2022-09-08||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~be57c120/
2022-09-08||Popcorn Panel over Decision to Leave: ‘Uiteindelijk is het gewoon een romantisch verhaal in plaats van een whodunit’||“De film heeft me verward, de ondertiteling ging zo snel. Het gevoel dat ik het niet heb kunnen volgen, is bijna frustrerend, maar de sfeer heb ik absoluut meegekregen. De romantische spanning tussen de hoofdpersonages is vanaf het begin voelbaar. Om alle stukjes bij elkaar te kunnen plaatsen, moet ik de film nog eens zien.” “Intrigerend, maar ik heb er niet veel verstandigs over te zeggen. Het is een rare liefdesgeschiedenis. Opvallend is dat het zo westers in de vorm van een klassieke tragedie is. Bovendien is de film wat betreft de emoties enkel gewelddadig. Er blijven vele zaken in het duister. Hiervoor waren er ongetwijfeld verklaringen te vinden, maar die heb ik dan grotendeels gemist.” “Het duurde even voor ik de film interessant begon te vinden. Door de knipoog naar Scandinavische thrillers leunt het meer naar een westers verhaal. Het verloop gaat van hectisch naar wat rustiger. Ook vindt er een shift plaats van lijden naar misleiden. Uiteindelijk is het gewoon een romantisch verhaal in plaats van een whodunit.”||https://www.parool.nl/ps/popcorn-panel-over-decision-to-leave-uiteindelijk-is-het-gewoon-een-romantisch-verhaal-in-plaats-van-een-whodunit~b4508325/
2022-09-08||Gala van het Nederlands Theater||Wat de Gouden Kalveren zijn voor de film, zijn de Louis en Theo d’Or voor het theater. Traditioneel worden op de laatste dag van het Nederlands Theaterfestival de grote toneelprijzen uitgereikt tijdens het Gala van het Nederlands Theater. Er wordt weleens gesputterd dat het Nederlands theater gespeend is van glamour. Musicalpremières zijn nog omgeven van glitter en glans, ook de films doen hun best, maar de premières van theatervoorstellingen, zelfs die van het grootste gezelschap van het land, ITA, hebben zelden een rode loper, nooit paparazzi aan de deur en bijna nooit een strenge dresscode. Gelukkig is het Gala van het Nederlands Theater er nog voor wat allure. Er zijn dit jaar veertien kanshebbers de vier prijzen. Voor de Theo d’Or (voor de beste vrouwelijke hoofdrol) zijn dat: Charlie Chan Dagelet, Hadewych Minis, Janni Goslinga en Sien Eggers. Voor de Louis d’Or (de mannelijke evenknie) zijn Bram Suijker, Jacob Derwig en Jan Paul Buijs genomineerd. De Arlecchino voor de mooiste mannelijke bijrol, gaat naar Dries Vanhegen, Majd Mardo of Mark Kraan, de Colombina voor de vrouwelijke bijrol gaat naar Denise Aznam, Helen Kamperveen, Ilke Paddenburg of Wendell Jaspers. Theatercollectief Wunderbaum, dat sinds 2018 een theater in het Duitse Jena bestiert, neemt dit jaar de presentatie op zich. Dat belooft verrassing, ongemak en uitzinnigheid. Het gala is voor genodigden, maar reserveer vooral je plek langs de rode loper van het Internationaal Theater Amsterdam. Zondag 11 september, 19.30, Internationaal Theater Amsterdam||https://www.parool.nl/ps/gala-van-het-nederlands-theater~b6961daf/
2022-09-08||Tweede verdachte van fatale steekpartijen Canada overleden na arrestatie||In het ziekenhuis werd het overlijden van Sanderson officieel vastgesteld, zo maakte de politie van Saskatchewan op een persconferentie bekend. Vlak voor middernacht (Nederlandse tijd) werd bekend dat hij was gearresteerd. De politie was afgekomen op een melding van een gestolen voertuig dat werd bestuurd door een man met een mes. Agenten reden het voertuig klem, waarna het van de weg raakte. Volgens een betrokkene zou Sanderson zich vervolgens van het leven hebben beroofd, maar dat is door de politie niet bevestigd. Volgens adjunct-commissaris Rhonda Blackmore van de Royal Canadian Mounted Police moet autopsie de precieze doodsoorzaak uitwijzen. De politie hield sinds zondag een grote klopjacht naar Sanderson, die samen met zijn broer Damien wordt verdacht van het doodsteken van tien mensen en het verwonden van achttien anderen in de inheemse gemeenschappen van James Smith Cree Nation en Weldon. Damien werd eerder al dood gevonden met zichtbare verwondingen. Myles wordt er ook van verdacht zijn broer te hebben doodgestoken. De politie liet vlak na de arrestatie weten dat het gevaar voor de gemeenschap in de provincie Saskatchewan met de arrestatie was geweken. Over het motief van de mannen zijn nog geen mededelingen gedaan. Zes van de tien doden hebben dezelfde achternaam, liet de Canadese politie woensdag weten. Of zij familieleden zijn is niet bekend. De slachtoffers zijn tussen de 23 en 78 jaar oud. Of er over het motief nog duidelijkheid gaat komen nu beide verdachten niet meer in leven zijn, is onduidelijk. “We hebben al met meer dan honderd getuigen gesproken en daaruit is nog altijd geen motief naar voren gekomen. Het blijft nu misschien wel voor altijd een mysterie”, aldus Blackmore. Eerder werd wel meer bekend over de criminele achtergrond van Myles Sanderson. Volgens Canadese media was hij veroordeeld voor onder meer mishandelingen, bedreigingen, diefstal en het aanvallen van een politieagent. Hij was sinds februari voorwaardelijk vrij uit de gevangenis, waar hij een ruim vier jaar lange celstraf uitzat wegens mishandeling en diefstal. Inheemse leiders in James Smith Cree Nation denken dat de steekpartijen mogelijk te maken hebben met drugscriminaliteit. De ouders van de verdachte riepen hem woensdag in een interview met CBC News op zichzelf aan te geven. “Myles, mijn jongen, alsjeblieft, doe het juiste en kom terug”, sprak zijn moeder. Zijn vader deed dezelfde oproep en “hoopte dat niemand anders meer gewond raakt”. De twee boden hun excuses aan. “Ik zou willen dat ik dit had gedroomd”, aldus de vader. Zondagochtend om 05.40 uur kwamen de eerste meldingen binnen van de dodelijke steekpartijen in de James Smith Cree Nation, in de Canadese provincie Saskatchewan. Woensdagmiddag om 03.30 uur (lokale tijd) eindigde de vier dagende durende klopjacht met de arrestatie en vervolgens dus het overlijden van Myles in de buurt van Rosthern, op ruim een uur rijden van de plek waar de steekpartijen plaatsvonden, aldus de politie.||https://www.parool.nl/wereld/tweede-verdachte-van-fatale-steekpartijen-canada-overleden-na-arrestatie~b52a99b9/
