2022-09-15||Basisbeurs bij invoering september 2023 hoger wegens hoge prijzen||Het is een van de vele maatregelen die het kabinet zal aankondigen op Prinsjesdag. Dan komt het miljardenpakket naar buiten waarmee het kabinet de pijn van de hoge kosten voor veel Nederlanders wil verzachten. Onderdeel daarvan is dus ook extra steun voor studenten, maar wel alleen studenten die zelfstandig wonen. Zij krijgen er naar verluidt 165 euro bij per maand. De tijdelijke verhoging geldt in principe alleen voor het collegejaar 2023-2024. Toen eerder dit jaar bekend werd dat de basisbeurs terugkeert, werd studenten een maandelijks bedrag van 91 euro beloofd als zij nog bij hun ouders wonen en 255 euro als zij op kamers zitten. Ter vergelijking: in 2015, vóór de invoering van het leenstelsel, lagen die bedragen respectievelijk op 102 euro en 286 euro per maand. Belangenverenigingen van studenten gaven direct aan dat dit niet genoeg is om rond te komen; op de Dam werd geprotesteerd voor onder meer een hogere basisbeurs. Dat was nog vóór de ongekend hoge inflatie van de afgelopen maanden: in augustus is de inflatie opgelopen tot 12 procent, de hoogste ooit.||https://www.parool.nl/nederland/basisbeurs-bij-invoering-september-2023-hoger-wegens-hoge-prijzen~b7ed5c07/
2022-09-15||Feyenoord laat Sturm Graz kansloos, AZ verslaat FC Vaduz in eindfase||Lazio verloor met 5-1 van het Deense FC Midtjylland, zodat alle vier de teams in groep F na twee wedstrijden op 3 punten staan. Feyenoord leidt op basis van het beste doelsaldo. Het elftal van trainer Arne Slot deed met de ruime zege vertrouwen op voor het uitduel met PSV van komende zondag in de eredivisie. PSV kwam donderdag niet in actie. De uitwedstrijd tegen Arsenal werd vanwege het overlijden van koningin Elizabeth verplaatst naar 20 oktober. Feyenoord opende al in de 9de minuut de score, uit een ingestudeerde vrije trap. Orkun Kökcü stuurde aan de rechterkant Alireza Jahanbakhsh diep. De Iraniër leek een voorzet te willen geven, maar hij zag de bal direct in het doel verdwijnen achter keeper Jörg Siebenhandl. Sturm Graz raakte de 19-jarige Nederlander Emanuel Emegha (ex-Sparta) na een kwartier spelen kwijt met een schouderblessure. In de 31ste minuut liep Feyenoord verder uit. Verdediger David Hancko zette de aanval aan de linkerkant van het strafschopgebied zelf op en stond daarna, op aangeven van Jahanbakhsh, op de juiste plaats om te scoren. De thuisploeg drukte door. Oussama Idrissi gaf de bal met een hakbal mee op Marcos López, die vervolgens spits Danilo in stelling bracht: 3-0. Jahanbakhsh zorgde voor de ruststand van 4-0. Zijn schot werd van richting veranderd, waardoor Siebenhandl kansloos was. Jahanbakhsh dacht in de beginfase van de tweede helft zijn derde treffer te maken, maar de bal bleek even daarvoor over de achterlijn te zijn geweest. Via invaller Santiago Gimenez werd het toch nog 5-0. De Mexicaanse aanvaller stond pas net in het veld toen hij halverwege de tweede helft doel trof. Idrissi maakte de avond voor Sturm Graz met de 6-0, via de binnenkant van de paal, nog pijnlijker. Feyenoord vervolgt de groepsfase over drie weken met een uitwedstrijd tegen Midtjylland. AZ heeft tegen FC Vaduz een blamage op eigen veld kunnen voorkomen. De Alkmaarders wonnen het tweede groepsduel in de Conference League met 4-1. Een doelpunt van Sam Beukema in de 81ste minuut leidde de overwinning in tegen een na een uur tot een tiental gereduceerde tegenstander uit Liechtenstein. Yukinari Sugawara en Dani de Wit zorgden alsnog voor een acceptabele uitslag. Bij de rust stond het 1-1. Yusuf Barasi had AZ in de 19de minuut op voorsprong gezet, twee minuten later maakte Anthony Goelzer al gelijk. Vaduz kwam na ruim een uur met tien man te staan na een rode kaart voor doelman Benjamin Büchel, die buiten zijn strafschopgebied de doorgebroken Jens Odgaard onderuit haalde. Op 6 oktober is de volgende groepswedstrijd. In Alkmaar speelt AZ dan tegen het Cypriotische Apollon Limassol.||https://www.parool.nl/sport/feyenoord-laat-sturm-graz-kansloos-az-verslaat-fc-vaduz-in-eindfase~bd239ae0/
2022-09-15||De smiley-ontwerper en 2000 liters pies van clubbers en ravers: terug naar de ravetijd met de expo Sweet Harmony||Piesen deed je in de RoXY in stijl. Ledigde je op het herentoilet staand de blaas, dan keek je niet naar een betegeld muurtje, maar naar foto’s van Erwin Olaf. Ze maakten deel uit van de RoXY-kunstcollectie. Kunst was een wezenlijk onderdeel van wat de RoXY had te bieden. Oprichter Peter Giele was beeldend kunstenaar en voor de house er losbarstte, noemde de club zichzelf – een beetje al te deftig wel – een culturele salon. De kunstcollectie van de RoXY, die verder werk bevatte van onder anderen Inez van Lamsweerde, Paul Blanca en nauurlijk Giele zelf, is samen met de club grotendeels in vlammen opgegaan in 1999. Waar de kunstwerken die de brand wel overleefden zijn gebleven, is onduidelijk. Toch is de RoXY prominent aanwezig op Sweet Harmony, de internationale tentoonstelling in het Hem waarin kunstenaars reflecteren op veertig jaar rave- en dancecultuur. We zien de legendarische club op foto’s en in films, maar ook is binnen de tentoonstelling een eigen minitentoonstelling gewijd aan de RoXY, gecureerd door dj-veteraan Joost van Bellen en Inez de Jong, de weduwe van Peter Giele. Wie de RoXY heeft meegemaakt, stapt in de kleine ruimte terug in de tijd. Je zit meteen weer in die decadente en uitbundige sfeer van toen. Mooi blijft de video die Gerald van der Kaap, een van de huiskunstenaars van de RoXY, maakte van de begin dit jaar overleden, berucht strenge portier Goos. Telkens maar weer gaat die zware RoXY-deur open. Telkens maar weer is er dat (gespeeld) boze gezicht. “Zeg, op zulke schoenen kom je er hier echt niet in, hoor.” De tentoonstelling Sweet Harmony was, in iets andere vorm, eerder te zien in Londen en Manchester. In Nederland heeft hij in het Hem, het cultuurcentrum in een voormalige wapenfabriek in Zaandam een wel heel passend onderkomen. Passend bij vooral de beginjaren van de ravecultuur. De RoXY mocht een heel chique club zijn, illegale raves speelde zich eind jaren tachtig, begin jaren negentig af in verlaten en vervallen fabrieken en loodsen. Sweet Harmony is in Het Hem te zien in de ondergronds gelegen voormalige schietbaan van wel tweehonderd meter lang. Het is er donker en klam, het klinkt er muf, geluid klinkt hol. Ga de trap af en voel iets van de opwinding die ravers al die tijd voelden bij het betreden van een illegaal feesthol voor een nacht. Het eerste wat je ziet op de tentoonstelling is een groot portret van Harvey Ross Ball, de man die in 1963 al de smiley ontwierp, het symbool dat in de jaren tachtig een logo van de ravecultuur zou worden. Het verscheen op T-shirts, flyers en, jawel, ecstasy-pillen. Op de foto oogt Harvey Ross Ball zelf allerminst als een lachebekje. Hij ontwierp de smiley indertijd voor een verzekeringsmaatchappij. Hij deed er tien minuten over en kreeg er 45 dollar voor. Hup, dat donkere hol in. Overal klinkt dof bonkende elektronische muziek, het spaarzame licht komt onder meer van de lichtinstallatie zoals die van 2009 to 2015 hing in de Amsterdamse nachtclub Trouw. Die installatie, Bemerkungen über die Farben, werd gemaakt door kunstenaar Meeus van Dis en veranderde in Trouw elke zes weken van samenstelling. Bij de ingang van de tentoonstelling hangt een QR-code waarmee bezoekers informatie over de getoonde kunstwerken op hun telefoon kunnen downloaden. Doe dat vooral, want sommige werken hebben wel enige context nodig. Zonder is Hero’s Journey II van de Duitse kunstenares 2017 Sarah Schönfeld niet meer dan een uit staal en glas opgetrokken vitrine vol vloeistof. En het is toch aardig om te weten dat die vloeistof urine van clubbers en ravers is. In de periode 2014-2017 verzamelde Schönfeld in Berlijn niet minder 2000 liter pies van bezoekers van onder meer de fameuze technobunker Berghain. 750 liter daarvan gebruikte ze voor Hero’s Journey II, in de informatie van Het Hem niet zonder humor omschreven als ‘an exercise in alchemy and archaeology’. Videokunst doet het op Sweet Harmony vooral goed in de nog net even duisterder zijruimtes van de voormalige schietbaan. Gerald van der Kaap vindt als kunstenaar nog altijd inspiratie in de wereld van de dance. Zoals hij in de jaren negentig samen met fotografe Rineke Dijkstra videoportretten maakte van clubgangers, deed hij dat met Aukje Dekker dit jaar nog eens in het Amsterdamse Sexyland. Ze vroegen de clubbers buiten de dansvloer door te dansen. Sommige dansers lijken zich maar al te bewust van de camera, anderen gaan volledig op in hun eigen bewegingen. In dezelfde zijruimte is Dark Corners te zien, een film van Ari Versluis. Versluis (bekend van zijn samen met Ellie Uyttenbroek gemaakt ‘exactitudes’, foto’s van gelijkgeklede personen) filmde in 1994 op een gabberparty in Rotterdam. Hij weekte de bezoekers niet los van de dansvloer, maar zoomde daar juist in op de ‘hakkende’ gabbers. Bijna dertig jaar later lijken het beelden van een religieus ritueel. Sweet Harmony: Out of the Underground, Het Hem, Warmperserij 1, Zaandam, t/m 30 oktober, alleen van vrijdag t/m zondag.||https://www.parool.nl/ps/de-smiley-ontwerper-en-2000-liters-pies-van-clubbers-en-ravers-terug-naar-de-ravetijd-met-de-expo-sweet-harmony~b604da06/
2022-09-15||Als je afdaalt in die grote put met gruwelen raak je soms verstrikt in al die levens, in die ellende||Bij de post lag het boek De Weesperstraat, van Jonas Daniël Meijerplein tot Weesperplein. Het was in de brievenbus gestopt door de schrijver ervan, Rob van het Groenewoud. Van het Groenewoud, in 1945 geboren, houdt zich al heel lang bezig met, zo lees ik op het achterplat, ‘stambomen en bijbehorend historisch onderzoek. Joodse genealogie en Joods Amsterdam heeft zijn grootste interesse’. De Weesperstraat zoals wij die nu kennen, een soort racebaan, lijkt niet op die van voor 1940, toen het een drukke winkelstraat was. De oorlog en de naoorlogse verbouwing in verband met de aanleg van de metro heeft de straat enorm veranderd. Veel bewoners werden weggevoerd naar concentratiekampen en huizenblokken gingen tegen de grond. De scheidslijn die de oorlog was, is de kern van het boek dat Van het Groenewoud schreef. Aan diezelfde Weesperstraat is het indrukwekkende Holocaust Namenmonument. Loop langs die wanden en je fantasie slaat op hol bij het lezen van al die namen. Maar fantasie is niet helemaal het goede woord. Want je weet wat er met al die bezitters van al die namen is gebeurd. Je kunt je alleen niet goed voorstellen hoe dat precies is gebeurd. En op hol is dan de paniek die je voelt over dat wat er is gebeurd. Ook met bewoners van de Weesperstraat. Bijvoorbeeld bij het lezen van de naam Salomon Groenewoudt. Die in februari 1941 werd opgepakt tijdens de razzia’s rond het Jonas Daniël Meijerplein. Geboren op 27 maart 1919. Fietsjongen van beroep, en gestorven/vermoord op 5 augustus 1941 in Mauthausen. Hij woonde op Weesperstraat 84-II. Van het Groenewoud heeft van alle 254 adressen in de Weesperstraat opgezocht welke winkels er zaten en wie er in de huizen woonden. En wat er met hen is gebeurd. Hij geeft ze een naam en een geschiedenis, tegen het vergeten. Mooi. Van vlak voor tot vlak na de oorlog was in Weesperstraat 84-hs een feestartikelenwinkel gevestigd. Achter elk adres staat met een sterretje en een cijfer aangegeven hoeveel Joodse bewoners zijn weggevoerd en vermoord. Achter Weesperstraat 84 II staat achter het sterretje het cijfer 6. De vader en moeder van Salomon en zijn drie broers. Als je afdaalt in die grote put met gruwelen raak je soms verstrikt in al die levens, in die ellende. Zo stuitte ik, omdat ik meer wilde weten over Salomon Groenewoudt, op nog een Salomon Groenewoudt. Zo’n anderhalf jaar jonger, beddenmaker van beroep. Hij woonde met zijn vrouw Sophia Groenewoudt-Wegloop en hun in 1941 geboren dochter Henriette Groenewoudt een stukje verderop, in de Valkenburgerstraat. Salomon stierf op 18 januari 1945, ergens in Midden-Europa. Zijn vrouw en dochter werden in 1942 in Auschwitz vergast. ‘In de Joodse traditie,’ zo schrijft Rob van het Groenewoud in de verantwoording voorin zijn boek, ‘bestaat de overtuiging dat als je naam niet wordt genoemd je niet hebt bestaan.’ Dat noemen van namen kan niet genoeg gebeuren. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/als-je-afdaalt-in-die-grote-put-met-gruwelen-raak-je-soms-verstrikt-in-al-die-levens-in-die-ellende~b02d6f0a9/
2022-09-15||WHO zegt dat einde pandemie in zicht is, RIVM waarschuwt: ‘Verwachten nog steeds najaarsgolf’||Viroloog Marion Koopmans wijst erop dat Tedros méér vertelde: “Eigenlijk zegt hij dat we nog flink aan de bak moeten, maar wel alles in huis hebben om langzaam maar zeker uit de pandemie te komen. Oftewel: geen tijd om achterover te leunen, maar actie.” “Nooit was de wereld in een betere positie om een einde te maken aan de pandemie,” stelde de WHO-baas letterlijk. Vorige week stierven sinds het begin van de uitbraak in 2020 de minste mensen aan corona. Toch moeten landen zich blijven voorbereiden op nieuwe varianten, zei hij erbij. Hij hamerde erop dat vaccinaties en testen nodig blijven. Maar de nuance sneeuwt onder bij het vooruitzicht dat corona binnenkort een endemie is, ook al is er geen datum genoemd. Het verschil: een pandemie is een nieuwe ziekte die wereldwijd een gevaar voor de volksgezondheid vormt en zich makkelijk verspreidt. Bij een endemie moet een virus nog altijd bestreden worden, maar wordt het beschouwd als stabiel. Daarvoor is corona nog veel te onvoorspelbaar, vindt het RIVM. “Van de griep weten we een beetje wat we kunnen verwachten,” zegt een woordvoerder. “Dat hebben we nog niet bij corona.” Ook al ziet de volksgezondheidsdienst dat corona minder erg is dan voorheen, toch wijst de woordvoerder op de afgelopen zomerpiek. “We hebben gezien dat we in een gunstig seizoen nog behoorlijk wat besmettingen kunnen hebben, ook met overlijdens. Alleen waren er dit keer geen maatregelen nodig om de zorg toegankelijk te houden. Maar je ziet dat je nog een opleving kunt krijgen. En dan gaan we nu nog het seizoen voor de luchtwegvirussen in. We weten nog echt niet wat we kunnen verwachten.” Dat lijkt ook epidemioloog Frits Rosendaal verstandig. “Ik zou zelf zeggen: kijk eerst hoe het in de herfst gaat. We hebben al weinig quarantainemaatregelen. Laat die er even op los. Zo erg zijn ze niet, het is heel wat anders dan de avondklok. Daarnaast mag niet vergeten worden dat we vorige winter nog in de strengste lockdown van de hele coronatijd zaten. De maatregelen gingen er pas in februari dit jaar vanaf.” Maar optimistisch is Rosendaal wel, omdat de overheersende omikronvariant niet erg ziek maakt. “Ik heb niet veel reden om aan te nemen dat het in de herfst weer erger wordt. Mensen zullen het wel krijgen, maar je ziet al een tijd geen groter percentage in het ziekenhuis. Tenzij er een nieuwe variant komt is het moeilijk voorstelbaar dat het virus weer groot wordt.” Maar daarvoor moeten we wel actie blijven ondernemen, benadrukt Koopmans. “Er is geen tijd om achterover te leunen.” Zij hoopt ook op iets meer actie van de overheid. “Het is belangrijk dat de plannen helder zijn en dat er draagvlak voor is.” Nederland neemt nog allerlei maatregelen tegen een eventuele nieuwe golf. Maandag begint de vaccinatieronde met de nieuwe boosterprik. Daarnaast wordt vrijdag meer bekend over de maatregelen die verschillende sectoren nemen als de druk op de zorg toch weer hoog zou worden. Ook is vorige maand het Maatschappelijk Impact Team (MIT) begonnen, dat naast het OMT het kabinet gaat adviseren op sociaal-maatschappelijk gebied.||https://www.parool.nl/nederland/who-zegt-dat-einde-pandemie-in-zicht-is-rivm-waarschuwt-verwachten-nog-steeds-najaarsgolf~b5a5e782/
2022-09-15||Menselijke resten bedrijventerrein Hoorn zijn van UvA-studente Sumanta Bansi||De 22-jarige Bansi verdween in februari 2018 uit haar woonplaats Hoorn. De studente biomedische wetenschappen woonde destijds bij het gezin van Manodj B. (42), van wie ze op het moment van de verdwijning acht weken zwanger was. B. werd in juli veroordeeld tot vijftien jaar gevangenisstraf voor het doden van Bansi en het wegmaken van haar lichaam. B. ging in hoger beroep. Een gesprek met hem leverde nieuwe informatie op en leidde de politie dinsdag naar de rand van het bedrijventerrein Hoorn 80, waar de menselijke resten zijn gevonden. De rechtbank redeneerde destijds dat het niet anders kon dan dat Manodj B. de studente met geweld om het leven heeft gebracht. Hij was de laatste die haar in leven had gezien. Aanwijzingen dat zij zou zijn overleden door een ongeval of zelfdoding waren er niet. Ook een natuurlijke dood leek uitgesloten, evenals een vrijwillige verdwijning. Volgens de rechtbank heeft B. totaal niet willen meewerken aan het onderzoek. Voor het bewijs gebruikte de rechtbank onder meer zeer belastende opnamen van B., waarin hij onder meer zegt dat hij Bansi heeft vermoord, ‘gewoon, zo door het hart’. Ruim een week nadat hij haar om het leven had gebracht, stapte hij naar de politie om aan te geven dat ze niet was teruggekeerd van vakantie en dat hij haar wilde laten uitschrijven. In het vonnis woog de rechtbank mee dat B. ongeruste familieleden van het slachtoffer lang voor de gek heeft gehouden, waardoor de moeder van Bansi zich pas in november 2018 bij de politie meldde.||https://www.parool.nl/amsterdam/menselijke-resten-bedrijventerrein-hoorn-zijn-van-uva-studente-sumanta-bansi~bf3137d2/
2022-09-15||Nog 8 verdachten vast in zaak waarin ook Jumbobaas ondervraagd is||In de zaak is ook Jumbotopman Frits van Eerd gehoord. Maar of hij nog vastzit, wil het OM niet zeggen. Het Financieele Dagblad meldde dinsdag op basis van bronnen rond het strafrechtelijk onderzoek dat Jumbotopman Frits van Eerd een van de verdachten is. Waarvan hij wordt verdacht, is nog de vraag. De verdachten zitten in beperkingen, dat betekent dat ze met niemand anders dan hun advocaat contact mogen hebben. Dinsdag werden op meerdere plekken in Nederland doorzoekingen gedaan in een gezamenlijk onderzoek van onder meer de Fiod en het OM. Invallen vonden plaats in de woning van Van Eerd in Heeswijk-Dinther, maar ook op plaatsen in Groningen en Drenthe. De invallen maken onderdeel uit van een grootschalig witwasonderzoek, waarin een 58-jarige man uit Drenthe de ‘spin in het web’ is. Het gaat hoogstwaarschijnlijk om Theo E., een voormalige motorcrosser. Hij was als teammanager enkele jaren actief bij een door Jumbo gesponsord raceteam. Hij wordt verdacht van betrokkenheid bij het witwassen van grote hoeveelheden geld en goederen. Dat gebeurde via onroerendgoedtransacties, autohandel, onverklaarbare contante stortingen en sponsorcontracten in de motorcross, aldus het OM. Daarnaast is er een verdenking van btw-fraude in de autohandel. De medeverdachten wordt verweten dat zij in meer of mindere mate betrokken zijn geweest bij de fraude. Met een jaaromzet van bijna 10 miljard euro en een marktaandeel van 22 procent is Jumbo na Albert Heijn de op een na grootste supermarktketen van Nederland.||https://www.parool.nl/nederland/nog-8-verdachten-vast-in-zaak-waarin-ook-jumbobaas-ondervraagd-is~b6783b93/
2022-09-15||Tijdens de begrafenis van de koningin wordt alles in Engeland stilgelegd||Vakantievierders kregen van Center Parcs een onverwacht bericht. Op maandag 19 september, de dag van de begrafenis van koningin Elizabeth II, moeten gasten ergens anders onderdak vinden. Uit respect voor de overleden monarch gaan de parken in het Verenigd Koninkrijk 24 uur dicht. De vrees om als respectloos naar het koningshuis te worden gezien, woog zwaarder dan het comfort van de klanten. Na een bombardement aan klachten deed het vakantiepark toch water bij de wijn. Mensen met een doorlopende boeking mogen blijven, maar nieuwe gasten zijn dinsdag pas welkom. Het vakantiepark is niet het enige bedrijf dat rekening houdt met de begrafenis. Talloze concerns buitelen over elkaar heen om de toorn van de natie ontwijken. Zelfs de Met Office, het Britse KNMI, gaat erin mee. Tot na de uitvaart blijft het weerbericht beperkt tot één dagelijkse voorspelling. Ook huisartsen maken geen uitzondering. Praktijken schrappen afspraken zonder mededogen. In ziekenhuizen worden operaties uitgesteld. Artsen en specialisten ontvangen geen patiënten voor controles. Dat de wachttijd bij zorgstelsel NHS soms zes maanden bedraagt, wordt opzijgeschoven. Op sociale media speuren burgers naar overtreders. Wie niet actief rouwt, wordt weggezet als verrader. De BBC maakt sinds het overlijden van de monarch onafgebroken een diepe buiging. Sky volgt de staatszender in de continue registratie van de processies en voorbereidingen van de begrafenis. Presentatoren die een kritische kanttekening plaatsen of niet met gedragen stem elke snipper verslaan, worden van het scherm gehaald. Naga Munchetty, befaamd om haar cynische humor, moest haar plek bij BBC Breakfast tijdelijk opgegeven nadat de kijkers haar als rude bestempelden. Wie meer van de wereld wil weten dan de laatste stand van zaken rond de queue, de rij langs de Theems waarin tienduizenden mourners wachten om langs de kist van de Queen te lopen, moet overschakelen naar Al Jazeera. De Engelse voetbalcompetitie ligt grotendeels stil. Sportscholen sturen e-mails met een zwarte achtergrond, waarin staat dat op maandag niemand naar binnen kan. Het merendeel van de grote supermarkten blijft dicht. Warenhuizen gaan ‘uit respect voor de koningin’ op slot. Ook Apple en Ikea voegen zich naar het dringende verzoek van de overheid om vestigingen dicht te houden. McDonald’s laat tot na afloop van de plechtigheid in Westminster Abbey geen publiek toe. Van een verplichting is geen sprake, al geldt maandag als een Bank Holiday. Werkgevers hoeven hun personeel niet vrij te geven, maar weinigen durven tegen de stroom in te zwemmen. Een venijnige hashtag kan in een vloek en een zucht leiden tot een boycot.||https://www.parool.nl/wereld/tijdens-de-begrafenis-van-de-koningin-wordt-alles-in-engeland-stilgelegd~b0846b65/
2022-09-15||BOOS: verhuurder Change= verdient aan servicekosten en liegt bewoners voor over grootte woning||“We ontvingen interessante informatie van binnenuit,” zegt Tim Hofman aan het begin van de aflevering van BOOS. Een voormalig werknemer heeft ‘interessante stukken’ naar het programma doorgestuurd. “Notulen van vergaderingen, wie verdient wat, wat zijn de contracten en hoe communiceren zij naar bewoners.” Zo zou er volgens de notulen eind 2021 zijn besproken dat er in vijf jaar tijd een miljoen euro aan advocaten is betaald in alle procedures die er gevoerd zijn met bewoners. Change= wil daarom ‘meer tevreden bewoners’, omdat in de ogen van het bedrijf ontevreden bewoners ‘vooral duur’ zijn. Ook zouden bewoners van het wooncomplex van Change= in Utrecht ‘keihard zijn voorgelogen’ over de grootte van hun studio's. Woningen van 28 en 38 vierkante meter zijn gecommuniceerd als woningen van 30 en 40 vierkante meter. Bewoners betalen daardoor iedere maand voor 2 vierkante meter die zij niet hebben, wat neerkomt op een bedrag van ruim 500 euro per jaar. Change= zou daardoor 300.000 euro per jaar te veel factureren aan de 600 bewoners. De gemeente Utrecht besloot onlangs al niet meer met Change= in zee te gaan, omdat de verhuurder honderden euro's aan servicekosten rekent op de kale huur. Utrecht zegt daarom dat het de eerste en laatste keer was dat de gemeente met Change= heeft samengewerkt om een wooncomplex in de stad te realiseren. Daarnaast factureert Change= zichzelf elke maand 5700 euro voor de huismeester in Nieuw-West. Bewoners zetten daar al lange tijd hun vraagtekens bij. Volgens Change= ‘verdient de huismeester meer dan alleen het salaris dat hij gestort krijgt’. Maar uit de stukken die BOOS heeft ontvangen, blijkt dat de huismeester 26.244 euro bruto per jaar verdient. Daardoor blijft er een gat over van ruim 42.000 euro. Het lijkt er daardoor ‘sterk’ op dat Change= verdient op de huismeester en dat is volgens de wet verboden. Servicekosten mogen alleen uit daadwerkelijk gemaakte kosten bestaan. In contracten die in bezit zijn van BOOS is ook te zien dat, om zichzelf te factureren, Mamadeus contracten opstelt voor Mamadeus en zo zaken regelt. Ook staan twee stiefkinderen en een kind van Mamadeus op de loonlijst bij Change= en verdienen daar aanmerkelijk meer dan andere werknemers, volgens BOOS een jaarsalaris van 162.000 euro bruto ‘en forse onkostenvergoedingen’. Van verschillende bronnen heeft het YouTubekanaal begrepen dat een van de kinderen helemaal niet bij Change= werkt en een ander ‘staat op de loonlijst bij een bv van een restaurant in het pand dat nooit openging’. “Het zijn details die volgens boekhouders stinken,” zegt Hofman. Het zou zelfs lijken op ‘creatief boekhouden’. Mamadeus wil in de aflevering niet ingaan op vragen, omdat Hofman ‘geen programma's maakt die feitelijk juist zijn’. Hij doelt daarmee op de eerste aflevering die over Change= ging. Wel reageert Change= schriftelijk en stelt het dat de kosten voor de huismeester kloppen en er niet aan verdiend wordt. Op de andere beschuldigingen wordt niet ingegaan. De huurdersvereniging van Change= in Nieuw-West, zegt ‘met ontzetting kennis te hebben genomen van de uitzending. “Daar wij als huurdersvereniging al jaren in gesprek zijn met Change=, en daarmee indirect met Ralph Mamadeus, zijn wij geschokt en verbijsterd onze duisterste vermoedens bevestigd te zien.”||https://www.parool.nl/amsterdam/boos-verhuurder-change-verdient-aan-servicekosten-en-liegt-bewoners-voor-over-grootte-woning~bcfd0893/
2022-09-15||Mavis Hofwijk, uithangbord van de Surinaamse keuken, geëerd met Mes van Johannes: ‘Jullie maken spruitjes op de verkeerde manier’||Mavis Hofwijk (83) is gastvrij, vriendelijk en goedlachs, maar een interview met de oprichter en eigenaar van het Surinaamse Buffet is een regelrechte kwelling. Dat komt zo: tussen twee vragen door gaat de telefoon. Mavis pakt in haar keuken het schrift voor de bestellingen en begint hardop sprekend te noteren: tjauw min, pastei met kip, moksi alesi, gebakken banaan, pomkroketten en zo gaat het maar door. Als er ook nog pindasoep wordt besteld, moet de verslaggever zich beheersen om niet een blaadje uit zijn schrijfblok te scheuren en dat dan maar weg te kauwen. Het is echt niet te doen. Er was echter geen ontsnappen aan, want er is belangrijk nieuws. De 83-jarige koningin van de Surinaamse keuken krijgt zaterdag het Mes van Johannes overhandigd, een prijs die eerder werd uitgereikt aan de culinaire ambassadeurs Mac van Dinther, Janny van der Heijden en Cees Holtkamp. De onderscheiding is vernoemd naar de in 2013 overleden culinair journalist Johannes van Dam. Dat laatste maakt de prijs extra feestelijk. Mavis: “Ik knipte zijn stukjes elke week uit de krant. Fantastisch. Die van zijn opvolger Hiske Versprille trouwens ook.” Schaterend: “Mi gado, wat die allemaal durft te schrijven.” Hofwijk heeft het eerbetoon verdiend vanwege haar grote aandeel in de verspreiding van de Surinaamse keuken in Nederland, meldt de Stichting Gastronomische Bibliotheek die samen met museum en kennisinstituut Allard Pierson verantwoordelijk is voor de uitreiking. Zelf vindt ze die missie maar half geslaagd. “Alle koks in opleiding moeten de beginselen van de Franse keuken leren. Ik had gehoopt dat de Surinaamse keuken op dezelfde manier een plekje zou krijgen. De belangstelling is er zeker wel, maar hij heeft nooit een vaste voet aan de grond gekregen.” Toch kwamen er door de jaren heen geregeld chefs naar de Bijlmer om een dagje mee te draaien in de keuken van Mavis. “Ik heb geen diploma’s, dus dat vond ik wel bijzonder. Het was ook ontzettend leuk om te doen. Ik herinner me dat ik een keer spruitjes op zijn Surinaams had gemaakt. De mensen wisten niet wat ze proefden. Het kon zo op de kaart. Ze wilden weten hoe ik het had gemaakt. Ik zei: jullie maken spruitjes op de verkeerde manier. Ze gingen zelfs graven in de vuilnisbak om de verpakkingen van de ingrediënten op te sporen. Ik heb ze het recept gegeven. Natuurlijk. Ik heb geen geheimen.” Het leven hangt van toevalligheden aan elkaar en het had maar weinig gescheeld of het Surinaams Buffet was er nooit gekomen. In Suriname was Hofwijk werkzaam geweest als zweminstructrice. Toen zij na haar overkomst naar de Bijlmer zag hoe de jongeren uit de buurt zich verloren met kattenkwaad en erger, bood zij in het buurthuis aan om gratis zwemles te geven. “Sport kan jongeren een doel in het leven geven,” vertelt ze over de achtergrond van het plan. “En onze kinderen kunnen behoorlijk over het water vliegen. Maar er was geen enkele interesse voor.” De hangjongeren kunnen niet genoeg worden geprezen voor hun lamlendigheid, want de zwemles werd daardoor een kookles en die viel wel in de smaak. Mavis: “Ik heb in alle buurthuizen les gegeven. Zo kwam ik op het idee voor het Surinaams Buffet. Ik dacht: als die jongens nu broodjes gaan verkopen, dan kunnen ze wat geld verdienen en zijn ze van de straat.” Die sociale component wordt ook nadrukkelijk meegenomen in de lofzang van de jury, die ook de inzet van Mavis prijst om kansarme jongeren in haar keuken een leerschool te geven en een plek om werkervaring op te doen. De kennis van de Surinaamse keuken was Hofwijk in Paramaribo met de paplepel ingegoten. Haar moeder overleed op jonge leeftijd, haar vader maakte lange dagen op zijn timmermansbedrijf. Voor het avondeten ging Mavis naar een tante, die de avondschool voor de fijne keuken had gevolgd. Van haar leerde ze pom en pastei maken. Toen ze die kunst eenmaal onder de knie had, ging ze ook thuis aan de slag achter het fornuis. “Ik was enig kind en kookte het eten, naaide kleren en hielp mee met het bouwen van boten in mijn vaders bedrijf.” Een perfecte vooropleiding voor een doener en een aanpakker. Hoewel, nu ze de tachtig is gepasseerd en het lichaam steeds vaker bezwaar maakt tegen de volle agenda, valt het werk haar soms zwaar. Ze wijst naar de bestellingen die op de deur van de koelcel zijn geplakt, waaronder een klus voor een bruiloft met meer dan honderd gasten. “Sinds corona doe ik het meeste zelf, maar dat kan eigenlijk niet meer. We merken nu ook dat de kosten stijgen door de inflatie en de hoge energieprijzen, dus ik durf ook geen mensen aan te nemen.” Om meteen door te schakelen naar de uitreiking van het Mes van Johannes, zaterdag in Museum Van Loon. Ze zit al te piekeren over een dankwoord, vertelt ze lachend, en ze zal de aanwezigen toch ook iets te eten moeten geven. “Ik heb al eens een blijk van waardering gekregen van het stadsdeel, maar ik beschouw dit toch wel als de kroon op het werk. En het is een mooie gelegenheid om de Surinaamse keuken onder de aandacht te brengen. Ik heb altijd gezegd: het kan misschien even duren, maar uiteindelijk gaat het ook aanslaan bij de witte man en vrouw.”||https://www.parool.nl/amsterdam/mavis-hofwijk-uithangbord-van-de-surinaamse-keuken-geeerd-met-mes-van-johannes-jullie-maken-spruitjes-op-de-verkeerde-manier~b2466108/
2022-09-15||Opinie: ‘Veel Amsterdammers zaten al vóór de energiecrisis met winterjas aan in huis’||De winter komt eraan, een winter vol zorgen. Want alles wordt duurder, zonder dat inkomens meestijgen. Dat betekent dat veel dingen onbetaalbaar gaan worden: een bezoek aan een supermarkt, een nieuwe winterjas, een warme douche of een ontbijt voor schooltijd. De stijgende energierekening raakt alle Amsterdammers. Ineens wordt voor iedereen duidelijk dat het verduurzamen van je huis geen luxe, maar pure noodzaak is. Een noodzaak die voor iedereen bereikbaar zou moeten zijn. Want of je nu in een slecht geïsoleerd huis in Betondorp woont of in een tochtend grachtenpand in de Gouden Bocht: de energiecrisis raakt ons allemaal. Al zal de pijn niet overal even hard gevoeld worden. Sommige mensen hebben een inkomen waarmee zij de stijgende prijzen kunnen opvangen of de verduurzaming van hun woning, die ze toch al van plan waren, sneller kunnen uitvoeren om kosten te besparen. Anderen hebben het geluk dat ze al veel langer in een appartement wonen met energielabel A. Voor een grote groep mensen is dat anders. Zij wonen in een woning die de verhuurder niet wil of, naar eigen zeggen, niet kán verduurzamen. Zij wonen in een woning waarvan de kwaliteit al jarenlang ondermaats is. Zij hadden al vóór deze energiecrisis hun winterjas aan in de woonkamer om de energierekening laag te houden. Om die mensen maak ik mij het meest zorgen. Die mensen, die het al jaren moeilijk hebben, die zelf geen middelen en mogelijkheden hebben om hun woonsituatie te verbeteren. Voor die mensen wordt de winter letterlijk en figuurlijk het koudst. Letterlijk omdat een warme douche geen optie meer is, de kachel uit moet blijven en het fornuis alleen aan zal gaan als dat strikt noodzakelijk is. En ook figuurlijk. Want hoe koud moet het voelen, als de overheid je keer op keer in de steek laat. Als de overheid keer op keer denkt dat je jezelf wel kan redden, dat de markt het wel zal oplossen. Ik vind het niet gek dat hun vertrouwen in de politiek daardoor tot een nulpunt is gedaald. De komende winter vraagt daarom om een andere manier van denken. Om een manier van politiek bedrijven waar het al jaren aan ontbreekt. De komende winter vraagt namelijk om een sterke overheid die er niet voor de markt is, maar voor die groep mensen die de afgelopen jaren in de steek zijn gelaten door diezelfde overheid. De komende winter vraagt om een overheid die solidariteit als uitgangspunt neemt. Het eerste wat ingevoerd moet worden is een maximale prijs op energie. Het is absurd dat energiemaatschappijen miljardenwinsten maken, terwijl er Amsterdammers zijn die ’s nachts niet kunnen slapen door de kou in huis of zonder ontbijt naar school gaan. De winsten dienen herverdeeld te worden. Daarnaast moet er veel meer oog zijn voor de mensen die het ondanks zo’n prijsplafond alsnog niet dreigen te redden. De grote groep mensen die al jarenlang iedere maand tekort komt. Zij moeten kunnen rekenen op lagere kosten en meer inkomsten. Een van de maatregelen die daarin onmisbaar is, is een directe huurkorting op slecht geïsoleerde woningen. Het liefst vanaf energielabel C of lager. Het is namelijk ronduit oneerlijk dat je in de armoede komt omdat je verhuurder niet kan of wil verduurzamen. Deze huurverlaging helpt op korte termijn Amsterdammers de winter door en biedt verhuurders op lange termijn een prikkel om de verduurzaming van woningen te versnellen. De expertmeeting over de energiecrisis en energiearmoede afgelopen dinsdag in de Amsterdamse gemeenteraad gaf mij ondanks alle uitdagingen en schrijnende verhalen ook hoop. Van corporaties tot energiemaatschappijen tot huurdersverenigingen: overal zag ik de wil om heel snel tot oplossingen te komen om de meest kwetsbare Amsterdammers de komende winter door te helpen. Kwetsbare mensen die al veel te lang in de steek gelaten zijn door de overheid. Laten we er de komende winter alles aan doen om de pijn voor hen zoveel mogelijk te verzachten. Solidair beleid is daarvoor nu absoluut noodzakelijk. Lian Heinhuis is fractievoorzitter van de PvdA Amsterdam en woordvoerder volkshuisvesting en duurzaamheid.||https://www.parool.nl/columns-opinie/opinie-veel-amsterdammers-zaten-al-voor-de-energiecrisis-met-winterjas-aan-in-huis~b6aad22e/
2022-09-15||Lichte tintelingen, grote lach, gevoel van geluk: op feesten en in de clubs zijn paddodruppels populair||Het gebeurde op een feestje. De 39-jarige deejay, laten we hem Michael noemen, is dan al wat moe als zijn Engelse vriend een pipetje in zijn mond schuift. Bittere druppels voelt hij achter in zijn keel verdwijnen. “What the fuck is this?” vraagt hij aan zijn vriend. “You’ll see,” krijgt hij te horen. Thuis kickt het een paar uur later in. Een grote glimlach verschijnt op zijn gezicht. Al zijn zintuigen verscherpen. Het lijkt alsof hij beter contact met zijn katten maakt. Dat hij de wereld door hun ogen ziet. Dat hij ze begrijpt. Een wereld openbaart zich zoals hij deze wel vaker met psychedelische drugs ervaart. Het is 2020, net voor de coronalockdown, en de volgende dag ziet hij de vriend met het pipetje weer op een feest ergens in het zuiden van Nederland. “Het zijn mushroomdrops,” krijgt Michael te horen. Heeft hij nog nooit van gehoord – terwijl hij toch al sinds zijn zestiende experimenteert met psychedelische drugs. Paddo’s, truffels, lsd, 2C-B, ayahuasca: de hele mikmak heeft hij voorbij zien komen en ingenomen. Maar dit? Dit is iets nieuws, en het is verrukkelijk. “De vier druppels die ik kreeg, hadden hetzelfde effect als wanneer ik twee gram gedroogde paddenstoelen eet.” De Engelse vriend komt een paar maanden later met meer flesjes met de zogenoemde paddodruppels weer terug naar Nederland. De 39-jarige deejay krijgt te horen hoe het gemaakt wordt: de psychoactieve stof wordt volledig uit de paddestoelen geëxtraheerd, zogenoemde psilocybine. Daar komt gedestilleerd water bij om er een vloeistof van te maken, en zo zijn mushroomdrops geboren. Een flesje van 160 druppels kost circa 250 euro en gaan gretig rond onder de vrienden van Michael. Zij zijn ook bekend met hallucinerende drugs en allemaal genieten ze er zichtbaar van. Lichte tintelingen, grote lach, een gevoel van geluk – dit houdt na één druppel één tot twee uur aan. Aan de Engelse vriend wordt gevraagd meer flesjes mee te nemen en op te sturen. De vraag schiet in een paar maanden omhoog. Het is eigenlijk niet te doen, denkt Michael bij een nieuwe lading. Waarom alles moeten importeren voor deze hoge prijzen en ze niet zelf maken? Dat moet toch niet zo moeilijk zijn? Vrienden heeft hij genoeg in de psychedelische wereld. Een van hen is de man met dreads. Hij reist door Europa van plek naar plek en kweekt in Nederland paddenstoelen die ze kunnen gebruiken. Dan is er nog de chemicus die veel weet over mushrooms en psychedelica. De man die ervoor gestudeerd heeft en erbij zweert dat het mensen helpt om tot rust te komen, mits het met ‘respect’ gebruikt wordt. Zou hij niet geïnteresseerd zijn in het ontwikkelen van paddodruppels? Een paar vrienden van de deejay zijn ook wel te porren om financieel hierin te investeren. Ergens afgezonderd in Nederland maken ze de druppels. De mannen besluiten het anders te doen dan de Engelsen. Ze willen de druppels niet zo sterk maken. Ze experimenteren – en voegen bij de psilocybine-extract de stof 4-AcO-DMT toe. Alleen te krijgen op het dark web. Michael: “Door 4-AcO-DMT toe te voegen, raak je minder in jezelf gekeerd dan wanneer je pure psilocybine gebruikt. Het maakt het iets toegankelijker voor mensen die minder gevorderd met psychedelica zijn dan wij.” Ze delen het uit aan vrienden. Ze krijgen terugkoppeling. Ze proberen het zelf. Totdat ze zeggen: dit is de sterkte, dit is hoe het moet zijn. Minder heftig dan een portie echte mushrooms of de Engelse vorm van de mushroomdrops. “Met één druppel voel je een licht effect, vijf of zes druppels staan gelijk aan een stevige trip.” Als de lockdown wordt opgeheven en er weer wordt gefeest, gaan de druppels snel rond. Circa 150 euro voor een flesje. Steeds meer mensen hebben het erover, er komt steeds meer bekendheid, steeds meer vraag. Met name in Amsterdam zijn de druppels populair. Ruim tachtig procent van de afzetmarkt is daar, berekent Michael. “Hippere stad, mensen willen vaak vooraan staan.” Hij levert de mushroomdrops persoonlijk af. “Om toch te zien of ze geen misbruik ervan maken. Vaak genoeg heb ik mensen het niet gegeven, omdat ik zag dat ze er niet klaar voor waren. De druppels zijn niet voor iedereen.” Marcia (29), die ook niet met haar echte naam in de krant wil, komt in die periode ook via via aan de druppels. “We leerden de druppels in coronatijd kennen. We hadden meer feesten binnen. Vaak klein, thuis of in parken. Geen feesten meer in clubs. Door de druppels kwamen we meer in contact met onszelf, al hielpen twee jaar coronatijd daar ook bij. We hadden de tijd om te reflecteren: wie zijn we en wat doen we?” De druppels nemen ze na de lockdown ook vaker op feesten mee, en de speed, xtc of cocaïne blijven thuis. “Met synthetische drugs merken we dat we egoïstisch worden. Met de druppels is dat anders. We zijn zachter voor elkaar. Naarmate meer vrienden dit gebruiken, worden de feesten ook leuker en kalmer. We omarmen echt wat we allemaal hebben.” Michael waarschuwt wel: het is mooi om te zien dat mensen genieten van de druppels op feesten, maar dat is eigenlijk niet de plek waarvoor ze zijn bedoeld. “Ik heb nu een paar keer gehoord dat mensen het in de club gebruiken en dat ze er daar niet lekker op gaan. Er zijn veel prikkels, de muziek staat hard. Het kan dan al snel een war zone worden. Laat dat een les zijn en vertel het aan mensen om je heen.” De verkoop werd het afgelopen jaar bovendien een iets te groot succes. Afgelopen zomer was er een ware droogte: er waren geen flesjes meer, ondanks de ene na de andere aanvraag. Dat kan voorlopig nog wel even zo blijven. Michael: “De druppels produceren is een hobby. Wij hebben geen zin om er iets groters van te maken dan het is. Het hoeft ook niet te snel te gaan met de druppels. Ik hoop dat mensen paddo’s niet als vergif zien, maar juist realiseren wat het wel voor je kan doen. Ik zie dat mensen er gelukkig van worden, nieuwe dingen erdoor leren, verslavingen of depressie tegengaan. Laat daar de focus op liggen.” Marcia staat ook al even op de wachtlijst voor nieuwe druppels. Marcia: “Er ligt een sterk taboe op psychedelische drugs sinds de jaren zeventig en tachtig. De druppels hebben dat voor mij en veel vrienden doorbroken. Met één druppel bekijk je het leven voor een paar uur door een Instagramfilter.” De namen in dit verhaal zijn gefingeerd.||https://www.parool.nl/ps/lichte-tintelingen-grote-lach-gevoel-van-geluk-op-feesten-en-in-de-clubs-zijn-paddodruppels-populair~be8b1908/
2022-09-15||Amsterdamse raad roept Den Haag op boerkaverbod in te trekken||Aan de invoering van het verbod op gezichtsbedekkende kleding, in 2019, is in Den Haag ruim veertien jaar politieke discussie vooraf gegaan. Het verbod geldt in het openbaar vervoer, op scholen, in overheidsgebouwen en in de gezondheidszorg en werd in de volksmond al snel boerkaverbod genoemd. De Tweede Kamer gaat dit jaar, waarschijnlijk in november, over de veelbesproken wet debatteren. Woensdag besloot de Amsterdamse gemeenteraad zich hierin te mengen: een meerderheid heeft voor een motie gestemd waarin Halsema Den Haag kenbaar moet maken dat de gemeenteraad van de hoofdstad niet achter het verbod staat. Zij wil dat het verbod ‘zo spoedig mogelijk’ wordt ingetrokken. Het initiatief voor de oproep komt van raadsleden Sheher Khan (Denk), Yasmine Bentoumya (GroenLinks) en Nilab Ahmadi (Bij1). Bentoumya: “Het is een symbolische wet, ontraden door de Raad van State en Amnesty International. Een symbolische wet met grote gevolgen. Sinds de invoering ervan worden meer moslima’s fysiek en verbaal lastiggevallen. Moslima’s mét en zonder nikab.” Amsterdams actieonderzoek van begin dit jaar laat inderdaad zien dat het verbod een groot versterkend effect heeft op moslimdiscriminatie. Het sentiment rondom vrouwen met hoofddoek wordt negatiever. Volgens de onderzoekers draagt deze wetgeving er bovendien bij aan de vergroting van de tegenstellingen tussen bevolkingsgroepen in de stad. Exacte cijfers over het aantal vrouwen in Nederland dat een nikab of boerka draagt, zijn niet bekend. Experts schatten dat het gaat om vijftig tot vierhonderd vrouwen. Onderzoek dat het ministerie van Sociale Zaken liet uitvoeren laat zien dat vrouwen die een nikab of boerka dragen, vaker last hebben van intimidaties en geweld. Daders zouden de wet gebruiken als een vrijbrief voor hun gedrag. Zowel Bentoumya als Khan vindt daarom dat door deze wet moslima’s op de ‘voorgrond van uitsluiting’ staan. Vrouwen in nikab gaan hierdoor niet naar oudergesprekken en mijden het openbaar vervoer. Bentoumya: “Vrouwen moeten zelf kunnen bepalen wat ze dragen. Dat is niet aan de overheid. De wet zorgt ervoor dat deze vrouwen geen volwaardig onderdeel mogen zijn van onze samenleving.” Het verbod heeft in Nederland tot nu toe nog niet tot een bekeuring geleid, laat de Nationale Politie weten. De politie deelde slechts enkele waarschuwingen uit en dat gebeurde vooral kort na de invoering van het verbod in 2019. Op het Amsterdamse gemeentehuis is wel een vrouw met nikab geweigerd. Halsema zei toen dat de gemeente hiertoe wettelijk is verplicht en dat beveiligers de instructie hebben mensen die deze kleding dragen te weigeren. Het GVB kreeg in 2020 ook een melding dat een vrouw met nikab geweigerd zou zijn door de chauffeur, maar zij was later onvindbaar. In de Amsterdamse gemeenteraad woedt al jaren verhit debat over het verbod . CDA, VVD, JA21, FvD en SP zijn er voorstander van. Zij vinden dat het boerkaverbod bijdraagt aan de emancipatie van vrouwen. Halsema was aanvankelijk nog tegen en zei in 2018 het rijksbeleid niet uit te zullen voeren. “Het past gewoon niet bij Amsterdam dat wij mensen uit de tram halen omdat ze een nikab dragen,” zei ze. “Dat is onbespreekbaar, lijkt me.” Woensdag liet de burgemeester zich niet in de kaart kijken. Halsema: “Ik weersta de verleiding tot het voeren van een inhoudelijke discussie. De motie is een oproep aan de raad. Ik zou het oordeel dan ook aan de raad willen overlaten. Als de motie een meerderheid behaalt, ga ik de wens van de raad vanzelfsprekend doorgeleiden aan de Kamer en het kabinet.” De motie van Denk, Bij1 en GroenLinks wordt gesteund door Volt, PvdA, D66 en Partij voor de Dieren. Het is niet de eerste keer dat zij deze boodschap door de burgemeester aan de politiek in Den Haag laten overbrengen. In 2020 stuurde de raad Halsema al eens naar Den Haag met het verzoek de evaluatie over het boerkaverbod te vervroegen. Zonder succes. Het is dan ook nog maar de vraag of Den Haag deze keer luistert naar Amsterdam: coalitiepartijen VVD, CDA en ChristenUnie lijken nog steeds voorstander van het verbod.||https://www.parool.nl/amsterdam/amsterdamse-raad-roept-den-haag-op-boerkaverbod-in-te-trekken~b472bdcb/
2022-09-15||John Leerdam en Peggy Brandon aangesteld als kwartiermakers nationaal slavernijmuseum||De gemeente Amsterdam en het ministerie van Onderwijs, Cultuur en Wetenschap hebben de twee aangesteld, na een openbare wervingsprocedure. John Leerdam wordt de maatschappelijk kwartiermaker: voor die functie was de gemeente op zoek naar een ‘verbinder met een breed netwerk binnen de gemeenschappen van nazaten, met kennis van de geschiedenis van de slavernij en de doorwerking ervan’. Voorheen was Leerdam Tweede Kamerlid voor de PvdA, tegenwoordig is hij adviseur en commissielid bij de Amsterdamse Kunstraad, artistiek- en projectleider van de Black Achievement Month en directeur van Stichting Julius Leeft. Peggy Brandon is aangetrokken als museaal kwartiermaker; de gemeente zocht hiervoor naar iemand ‘met ervaring en een visie op het tot stand brengen van een museum en tentoonstellingen’. Brandon was lid van de stadsdeelraad Oud-West voor D66 en was daarnaast betrokken bij de realisatie van het nieuwe Museum voor Volkenkunde in Leiden. Tegenwoordig is ze voorzitter van de Raad van Toezicht bij stichting Musea Bekennen Kleur en van de bis-commissie Jeugdpodiumkunsten van de Raad voor Cultuur. Leerdam en Brandon gaan een blauwdruk maken die mede de basis moet vormen voor het definitieve besluit in 2023 over de realisatie en de bouw van het museum. Medio 2023 zullen het ministerie van OCW en de gemeente Amsterdam definitief besluiten over het nationaal slavernijmuseum. Op dit moment is nog onduidelijk waar in Amsterdam het museum moet komen: eerder lichtte deze krant negen potentiële locaties uit. Wethouder Touria Meliani (Inclusie en Anti-discriminatie en Kunst en Cultuur) benadrukt het belang van de volgende stap naar het nieuwe museum. “De maatschappelijke behoefte aan een museum over het slavernijverleden is groot. Er is behoefte aan erkenning van en informatie over deze gedeelde geschiedenis. Met deze aanstelling komen we in de volgende fase van de ontwikkeling van het nationaal slavernijmuseum.” Zij spreekt het volste vertrouwen uit in de gekozen kwartiermakers. Sinds 2017 staat het nationaal slavernijmuseum op de agenda van de gemeenteraad. Toenmalige raadsleden Simion Blom (GroenLinks), Nelly Duijndam (SP) en Sofyan Mbarki (PvdA, tegenwoordig wethouder Economische Zaken) dienden een voorstel in waarin zij stelden dat het college van B&W, in samenwerking met het Rijk, tot een ‘nationale museale voorziening over de Nederlandse slavernij’ moest komen. Zij zagen het museum als ‘manier om te komen tot de waarheid, verzoening, eenheid en de strijd tegen racisme’. Het bewustzijn in de Amsterdamse gemeentepolitiek over de schaal, de duur en de betrokkenheid van de stad Amsterdam bij het Nederlandse slavernijverleden groeide door de bundel De slavernij is Oost en West uit 2020. Uit die studie bleek dat tientallen Amsterdamse bestuurders betrokken waren bij de handel in tot slaaf gemaakten: zij hadden zitting in de Verenigde Oost-Indische Compagnie en de West-Indische Compagnie, en investeerden vaak ook privé in slavenschepen en plantages. Naar aanleiding van deze publicatie bood burgemeester Halsema op 1 juli 2021 namens de stad officiële excuses aan voor het slavernijverleden. In november 2021 brachten de Raad voor Cultuur en de Amsterdamse Kunstraad een gezamenlijk advies uit voor het nieuwe slavernijmuseum. ‘De raden zien een duidelijke noodzaak voor het museum als belangrijke aanvulling op het museale landschap in Nederland. Er is momenteel geen enkel museum dat permanent, structureel en substantieel aandacht besteedt aan het Nederlandse koloniale slavernijverleden,’ aldus het rapport. De gezamenlijke adviescommissie werd voorgezeten door Franc Weerwind, de huidige minister van Rechtsbescherming, die tijdens Keti Koti indruk maakte met zijn herdenkingstoespraak. ‘Hier ligt de kans om iets unieks op te bouwen, niet gehinderd door bestaande structuren, collecties of dogma’s, een bestaand gebouw of museaal concept,’ stelde het adviesrapport. Het is de taak van Leerdam en Brandon om die verwachtingen in een museum om te zetten.||https://www.parool.nl/amsterdam/john-leerdam-en-peggy-brandon-aangesteld-als-kwartiermakers-nationaal-slavernijmuseum~b8fe19cc/
2022-09-15||Vertrek Benschop maakt weg vrij voor een koerswijziging, alleen: waarheen? ||“Verrassend, maar gezien de omstandigheden verstandig,” noemt voorzitter Marnix Fruitema van branchevereniging Barin het vertrek van Benschop namens de luchtvaartmaatschappijen. De topman van Schiphol leverde woensdagavond zijn papieren in, nadat het hem opnieuw niet was gelukt om de chaos op de luchthaven in te dammen. Volgens Fruitema wist Benschop de personeelsproblemen, die sinds het voorjaar tot ellenlange wachtrijen leiden, nooit onder controle te krijgen. “Het irriteerde ons enorm dat zijn oplossing voor de drukte steeds was: minder vluchten. Ook nu weer. Schiphol heeft ons net opgedragen om in september en oktober 18 procent minder vluchten uit te voeren.” “Daarmee gaf hij steeds aan dat hij niet wist hoe hij het probleem zelf moest oplossen. En hij zette geen stip op de horizon: wanneer het afgelopen is met deze ellende. Dat geeft verschrikkelijk veel onzekerheid voor ons en de passagiers. Hij had eerder moeten ingrijpen, meer moeten investeren in roosters en werkgelegenheid en meer met toeslagen moeten werken zoals afgelopen zomer.” Ook Benschops onvermogen om het kabinetsbesluit voor krimp van het aantal vluchten op de luchthaven te voorkomen, zat hem dwars. Fruitema: “Ik denk dat het voor iedereen ongelooflijk lastig zou zijn geweest om dat voor elkaar te krijgen. Politici laten zich leiden door emotionele beslissingen van de roaring minority. Maar het moment van zijn opstappen is extra pijnlijk, net nu de gesprekken over krimp zouden starten. Ik hoop niet dat Den Haag misbruik gaat maken van dit machtsvacuüm.” “Zijn opvolger moet de pet van de ondernemer op hebben en begrijpen wat er in Den Haag speelt. Bij Benschop is dat er niet uitgekomen. De pet van ondernemer paste hem minder goed, dat liet hij over aan ondergeschikten. Het moet iemand zijn met verstand van de luchtvaartsector, dat had Benschop helemaal niet.” “De druk op Benschop was te groot geworden,” zegt ook FNV-bestuurder Joost van Doesburg. “Zo dramatisch als afgelopen maandag had ik het nog niet gezien. Hij voelt zich nu de kop van Jut, maar hij had veel eerder de regie moeten nemen. Deze problemen zijn te lang overgelaten aan ondergeschikten.” Vakbonden pleitten al voor Benschops komst voor rigoureuze maatregelen, omdat Schiphol steeds meer cruciaal werk als beveiliging, schoonmaak en afhandeling uitbesteedde. “Dit jaar is duidelijk geworden dat we het bij het juiste eind hadden. Als Schiphol onder Benschop meteen had ingegrepen, dan waren deze problemen er nooit geweest.” Volgens de bond moet Benschops opvolger een crisismanager worden die zich allereerst bezighoudt met het oplossen van de personeelstekorten. “Alle andere zaken – Lelystad, krimp en de toekomst van de luchtvaart – zijn daaraan ondergeschikt. Wat ons betreft gaat Schiphol het meeste werk weer zelf op zich nemen, ook al betekent het dat contracten met beveiligingsbedrijven en schoonmakers vervroegd moeten worden opgezegd.” “Zijn vertrek lost niet veel op,” zegt voorman Matt Poelmans van bewonersgroep ORS Bewoners. “Het beleid moet om. Er is met het kabinetsbesluit om het aantal vluchten een klein beetje te krimpen een eerste stap gezet, maar zijn opvolger moet nadrukkelijk laten zien dat het anders moet. Pas als het beleid op de schop gaat, de prijs van de vliegreis hoger wordt en Schiphol geen overstapluchthaven meer wordt, is er sprake van een echte verandering.” Bij zijn aantreden beloofde Benschop de wankele relatie met de regiobewoners te verbeteren. Hij schoof aan in huiskamers van klagers, bezocht gemeenteraden en liet voorstellen van omwonenden voor hinderbeperking steevast onderzoeken. Poelmans: “Minder hinder, was zijn credo. En: het wordt nooit meer zo erg als het was. Maar het werd niet beter. Daarom hebben wij in 2018 ook gezegd dat we niet akkoord zouden gaan met ook maar een klein beetje groei. Hij wilde worden afgerekend op de tevredenheid van personeel en omgeving. Die hebben hem nu allebei afgerekend. Het is verstandig dat hij opstapt.” Ook de milieubeweging ziet in Benschops vertrek een mooi moment het roer om te gooien. “Schiphol heeft onder leiding van Dick Benschop het klimaat, de natuur en de gezondheid van omwonenden en werknemers fors geschaad,” zegt Dewi Zloch van Greenpeace. “We zullen hem vooral herinneren als een topman die de kans liet liggen om een klimaatplan te maken voor Schiphol. We hopen dat er onder de nieuwe directeur van Schiphol een nieuwe wind gaat waaien, waardoor de hinder en vervuiling van de luchthaven stoppen.”||https://www.parool.nl/amsterdam/vertrek-benschop-maakt-weg-vrij-voor-een-koerswijziging-alleen-waarheen~b14c7fbe/
2022-09-15||Bewoners complex bij Waterlooplein kunnen maand niet naar buiten door een kapotte lift||Thea Nieburg (71) woont op zes hoog en is slecht ter been. “Ik heb onlangs gehoord dat ik parkinson heb, hierdoor kan ik de trap niet meer af. Mijn hondjes worden met een schema door buren uitgelaten.” Op 13 augustus bleek de lift van het appartementencomplex tussen Waterlooplein en de Jodenbreestraat stuk, maar ook daarvoor waren er volgens bewoners continu problemen met de lift. Woningcorporatie Ymere installeerde na zes dagen een stoeltjeslift als noodoplossing, maar die is voor Nieburg geen optie. Bij elke verdieping moet ze een stuk lopen naar het volgende stoeltje. “Dan moet ik zes keer opstaan en weer naar een nieuw stoeltje verplaatsen. Dat kan ik absoluut niet alleen.” Fanta Voogd (61), een van de buren die de hondjes van Nieburg uitlaat, merkt dat meer bewoners grote hinder ondervinden van de kapotte lift. “Niet alleen de mensen met een rollator, die überhaupt niet met de stoeltjeslift naar beneden kunnen, ook mensen met een hernia of nieuwe heup komen hun huis niet meer uit.” Bijna dagelijks bellen bewoners Ymere om naar een update te vragen, maar er worden volgens hen continu loze beloftes gedaan. Nieburg: “Dan ligt het benodigde onderdeel in Almere, dan ligt het toch in Engeland, dan is het nog niet vrijgegeven door de douane. En als je een dag later belt, blijkt dat het nog besteld moet worden.” Coen Springelkamp, persvoorlichter van Ymere, laat weten dat de ‘VVVT-regelaar’, het onderdeel dat de hele lift aanstuurt, het heeft begeven. “Door een wereldwijde schaarste is dit onderdeel moeilijk leverbaar. Het is daarnaast zo’n specifiek onderdeel voor deze lift, dat het op maat gemaakt moet worden. Het is echt ontzettend rot dat bewoners hierdoor in hun bewegingsvrijheid worden beperkt.” Ymere ziet in dat de stoeltjeslift als tijdelijke oplossing ‘verre van ideaal’ is in tegenstelling tot bijvoorbeeld een noodlift. Springelkamp: “Een vergunning voor een noodlift duurt lang en noodliften zijn helaas zeer kostbaar en schaars.” Het cruciale onderdeel komt volgens Ymere uit Spanje, nadat duidelijk was geworden dat het onderdeel uit Engeland niet zou komen. Springelkamp: “Goed nieuws, het onderdeel is zojuist binnen gekomen bij het onderhoudsbedrijf en wordt uiterlijk vrijdag geplaatst.” Bewoners hebben er een hard hoofd in dat de lift daadwerkelijk morgen gemaakt wordt. “Ze verzinnen steeds weer een nieuwe smoes,” zegt bewoner Anné van Veldhoven (75). “Nu komt het weer uit Spanje! Ja ja, Sinterklaas komt uit Spanje.” Zodra de lift weer werkt, gaat Ymere graag het gesprek aan met bewoners om de zaak te evalueren. Springelkamp: “We horen altijd graag waar het beter kan en zullen alle bewoners een bosje bloemen geven.”||https://www.parool.nl/amsterdam/bewoners-complex-bij-waterlooplein-kunnen-maand-niet-naar-buiten-door-een-kapotte-lift~b6940590/
2022-09-15||Afscheid van een legende: Roger Federer (41) kondigt einde van zijn tennisloopbaan aan||“Ik moet erkennen dat het tijd is om te stoppen,” schrijft Federer in een verklaring. “Ik blijf nog wel tennissen in de toekomst, maar niet meer op grandslamtoernooien of op de tour,” schrijft Federer in een verklaring. Federer won onder meer zes keer de Australian Open, één keer Roland Garros, acht keer Wimbledon en vijf keer de US Open. Daarmee heeft de Zwitser twintig grandslamtitels op zijn naam staan, twee minder dan Rafael Nadal en eentje minder dan Novak Djokovic. Vanwege fysieke problemen kwam Federer de laatste jaren weinig in actie. Zijn laatste optreden op de ATP Tour dateert van vorig jaar op Wimbledon. “Zoals de meesten van jullie weten heb ik de afgelopen drie jaar met veel uitdagingen te maken gehad in de vorm van blessures en operaties,” zo start Federer zijn statement. “Ik heb hard gewerkt om in de beste vorm terug te keren, maar ik ken ook de capaciteiten en limieten van mijn lichaam en de boodschap van mijn lichaam was de laatste tijd duidelijk.” Hij vervolgt: “Ik ben 41 jaar oud en ik heb meer dan 1500 wedstrijden gespeeld over een een periode van 24 jaar. De tenniswereld heeft me genereuzer behandeld dat ik ooit had durven dromen, maar nu is het tijd om mijn carrière te beëindigen.” Federer noemt het een ‘bitterzoete’ beslissing. “Ik zal namelijk alles missen wat de tour me gegeven heeft. Maar tegelijkertijd is er zoveel om te vieren. Ik beschouw mezelf als een van de gelukkigste mensen op aarde. Ik heb een speciaal talent voor tennis gekregen en dat heb ik benut op een niveau dat ik mezelf nooit had voor kunnen stellen én langer dan ik dacht dat mogelijk was.”||https://www.parool.nl/sport/afscheid-van-een-legende-roger-federer-41-kondigt-einde-van-zijn-tennisloopbaan-aan~b5f638cc/
2022-09-15||Reboot van Heartbreak High is schatplichtig aan Sex Education||De achtdelige nieuwe serie is aangepast aan de huidige tijd met een zeer inclusieve lhbtq+-cast en draait om de verstoorde vriendschap tussen hoofdrolspelers Amerie (Ayesha Madon) en Harper (Asher Yasbincek). Sinds de lagere school zijn ze al hartsvriendinnen en op Hartley High maakten ze er een sport van de seksuele escapades van hun klasgenoten vast te leggen. Op een blinde muur noteren ze wie volgens hen wie heeft gezoend, gevingerd dan wel afgetrokken in een schema dat ze ‘Incest Map’ noemen. Wanneer de muur met het dubieuze schema wordt ontdekt is niet alleen de schoolleiding furieus, ook hun klasgenoten zijn dat. In de tussentijd is er ook iets vervelends gebeurd tussen Amerie en Harper – wat precies wordt pas later onthuld – met als gevolg dat Harper haar vriendin negeert en Amerie er alleen voor komt te staan terwijl ze door de hele school wordt uitgekotst. De reboot van Heartbreak High, geproduceerd door het Nederlandse NewBe dat eerder onder meer de tienerfilms Misfit 1 tot met 3 produceerde, zal fans van vergelijkbare series als Sex Education en Euphoria zeker aanspreken. Of het niveau van die series wordt gehaald valt nog te bezien, maar de eerste afleveringen zijn veelbelovend.||https://www.parool.nl/kunst-media/reboot-van-heartbreak-high-is-schatplichtig-aan-sex-education~b2a36436/
2022-09-15||Amsterdammers pakken discriminatie aan||Gemeente Amsterdam werkt hard aan het aanpakken van alle vormen van discriminatie. Ook jij kunt iets doen. Zeg bijvoorbeeld iets als je getuige bent van discriminatie. Daarmee steun je het slachtoffer maar ook voel je je jezelf daarna een stuk beter. Dat blijkt uit de verhalen van deze twee ervaringsdeskundigen. Peter (50) uit Slotervaart ging een tijd terug lunchen met een vriendin die nogal fors is. De vriendin van Peter wilde patat en een hamburger bestellen, herinnert de Amsterdammer zich. “De serveerster antwoordde dat ze ook gezonde en lekkere salades had”, zegt Peter. “Ja, ik heb wel meteen aangegeven dat ik dat erg ongepast vind. Ik vraag me af of ze die ‘suggestie’ ook doet als een slank iemand patat bestelt.” Achteraf denkt Peter dat de serveerster het wellicht goed bedoeld heeft. Maar als iemand dik is, zit daar vaak meer achter. Bijna niemand kiest er bewust voor. Daarom staat Peter er absoluut achter dat hij er wat van gezegd heeft. “Mijn vriendin voelde zich gesteund en was blij dat ik het voor haar opnam. Als je niks zegt, blijft het bovendien knagen.” In plaats van meteen wat te zeggen, denkt Peter nu dat hij een volgende keer de dialoog wat meer zou aangaan. “Ik zou nu eerder vragen wat iemand precies met zo’n opmerking bedoelt. Maar hoe dan ook, iets zeggen is altijd beter dan niets zeggen. Het is een trigger voor de ander om even na te denken.” Ook Kees (66) uit Amstelveen heeft de nodige ervaring met discriminatie. Hij heeft 44 jaar voor de klas gestaan bij het Amstelveen College en is nu met pensioen. “Vooral jongeren tussen de 13 en 16 jaar willen zich positioneren in de groep. Dit doen ze vaak door kwetsbare kinderen te pesten en buiten de groep te plaatsen”, weet Kees. Zo had hij ooit een meisje met de ziekte van Crohn in de klas. Door deze chronische ontstekingsziekte was het meisje mager en moest ze regelmatig tijdens lestijd naar het toilet. Naar het meisje werd geroepen dat ze eruit zag als een lijk. Uit ervaring weet Kees dat je vooral niet moet wegkijken, dat maakt de vlek volgens hem alleen maar groter. “Je moet met die kinderen in gesprek om een gedachtenverandering te bereiken. Je moet ze in hun eigen taal bewust maken van wat ze doen en wat de gevolgen zijn voor zo’n meisje. Dat raakt ze, want ze zijn onder die attitude echt niet gevoelloos. Dat is niemand”, besluit Kees. Gelukkig komt het in de meeste gevallen helemaal goed. “Ik woon zelf ook in Amstelveen en kom veel jongeren die ik begeleid heb later nog wel eens tegen. Dan zie je dat die bewustwording er is. De meeste pestkoppen schamen zich 5 jaar later kapot.” Door op te komen tegen discriminatie geef je een grens aan en steun je het slachtoffer. Wil je meer weten over wat jij kunt doen? Kijk op Kom op Amsterdam en maak samen het verschil.||https://www.parool.nl/nieuws/amsterdammers-pakken-discriminatie-aan~b7bae04e/
2022-09-15||Buurt pleit voor sloop en herbouw Dichtersbuurt||De bewoners van de buurt – gelegen tussen de Slotermeerlaan, Slauerhoffstraat, Bastiaansestraat en Burgemeester Röellstraat – konden kiezen uit twee opties. Bij de eerste optie zouden alle 426 socialehuurwoningen van Eigen Haard en Stadgenoot gesloopt en weer opnieuw gebouwd worden. Daarnaast zouden er 212 middeldure huurwoningen (woningen met een huur tussen 752 en 1009 euro per maand) en 212 koopwoningen voor in de plaats komen. De nieuwbouwbuurt zou dan bestaan uit 850 woningen, waarvan de helft sociale huur is. Het aantal socialehuurwoningen in de Dichtersbuurt blijft dan gelijk. De tweede optie was dat 100 bestaande woningen worden opgeknapt en dat de overige woningen worden gesloopt en vervangen door 650 nieuwe woningen. Na renovatie, sloop en nieuwbouw zou de buurt dan 750 woningen tellen: 320 socialehuurwoningen, 215 middeldure huurwoningen en 215 koopwoningen. In deze variant slinkt het aantal socialehuurwoningen met 106 en zou het percentage socialehuurwoningen in de Dichtersbuurt uitkomen op 43. Van de 400 huishoudens in de buurt deden er 243 mee aan de enquête van de corporaties en de gemeente. Van de deelnemers was 69 procent voor het eerste plan waarin alle bestaande woningen worden gesloopt. Wethouder Reinier van Dantzig (Ruimtelijke Ordening) ziet de uitkomst van de raadpleging als een mogelijkheid om de buurt te verbeteren. “Veel bewoners van de Dichtersbuurt wonen er fijn, maar zijn niet tevreden over de kwaliteit van hun woningen. Ze vinden ze te klein en ze hebben last van kou, tocht, vocht en geluidsoverlast. Zij kiezen nu voor een ingrijpende stap: sloop. Daardoor krijgt de buurt niet alleen meer woningen maar ook meer verschillende soorten woningen.” Van Dantzig benadrukt dat niet enkel wordt geïnvesteerd in woningen: ook steken de gemeente en Eigen Haard geld in het opknappen van de openbare ruimte en willen ze de sociale cohesie bevorderen. Volgens de wethouder krijgt de Dichtersbuurt ‘een kwaliteitsimpuls van jewelste’. Het gevolg van de plannen is dat alle bewoners hun huis uit moeten. De gemeente laat weten dat bewoners zelf mogen kiezen of ze terugkeren naar de buurt of dat ze permanent ergens anders gaan wonen. In beide gevallen kunnen ze ongeveer anderhalf jaar voor aanvang van de werkzaamheden, met verhuisvergoeding (6505 euro) en voorrang, verhuizen binnen de regio Amsterdam. Volgens de planning beginnen de werkzaamheden in 2025.||https://www.parool.nl/amsterdam/buurt-pleit-voor-sloop-en-herbouw-dichtersbuurt~b4b35ac8/
2022-09-15||Het was niet alleen de drukte die Dick Benschop nu de kop kost||Benschop leverde woensdagavond zijn portefeuille in bij president-commissaris Jaap Winter van Schiphol. “Ik maak op eigen initiatief plaats om Schiphol de ruimte te geven een nieuwe start te maken,” aldus de gevallen topman. “Ik wil niet dat de aandacht voor mijn persoon een belemmering voor Schiphol gaat vormen.” Benschop volgde in 2018 Jos Nijhuis op als topman van Schiphol. Aan Benschop, die met zijn voeten zowel in de politiek (als staatssecretaris Buitenlandse zaken in het kabinet Kok II) als in het bedrijfsleven (als topman van Shell Nederland) stond, de taak om verdere groei van de luchthaven en het vliegverkeer in goede banen te leiden. Zowel in politiek Den Haag als in de opstandige Schipholregio. Benschop gooide direct de knuppel in het hoenderhok door bij zijn eerste interview, in deze krant, te zeggen dat groei niet langer heilig was. Sleutelwoorden werden onder zijn leiding ‘gematigde en gecontroleerde groei’. Dat mondde uit in een kabinetsplan om de luchthaven onder voorwaarden en in stapjes door te laten groeien tot 540.000 vluchten. Voor elk stapje moest de luchtvaartsector wel aantonen dat de hinder en uitstoot ondanks de groei zouden afnemen. Maar middenin de coronacrisis, waar Benschop de luchthaven vaardig maar niet zonder ingrijpende maatregelen – zoals het schrappen van een kwart van de banen – doorheen loodste, sloeg in politiek Den Haag de sfeer om: van groei naar krimp. Vooral doordat rechters dreigden in te grijpen omdat kabinetten jarenlang hadden getreuzeld met het wettelijk intomen van Schiphol, dat ongestraft geluidsregels in de omgeving kon overschrijden. Het nieuwe kabinet bleek lang niet zo Schiphol-minded als zijn voorgangers. In juni liet luchtvaartminister Mark Harbers weten dat de luchthaven in plaats van te groeien, met vijftig- tot zestigduizend vluchten moest krimpen. Daarmee kwam aan Benschops missie als postillon d’amour tussen luchtvaart en politiek een einde. De luchthaven reageerde geschokt op het krimpplan maar hield zich op de vlakte. Deze maand starten gesprekken tussen kabinet en luchtvaartsector hoe die krimp bereikt moet worden. De positie van Benschop als belangrijkste pleitbezorger voor de luchtvaartsector kwam daarmee steeds meer onder druk te staan. Eerder lukte het Benschop al niet om de opening van het omstreden zusterveld Lelystad Airport in Den Haag voor elkaar te krijgen. De druktechaos op de luchthaven heeft hem nu de das om gedaan. Nog in coronatijd zei Schiphol met luchtvaartmaatschappijen, beveiligers en afhandelaars te werken aan de herstart. Toch liep in de zomer van 2021, toen de reisbeperkingen eventjes waren verlicht, de boel al spaak. Vluchten vertrokken nog wel met passagiers, maar soms zonder koffers. Beelden van piloten die meehielpen koffers in te laden gingen de wereld over. Dat zou niet meer voorkomen, beloofde Benschop nadien. Bij een nieuwe herstart zou er voldoende personeel zijn om alles in goede banen te leiden. Niets bleek minder waar toen de afgelopen meivakantie de wachtrijen onverwachts tot buiten de terminals reikten, koffersjouwers van KLM vanwege de hoge werkdruk het werk neerlegden en keer op keer bleek dat er veel te weinig beveiligers beschikbaar waren om alle reizigers te controleren. Wat Schiphol nadien ook deed om die problemen op te lossen – een zomerbonus voor het zwaarst getroffen personeel, vacaturemarkten en luchtvaartmaatschappijen dwingen om vluchten te schrappen – de wachtrijen verdwenen niet. De hoop dat na de drukke vakantiezomer het reizigersaantal zou afnemen en daarmee de drukte en de chaos, bleek ijdel. Onvoorspelbaar duiken steeds weer dagen op dat de drukte weer een echt infarct wordt, zoals afgelopen maandag toen er, mede door de stroom Ajaxsupporters die naar Engeland wilden reizen en een nieuw tekort aan beveiligers, opnieuw vluchten geschrapt moesten worden. Het leidde opnieuw tot een publieke schrobbering door minister Harbers, nieuwe aankondigingen van schadeclaims door luchtvaartmaatschappijen en getroffen passagiers en wederom de steeds holler wordende belofte dat Schiphol samen met alle betrokkenen nieuwe maatregelen voorbereidt. Twee nekslagen, Schipholkrimp en druktechaos, hebben de 64-jarige Benschop nu de kop gekost. Met zijn vertrek zijn de problemen natuurlijk niet opgelost. Dat gebeurt pas als de door het kabinet opgelegde krimp in november 2023 wordt doorgevoerd en daardoor zo’n tien miljoen passagiers per jaar minder via de luchthaven zullen reizen.||https://www.parool.nl/nederland/het-was-niet-alleen-de-drukte-die-dick-benschop-nu-de-kop-kost~b647ae0c/
2022-09-15||Schiphol wil ook in oktober het aantal passagiers verminderen||Volgens Barin, de belangenvereniging van in Nederland actieve luchtvaartmaatschappijen, moeten de passagiersaantallen met 18 procent omlaag. Schiphol wilde geen percentages noemen, maar een woordvoerder bevestigde dat ingrepen nodig zijn. Over de precieze percentages worden nog gesprekken gevoerd, aldus de zegsman. Hij zegt dat het probleem vooral bij de beveiligers zit. Beveiligingsbedrijven zijn niet in staat om de gevraagde aantallen te leveren. Sterker, de komende periode is het aantal beschikbare beveiligers nog minder dan gedacht. Marnix Fruitema, voorzitter van BARIN, stelt dat sinds het wegvallen van de zomertoeslag van 5,25 euro bruto per uur veel beveiligers hun heil elders zoeken. De problemen deze week waren volgens hem het gevolg van tientallen beveiligers die niet op het werk kwamen opdagen.||https://www.parool.nl/nederland/schiphol-wil-ook-in-oktober-het-aantal-passagiers-verminderen~bade449d/
2022-09-15||‘Premie zorgverzekering volgend jaar maximaal ruim 10 euro per maand hoger’||Het kabinet stelt elk jaar de rekenpremie voor de verplichte basisverzekering vast. De zorgverzekeraars mogen niet boven deze bandbreedte uitkomen. Zorgverzekeraars mogen zelf weten of ze de premie voor de zorgverzekering met 10 euro verhogen of daaronder blijven. Ze zouden dan hun reserves kunnen aanspreken. De basispremie bedraagt dit jaar 127 euro per maand en zou kunnen uitkomen op 137 euro. De officiële cijfers komen met Prinsjesdag naar buiten. Uiterlijk 12 november maken alle zorgverzekeraars de hoogte van hun premies bekend. Mensen kunnen dan kijken of ze in het volgende jaar willen overstappen naar een andere zorgverzekeraar. Bovenop de basisverzekering komen nog premies voor aanvullende verzekeringen die mensen vrijwillig kunnen afsluiten. De hoogte van de premies en de voorwaarden voor deze verzekerde zorg verschillen per zorgverzekeraar. Het ministerie van Volksgezondheid had eerder dit jaar al gemeld dat de zorgpremie omhoog zou gaan, onder meer omdat er hogere lonen worden doorgevoerd voor medisch personeel. Voor de loonsverhoging is politiek en ook maatschappelijk breed draagvlak.||https://www.parool.nl/nederland/premie-zorgverzekering-volgend-jaar-maximaal-ruim-10-euro-per-maand-hoger~b3bfbc77/
2022-09-15||VluchtelingenWerk eist opheffen noodopvang voor kwetsbare vluchtelingen||VluchtelingenWerk spreekt van een onhoudbare situatie in de asielopvang. “Die situatie begon in september vorig jaar en duurt dus inmiddels een jaar. In dit jaar zijn we van 0 naar 72 noodopvanglocaties en een onbekend aantal crisisnoodopvanglocaties gegaan,” zei de advocaat van VluchtelingenWerk bij aanvang van zijn pleidooi. Er zouden circa tienduizend mensen in deze locaties verblijven. Het COA meldde op de zitting nog hogere cijfers: 12.400 vluchtelingen in de noodopvang en 5750 in de crisisopvang. Volgens Unicef verblijven er ruim drieduizend kinderen in noodopvanglocaties. “Ook zijn we in dit jaar gewend geraakt aan beelden van asielzoekers die in de open lucht slapen en hebben we het dieptepunt bereikt dat Artsen zonder Grenzen voor het eerst op Nederlandse bodem actief is geweest,” aldus de raadsman van VluchtelingenWerk. De organisatie wil dat de rechter ingrijpt en eist dat de opvang op korte termijn aan de minimale eisen voldoet. Het COA en het rijk vinden dat de zaak zich niet leent voor een kort geding. Zij vinden dat de kwestie bij een bestuursrechter thuishoort die dieper op de zaak kan ingaan. De landsadvocaat erkent dat het niveau van de opvang op dit moment ondermaats is, ‘soms veel lager dan we gewend waren en de staat en het COA wensen’. Ze zegt dat er geen oplossing op korte termijn is, maar dat die ‘slechts stap voor stap’ kan worden bereikt. De eis van VluchtelingenWerk om per direct te stoppen met de opvang van kwetsbaren in de noodopvang kan volgens het COA en de staat niet worden toegewezen. “Dan kan het ertoe leiden dat mensen niet worden opgevangen,” aldus hun advocaat. Tijdens de zitting kwam VluchtelingenWerk nog met een nieuwe eis, over het verblijf van minderjarige kinderen in het aanmeldcentrum in Ter Apel. Unicef maakte woensdag bekend dat het aantal alleenstaande minderjarige vreemdelingen daar inmiddels is gegroeid tot 250, terwijl de locatie geschikt is voor maximaal 55 alleenstaande kinderen. VluchtelingenWerk eist dat het COA de normen van de inspecties hanteert. Eerder luidde Inspectie Gezondheidszorg en Jeugd de noodklok vanwege ondermaatse hygiënevoorzieningen bij het aanmeldcentrum in Ter Apel. De kortgedingrechter van de rechtbank in Den Haag doet uiterlijk donderdag 6 oktober uitspraak.||https://www.parool.nl/nederland/vluchtelingenwerk-eist-opheffen-noodopvang-voor-kwetsbare-vluchtelingen~b779dc0d/
2022-09-15||Dick Benschop stapt op als baas van Schiphol||Al sinds de meivakantie zijn er aanhoudend problemen op de luchthaven, met lange wachtrijen en reizigers die hun vluchten missen. De problemen houden vooral verband met personeelstekorten: zo kampt Schiphol met een flink tekort aan beveiligers. Ook bij de bagageafhandeling is de situatie nijpend. Een wilde staking van bagageafhandelaars dit voorjaar was een voorbode voor een zomer vol problemen en vertragingen. Om personeel te behouden, deelde Schiphol een zomertoeslag uit. Maar deze regeling liep per september af, waarna veel medewerkers alsnog besloten hun heil elders te zoeken. Dit had opnieuw grote problemen tot gevolg. Luchtvaartmaatschappijen was deze zomer gevraagd om het aantal vluchten te verminderen om de drukte het hoofd te kunnen bieden. Dat was ook afgelopen maandag nog het geval. Het was zo druk op de luchthaven dat opnieuw mensen hun vlucht misten. Benschop stelt in een reactie dat er veel aandacht, en ook kritiek, is voor de manier waarop Schiphol de problemen aanpakt. Hij wijst daarbij op zijn verantwoordelijkheid als topman. “Ik maak op eigen initiatief plaats om Schiphol de ruimte te geven een nieuwe start te maken. Ik wil niet dat de aandacht voor mijn persoon een belemmering voor Schiphol gaat vormen,” aldus de vertrekkend topman. “De situatie op Schiphol en wat dat betekent voor onze reizigers en medewerkers gaat mij aan het hart. Ik heb mijn uiterste best gedaan, maar we zijn er nog niet. Ik hoop wel dat het snel beter gaat. Ik hou van Schiphol. Leidinggeven aan dit bedrijf was voor mij een grote eer.” Commissarissen van Schiphol hebben ingestemd met zijn vertrek. Benschop was sinds 1 mei 2018 de president-directeur van Schiphol. De voormalig staatssecretaris en oud-topman van Shell Nederland volgde destijds Jos Nijhuis op.||https://www.parool.nl/nederland/dick-benschop-stapt-op-als-baas-van-schiphol~b380364f/
2022-09-15||De tijdloze basis voor elke mannengarderobe is er bij Antoon Basics||Broeken, T-shirts en jassen – geen mannengarderobe is compleet zonder basics. “Een mooie basis voor je kledingkast, om vervolgens te kunnen uitbreiden,” zegt eigenaar Gabriël Antoon Thissen (68) van de net geopende kledingwinkel Antoon Basics, waar ze tijdloze, kwalitatief hoogwaardige basics verkopen. “Het is allemaal begonnen met een uit de hand gelopen studentenbaantje,” aldus Thissen. Vijfendertig jaar geleden begon hij het damesmodemerk Zilch, het moedermerk van Antoon Basics, met een kleine vintagewinkel op de Haarlemmerstraat. In het verleden voerde Zilch korte tijd een mannenlijn waar nog steeds vraag naar is. Mede hierdoor werd Thissens wens steeds sterker om met die expertise weer mannenkleding te gaan maken. Een maand geleden ging de eerste winkel van Antoon open in Apeldoorn, sinds vorige week is er een op de Utrechtsestraat, en later dit jaar volgen er winkels in Maastricht en Den Bosch. Bij binnenkomst in de Amsterdamse vestiging vallen twee rood-oranjegekleurde vloerkleden op. Je kunt in een lijn door de winkel heen lopen, als door een soort gang, waar aan beide kanten de kleding aan zwarte rekken hangt met daartussen bruine houten kasten. Op de kleding van Antoon vind je geen logo’s of onnodige details, dat is wat de collectie volgens de eigenaar tijdloos moet maken. De basics van Antoon zijn van natuurlijke materialen, zoals linnen, zijde, jakwol, kasjmier, katoen en bamboe. “Door de tientallen jaren ervaring zit er maar een korte lijn tussen de producent en consument waardoor we eerlijke prijzen kunnen aanbieden,” zegt Thissen. Voor een wollen jas betaal je 169,95 euro, een linnen T-shirt kost 39,95 euro en een katoenen broek 89,95 euro. Op dit moment wordt het grootste deel van de collectie duurzaam geproduceerd, het streven is om binnen afzienbare tijd volledig duurzaam te zijn. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/de-tijdloze-basis-voor-elke-mannengarderobe-is-er-bij-antoon-basics~b5adb85b/
2022-09-15||Annelie Mindrup (56) richt budgetkringloop op voor mensen die deze winter in de kou zitten||“Het leven blijft maar duurder worden, mensen zitten in de kou, dat kan toch niet, in een land als Nederland! Ik heb veel kennissen en vrienden met een laag inkomen. Ze kunnen het hoofd gewoon niet meer boven water houden. Dat vind ik erg om te zien.” “Daar stijgen de prijzen gewoon mee. Broeken voor zeven à acht euro, dat is te duur voor mensen met een minimaal inkomen.” “Er moest iets komen voor de écht lage inkomens. Ze hebben kleding nodig, kinderspeelgoed, bestek, dat soort dingen. Ik bied het heel goedkoop aan of geef het gratis mee. Ik wil er ook zijn voor die mensen: een praatje maken, hun problemen aanhoren, zoeken naar een oplossing.” “Nee, ik heb alleen in de horeca gewerkt. Maar ik wilde weer iets omhanden hebben, in plaats van maar een beetje rondhangen. Ik ben nog niet eens open en heb er nu al een dagtaak aan.” “Overal staan spullen. Ik word bedolven onder telefoontjes en berichten van mensen die hun spullen willen komen brengen. De kamer van mijn dochter, die ik zal gaan gebruiken als winkel, staat al vol. Mijn man is momenteel de schuur aan het verbouwen. Het is flink aanpoten.” “Dinsdag 20 september. Elke dag van twee tot vier, en zaterdag wat langer, aan de Westkade 132, te Huizen.”||https://www.parool.nl/ps/annelie-mindrup-56-richt-budgetkringloop-op-voor-mensen-die-deze-winter-in-de-kou-zitten~b13002ec/
2022-09-15||Oprichter Patagonia geeft zijn miljardenbedrijf weg: geld gaat naar bestrijden klimaatcrisis||Natuurlijk draagt Yvon Chouinard ook af en toe een stropdas, maar vaker is hij te zien in een blauw, rood, of groen blokjesoverhemd – zo eentje dat houthakkers dragen, in ieder geval in films. De 83-jarige Chouinard is echter geen houthakker, maar de oprichter van kledingbedrijf Patagonia. Geschatte waarde: 3 miljard dollar. Oprichter zal hij voor altijd blijven, maar eigenaar van Patagonia is Chouinard niet langer. The New York Times berichtte woensdag dat de familie-Chouinard de aandelen van het Californische bedrijf heeft ondergebracht in twee speciaal daarvoor opgerichte fondsen. De opbrengst is bestemd voor duurzame projecten. Jaarlijks moet zo’n 100 miljoen dollar aan dividend worden uitgedeeld – geld dat niet langer belandt in de zakken van de oprichter. Rouwig toont Chouinard zich hier tegenover The New York Times niet om. “In Forbes stond ik genoteerd als miljardair. Daar baalde ik echt enorm van. Ik heb geen miljard op de bank en ik rijd niet in een Lexus.” Chouinard, een fervent klimmer, stelt dat het geld terechtkomt bij mensen die ‘actief werken aan het redden van onze planeet’. Het weggeven van een miljardenbedrijf is hoe dan ook opmerkelijk – doe het maar eens – maar past tegelijkertijd bij Chouinard en het 49 jaar geleden opgerichte Patagonia. Het bedrijf is gericht op het maken van winst, daarover bestaat geen twijfel, maar draagt jaarlijks al 1 procent van de omzet af aan goede doelen. De verkochte truien, jassen en mutsen zijn duurzaam geproduceerd (en, toegegeven, behoorlijk aan de prijs). Chouinard is zeker niet de enige rijke Amerikaan die zich bezighoudt met filantropie. Denk aan Bill en Melinda Gates, Warren Buffett en ‘The Giving Pledge’, waarbij superrijken toezeggen een groot deel van hun vermogen te schenken aan goede doelen. Maar Chouinard geeft in een keer een zeer groot bedrag weg. Voor Chouinard een fijne gedachte: Forbes laat al weten hem niet langer als miljardair te zien.||https://www.parool.nl/wereld/oprichter-patagonia-geeft-zijn-miljardenbedrijf-weg-geld-gaat-naar-bestrijden-klimaatcrisis~bf77d1ba/
2022-09-15||OM vervolgt politiemedewerker voor lekken informatie Lil Kleine||De voormalig medewerker van de politie zou aan een persoon hebben beschreven hoe de muzikant (echte naam Jorik Scholten), die wordt verdacht van mishandeling van zijn toenmalige verloofde Jaimie Vaes, de nacht in een politiecel had doorgebracht. Een screenshot van dit Snapchatgesprek is bij het juicekanaal Reality FBI terechtgekomen en daarop gepubliceerd. Scholten werd op zondagavond 13 februari van dit jaar aangehouden. Het onderzoek naar de vermeende mishandeling loopt nog. Nadat het Snapchat-gesprek met de buitenwereld werd gedeeld, stelde de afdeling Veiligheid, Integriteit en Klachten (VIK) van de politie-eenheid Amsterdam een onderzoek in. Hieruit bleek dat de 22-jarige politiemedewerker naast het mogelijk schenden van het ambtsgeheim zich ook aan andere strafbare feiten schuldig zou hebben gemaakt, namelijk een poging tot grooming en het tonen van seksuele beelden aan een minderjarige. Na het strafrechtelijk onderzoek is ook een disciplinair onderzoek ingesteld. De politiemedewerker heeft inmiddels, na afronding van dat onderzoek, strafontslag gekregen wegens ernstig plichtsverzuim.||https://www.parool.nl/amsterdam/om-vervolgt-politiemedewerker-voor-lekken-informatie-lil-kleine~b48b97ad/
2022-09-15||6 plekken in Amsterdam die het mooist én stilst zijn in de vroege ochtend||Bezien vanaf het Entrepotdok lijkt het nog lege buitenverblijf van de savannegrazers op een overambitieus stadspark. Dichterbij de ingang hoor je vogelgeluiden: van de vrije stadsvogels of de tropenvogels in gevangenschap? Bij de toegangshekken springen de gouden dierenornamenten in het oog. Gewoonlijk let je daar niet op, omdat je zo snel mogelijk naar de echte dieren wilt. Op het gratis toegankelijke Artisplein staar je naar witte lepelaars in de volière die de slaap van zich afschudden of naar de flamingo’s, tot ze één roze waas voor je ogen vormen. In de passage door het Rijksmuseum hoef je zo vroeg amper op je passen te letten. Geen hordes fietsers die je van je sokken rijden en ook geen toeristen tegen wie je aanbotst als je even het gewelvenplafond bestudeert. Door de grote glazen wanden werp je een blik naar binnen, op de ontvangsthal van het gesloten museum. De lege witte vloer lijkt op een schilderij waarop de mensenmassa is weggeretoucheerd. Om in te lijsten. Het Hirschgebouw zou niet misstaan in Parijs en is, na de Stadsschouwburg, het meest in het oog springende gebouw aan het Leidseplein. Van 1912 tot 1976 huisde hier het modehuis Hirsch & Cie en op de toren prijkt die bedrijfsnaam nog altijd. De naamgever van dit monumentale pand vertegenwoordigde in diens hoogtijdagen een luxueus warenhuisconsumentisme dat grotendeels ten onder is gegaan. Het gebouw doet inmiddels zo’n tien jaar dienst als het vlaggenschip van techbedrijf Apple. Zal het pand ook deze consumptie-aanjagende bewoner overleven? Achter het hekwerk van de Basiliek van de Heilige Nicolaas doemen hoge, imposante toegangsdeuren op. Het zou niet verbazen als die deuren door een lieve non worden geopend. Op de vroege zondag zit dat er sowieso niet in, want de eucharistieviering begint pas om 10:30. In een relatief rusteloze stad als Amsterdam is het een gemiste kans dat je hier niet op elk uur van de dag zielenrust mag komen zoeken. De kerk zou ook de eerste stop moeten zijn voor elke toerist die via het Centraal Station aan de overkant de stad binnenwandelt, om er te zweren zich te zullen gedragen. Later op de dag mag je gratis door de ontvangsthal van de Hermitage naar de Amstel lopen. De vroege vogel treft echter gesloten museumdeuren en moet omlopen. Maar niet voordat je eerst de kunst in de binnentuin van de Hermitage hebt aanschouwd. Zoals het levensgrote beeld van een hond en het nog grotere kattenbeeld. Van een afstandje lijken dit massieve kunstwerken, maar van dichtbij zie en lees je dat ze gemaakt zijn van aan elkaar gelaste fietskettingen en ander schrootijzer. Je steekt er zo je hand doorheen. Is kunst niet altijd wat je er maar in ziet? Het op dit uur van de dag nog gesloten Scheepsvaartmuseum is het best te bekijken vanaf de kade bij het Arcam-gebouw aan de overkant. Al gauw spot je de fier wapperende vlaggen bovenop het VOC-namaakschip naast het museumgebouw, groots tentoongesteld middenin een stad die beter wil omgaan met haar slavernijverleden. Zouden we dit schip op een andere manier kunnen inzetten voor het vertellen van het koloniale verhaal? Misschien door het in te richten als een (trans-Atlantisch) slavenschip om de ontberingen van de talloze verscheepte mensen te illustreren en invoelbaar te maken? Al is het de vraag of Amsterdam staat te trappelen om haar eigen Boni Trail.||https://www.parool.nl/ps/6-plekken-in-amsterdam-die-het-mooist-en-stilst-zijn-in-de-vroege-ochtend~b9d4d338/
2022-09-15||Bewoners én horeca ongerust over terrassenbeleid: ‘Kleine irritaties kunnen heel groot worden’||Horecaondernemers in de stad worden geconfronteerd met een berg gemeentelijke regels, die ook nog eens in alle stadsdelen anders zijn. Dat moet anders, vindt het college: duidelijker en minder versplinterd. Er moeten regels komen die in de hele stad hetzelfde zijn, maar dan wel afgestemd op het type horeca (bijvoorbeeld een lunchtentje of een nachtclub) en de locatie van het etablissement (een winkelstraat of een park). Meer maatwerk, minder onduidelijkheid. Goed, aan de ambtenaren van de gemeente de schone taak om dit uit te leggen. Dat deden ze de afgelopen twee weken op informatie-avonden in de hele stad. Woensdagavond werd deze rondgang afgesloten in het stadsdeel waar de meest bevochten vierkante meters openbare ruimte van de stad liggen: stadsdeel Centrum. De pijnpunten: de XL-coronaterrassen moeten vanaf 1 november afslanken naar het oude formaat, maar de gemeente onderzoekt of sommige terrassen toch kunnen blijven. Verder: er komt geen verbod, maar terrasverwarming is straks alleen toegestaan als die aan de gevel is bevestigd. Als een zaak een terras in twee delen heeft, dan mag roken straks misschien niet meer op het terras dat aan de gevel grenst. En dan zijn er nog de openingstijden van de terrassen. De winterterrassen moeten volgens het plan om 22.00 uur sluiten, terwijl veel ondernemers langer open willen blijven. Nog een pijnpunt: terrassen worden door de bezoekers vaak als een obstakel in de looproute gezien. De ruimte die een terras op het trottoir moet overlaten voor voetgangers is nu vastgesteld op anderhalve meter, maar omdat er eerst een definitief plan moet komen voor het voetgangersbeleid, is nog onbekend wat de minimale loopruimte uiteindelijk wordt. Het nieuwe beleidskader voor horeca en terrassen zit nog in de inspraakfase, dus iedereen kan er nog iets van vinden. En blijkbaar vinden veel mensen er inderdaad iets van: de Zuiderkerk – toch een forse ruimte – zat ramvol deze woensdagavond. Enerzijds waren daar de bewoners, vaak moegestreden na ontelbare meldingen van overlast en onderbroken nachten. En anderzijds waren daar de ondernemers die, gemangeld en gefrustreerd door regelgeving, onzeker zijn over wat ze mogelijk aan exploitatiemogelijkheden en dus aan omzet moeten inleveren. Bij vlagen ging het er emotioneel aan toe, soms ronduit hard: “Het zijn toch vooral bewoners van een zekere leeftijd die vanavond naar de Zuiderkerk zijn gekomen,” zegt een vrouw. Een ander roept terug: “Discriminatie!” Een binnenstadbewoner vertelt dat hij, samen met nog honderd andere bewoners, in een straatje woont met acht horecazaken. “Als er ‘s nachts glas wordt gestort, dan wil je dat er wordt gehandhaafd. Maar dat gebeurt niet. Vertel mij: waar kan ik naartoe bellen als ik en mijn kinderen ‘s nachts om 2.00 uur willen slapen?” Vanaf het podium komt het antwoord dat het soms goed is om in gesprek te gaan met de horecaondernemer (in de zaal klinkt gelach). Of om een melding te doen bij het algemene telefoonnummer van de gemeente (het gelach zwelt aan). De binnenstadbewoner: “Je kan in discussie gaan met de eigenaar, maar die lacht je in je gezicht uit.” Robbert van Leeuwen, de boomlange uitbater van café Van Leeuwen in de Utrechtsestraat vindt ook dat er meer moet worden gehandhaafd. “Dat zou zoveel frustraties bij buurtbewoners én ondernemers schelen.” Hij vindt het ‘superleuk om in Amsterdam te wonen en te ondernemen’. “Maar de spanning die de regelgeving oplevert tussen bewoners en ondernemers geeft veel stress.” Achterin de kerk vraagt een horeca-ondernemer de microfoon. Hij wil het toch even gezegd hebben: “Welke mensen zijn in het centrum van de stad komen wonen toen er nog géén café’s zaten? Steek je vinger op. Wij ondernemers zijn er niet om mensen te treiteren. We willen in gesprek, maar dat willen de bewoners niet omdat de maat vol is – of zoiets.” Een binnenstadbewoner poneert een out-of-the-box gedachte, die bij de horeca-opkomst op weinig sympathie kan rekenen: “Waarom rekent de gemeente geen huurprijs voor terrassen? We hebben onderwijs niet goed gefinancierd en dit geven we gratis weg. Dat is te gek voor woorden.” En ook vanuit de ondernemers kwamen out-of-the-box ideeën: “Als deze plannen leiden tot minder omzet, gaat de gemeente dan compenseren?” (Bulderende lach van een bewoner uit de zaal). Het antwoord: ‘Nee’. Binnenstadbewoner en voormalig bestuurder in stadsdeel Centrum, Guido Frankfurther, vindt dat de ondernemers er goed aan doen om te investeren in goed contact in de buurt. “Anders worden kleine irritaties bij bewoners heel groot.” En verder wil hij niet te veel mopperen: “Wat we soms vergeten bij dit soort discussies: wij Amsterdammers genieten allemaal wel eens van een terrasje.”||https://www.parool.nl/amsterdam/bewoners-en-horeca-ongerust-over-terrassenbeleid-kleine-irritaties-kunnen-heel-groot-worden~bb2cc2e4/
2022-09-15||Afscheid nemen van de Queen? Tienduizenden Britten staan uren in de rij voor een laatste blik op de kist||Op een kleed op de stoep van Belvedere Road, ongeveer honderd meter van Westminster Bridge, leggen Colin Barker en zijn vrouw Sue een kaartje met Callum Woods en Meg Conway. Tot hun geluk dragen ze alle vier een gele polsband, het toegangsbewijs tot Westminster Hall, waar koningin Elizabeth II opgebaard ligt. De wachttijd, zo weten ze, kan oplopen tot wel dertig uur. Maar voortijdig opgeven is geen optie. “Regen, hagel of zonneschijn,” zegt de 61-jarige Colin Barker. “We blijven tot het bittere einde. De Queen heeft ons zeventig jaar van haar leven gegeven. Die paar uur in de rij staan, mag vergeleken met haar offer geen naam hebben.” Om 6.00 uur stapte hij in de trein in Peterborough. “We zitten hier vanaf 08.45 uur. Uit eerbied voor de vorstin eet ik straks meegebrachte boterhammen met jam, haar vaste ontbijt.” Hun kaartgenoten, vroege twintigers, kwamen vanuit Pembrokeshire in Wales. “De laatste halte voordat je de zee in loopt,” grapt Meg Conway. Twijfel om naar Londen te komen, hadden ze niet. “De koningin was een geweldige vrouw,” verklaart Callum Woods. “Dit is het minste wat we kunnen doen.” Dat hij nu al uren achtereen kaart met zijn nieuwe kennissen, maakt voor hem de ervaring extra speciaal. “Iedereen staat voor elkaar klaar. Prachtig.” Vlak bij de London Eye, het beroemde reuzenrad op de zuidoever van de Theems, staat Olubunmi Olofin te genieten van de zon. De 55-jarige vrouw uit East Dulwich in Londen kreeg na haar plotselinge besluit om aan te sluiten in de reusachtige ‘queue’, die als een slang over de bruggen van de hoofdstad slingert, een appje van haar dochter. “Mijn dochter Deborah was bezorgd: mama, waar ben je in hemelsnaam?’ Ehm, in de rij.” Voor Brits-Nigerianen als Olofin ligt de monarchie gevoelig. “We werden gekoloniseerd, tot slaaf gemaakt en uitgebuit,” vertelt ze. “En, na de onafhankelijkheid in 1960 kwamen we door het machtsvacuüm in een bloedige burgeroorlog terecht. Het koningshuis, als symbool van de onderdrukker, wordt niet door iedereen op prijs gesteld. Maar mijn overleden vader en moeder van bijna 80 spraken nooit een kwaad woord over de Queen.” Olofin weet dat familieleden haar voor gek gaan verklaren, maar haar christelijke achtergrond en respect voor Elizabeth deden haar besluiten op haar eigen kompas te varen. “Ik ben op de dag van haar overlijden ook meteen bloemen gaan brengen bij Buckingham Palace.” Dat ze mogelijk nog een etmaal wachten te gaan heeft, deert haar niet. “Ik wil per se de laatste eer aan haar bewijzen. En ik heb cola, koekjes, broodjes en water.” In Jubilee Park & Garden volgen mensen op hun telefoon de processie van Buckingham Palace naar Westminster Hall. Velen hebben campingstoelen, tenten en slaapzakken meegebracht om de tijd zo comfortabel mogelijk uit te zitten. Paul Maine, die in de schaduw onder een boom het boek The letter of marque van auteur Patrick O’Brian leest, behoort niet tot deze groep goed voorbereide monarchisten. “Ik heb mijn boterhammen in de vriezer laten liggen,” zegt de 76-jarige man uit Hampshire. “In Londen kan je dag en nacht alles krijgen wat je wilt. Dat komt wel goed.” Maine overdacht, gezien zijn leeftijd, de beslissing om aan te sluiten in de rij zorgvuldig. “Ik vond dat ik moest gaan. De koningin, met haar geweldige glimlach, moet ik een laatste groet brengen. Of ik het ga volhouden? Vraag me dat over twintig uur nog maar een keer.”||https://www.parool.nl/wereld/afscheid-nemen-van-de-queen-tienduizenden-britten-staan-uren-in-de-rij-voor-een-laatste-blik-op-de-kist~b3b8f832/
2022-09-15||Kinderen vinden uzi tijdens Cleanup Day in Amsterdam-Noord: ‘Wajoow een geweer’||Terwijl Sarie (11) uit groep acht druk bezig is om met vuilgrijpers en vuilniszakken zwerfvuil op te ruimen, ziet ze onder de brug van de Monnikendammerweg iets liggen, wat verdacht veel op een wapen lijkt. Ze komt dichterbij en beseft dat ze gelijk heeft. “Wajoow een geweer, riep ik meteen,” vertelt Sarie. Haar klasgenootje Toby staat vlak bij en pakt het wapen heel voorzichtig op. “Mijn meester riep nog dat hij het niet moest oppakken, maar toen was het al te laat. Toen Toby het aan meester Levie liet zien, wist hij meteen dat het om een uzi ging en belde hij de politie.” Sarie noemt de dag vooral ‘heel spannend en ook een beetje eng’. “Maar eigenlijk vind ik het nu vooral cool, omdat ik gewoon zelf een wapen heb gevonden. Na vandaag lijkt het me heel leuk om politieagent te worden.” ‘De rest van de dag gaat het uiteraard nergens anders meer over,’ schrijft meester Levie Peek op Facebook. Peek geeft vooral een groot compliment aan de agenten. ‘De manier waarop zij de kinderen te woord stonden, antwoord gaven op hun vragen en het ook serieus namen, zorgde ervoor dat het minder spannend voor de kinderen was en zij zich in ieder geval veilig voelden.’ Uit onderzoek van een vuurwapendeskundige op de locatie, bleek het inderdaad om een uzi te gaan.||https://www.parool.nl/amsterdam/kinderen-vinden-uzi-tijdens-cleanup-day-in-amsterdam-noord-wajoow-een-geweer~be801c4a/
2022-09-15||Gaat gemeente Amsterdam ook zélf aan de havermelk?||Volgens raadslid Judith Krom (Partij voor de Dieren) blijft de gemeente in de eigen organisatie achter bij zijn ambities om als stad te verduurzamen. “In de koffieautomaten is nog steeds uitsluitend 100 procent koemelk te krijgen. Hoe kunnen we vragen dat mensen duurzamer gaan consumeren als we die duurzamere opties helemaal niet aanbieden?” Met haar motie voor snel meer plantaardig eten in de gemeentelijke organisatie kreeg Krom een meerderheid van de raad achter zich, net als wethouder Hester van Buren (Bedrijfsvoering). VVD, JA21, CDA en FvD stemden tegen. Toch zal er niet morgen al havermelk uit de koffiemachines komen, zei Van Buren woensdagavond in de gemeenteraad. Veel contracten hebben nog een looptijd van een of twee jaar. Wel zegde ze toe met de leveranciers te gaan onderzoeken wat er tussentijds mogelijk is. Het is een nieuwe stap in de strijd van de Partij voor de Dieren om het aanbod aan dierlijke producten uit de gemeentelijke organisatie te krijgen. In 2019 kondigde de gemeente, eveneens op initiatief van de Partij voor de Dieren, al aan te stoppen met het automatisch aanbieden van vlees of vis bij door de gemeente georganiseerde evenementen. Volgens Van Buren is er al een focus op vegetarisch eten bij de cateraar. “Maar in de restaurants zien we dit nog veel te weinig terug,” aldus Krom. “Het is toch vreemd dat we die duurzame voedselkeuzes wel promoten in beleidsstukken, maar onze kantine vullen met milieuvervuilend dierenleed?” Vorig jaar zette toenmalig Zorgwethouder Simone Kukenheim nog haar handtekening onder de zogenoemde City Deal. Het dieet van Amsterdammers, zo staat daarin, moet vaker uit plantaardig eten bestaan: minimaal 50 procent in 2030 en 60 procent in 2040. Inzet daarbij is onder meer het aanbod van gezond en duurzaam eten uit te breiden in kwetsbare wijken en rondom scholen en openbare gebouwen.||https://www.parool.nl/amsterdam/gaat-gemeente-amsterdam-ook-zelf-aan-de-havermelk~b8cf49c7/
2022-09-15||Schuldhulpverleners zien door energiecrisis nieuwe groep werkende armen: ‘Voelde nog nooit zo guur als nu’||Schuldhulpverleners zijn wel wat gewend als het gaat om het brengen van slecht nieuws en weerstand van klanten. Maar door de exploderende energierekeningen en stijgende kosten van (onder meer) boodschappen, zien ze de agressie en de wanhoop bij hun klanten toenemen. “Meer cliënten zeggen dat ze niet meer weten wat ze moeten doen en dat ze nadenken over zelfdoding,” zegt Marco Florijn, voorzitter van de Nederlandse vereniging voor financiële hulpverleners (NVVK). Ook krijgen financiële hulpverleners een groep mensen te spreken die nog niet eerder aan de bel heeft getrokken. “Mensen die net onder modaal verdienen, maar het niet meer redden. Werkende armen.” Een man in de schuldhulpverlening wilde een klein beetje extra geld te besteden hebben deze maand. Want de wekelijkse boodschappen zijn iedere week wéér duurder. Of hij daar niet een stukje van zijn energietoeslag, die de overheid verstrekt aan mensen met een laag inkomen, van kon gebruiken? Nee, zei de bewindvoerder van de man, want die toeslag heb je nodig voor de al net zo hard stijgende energiekosten. “De hulpverlener kreeg daarna een foto opgestuurd van een opengesneden lichaam. Met de tekst: is dit wat je wil? Dat is de agressie waar we nu mee te maken hebben. In toenemende mate,” zegt Florijn. En het is niet dat schuldhulpverleners en andere financiële dienstverleners niets gewend zijn. Het is een vak waarin je vaak met mensen in weerstand wordt geconfronteerd, mensen die je moet vertellen dat ze de maand moeten doorkomen met heel weinig geld. “Het is vaak agressie uit wanhoop. Mensen hebben financiële stress, door de steeds hogere kosten van onder meer energie. Het geld dat ze daarvoor opzij zouden moeten zetten, hebben ze nodig voor de duurdere boodschappen. Op die manier leven ze in feite op de pof. We krijgen meer mensen aan de lijn die denken aan zelfdoding omdat ze niet meer weten wat ze moeten doen. Het voelde nog nooit zo guur als nu.” De problemen waren ook heel lang niet zo groot als nu?“Onze leden zien een categorie mensen aankloppen die nog nooit eerder aanklopte. Het zijn niet meer vooral mensen in de bijstand, maar ook mensen die net onder modaal verdienen en in de problemen komen. Je merkt dat ook de energiemaatschappijen zelf dit nu gênant beginnen te vinden.” Voor mensen met lage inkomens is er al een energietoeslag. Wordt die niet voldoende gebruikt?“We merken dat 60 procent van de mensen die in aanmerking komen voor de energietoeslag die niet aanvraagt. Waarschijnlijk omdat ze niet weten dat het kan. De overheid kan blijkbaar niet genoeg duidelijk maken waar en hoe je die toeslag kunt krijgen. Dat kan veranderen als je bijvoorbeeld een meldpunt opzet waar iemand met zijn financiële problemen terechtkan.” Wat moet er nu gebeuren?“Wij pleiten ervoor om voorlopig te stoppen mensen van het gas af te sluiten als ze het niet meer kunnen betalen. Al was het maar omdat ze, als ze weer worden aangesloten, in één klap 800 euro kwijt zijn voor die heraansluiting. En zet tijdelijk een stop op incasso als mensen een betalingsachterstand hebben. Zorg juist voor een individuele benadering van mensen die het moeilijk hebben nu. Ga kijken waardoor de disbalans tussen inkomsten en uitgaven wordt veroorzaakt: door verkwisting of door overmacht? Iedereen zal begrijpen dat je niet alle Nederlanders volledig kunt compenseren, maar toch wel de mensen die echt in de penarie zitten.” Maandag lekte uit dat het kabinet mogelijk met een energiefonds komt, de overheid en de energiebedrijven nemen de rekening dan over van mensen die het niet meer kunnen betalen. Is dat een oplossing?“Dat is een deel van de oplossing. Maar we maken ons zorgen over het tempo waarin dat fonds kan werken. En ik lees in die uitgelekte plannen nog niets over ondernemers, denk aan bakkers die veel energie gebruiken en hun rekening vijf keer over de kop zien gaan. Daarnaast denken wij dat een noodwet kan helpen. Een wet die het voor gemeenten makkelijker maakt om inwoners individueel te helpen, naast de bijzondere bijstand. Nu is dat lastig omdat gemeenten geen algemene inkomenspolitiek mogen bedrijven. De problemen die ontstaan, kunnen heel individueel zijn. Jij kunt in de problemen komen en je buurman niet omdat je buurman toevallig een beter geïsoleerd huis heeft.” Wat zou de overheid verder nog kunnen doen?“Het kabinet moet vooral doordrongen zijn van de enorme urgentie van dit probleem. Maatregelen vanaf 1 januari, dat is voor veel mensen écht te ver weg. Ik zie in landen als België en Duitsland al een maximumprijs voor energie. Onze minister van Armoedebestrijding, Carola Schouten, is echt wel doordrongen van de grote financiële problemen van een groeiende groep mensen, maar dit is chefsache. Ook premier Rutte moet die urgentie gaan uitstralen.”||https://www.parool.nl/nederland/schuldhulpverleners-zien-door-energiecrisis-nieuwe-groep-werkende-armen-voelde-nog-nooit-zo-guur-als-nu~b95e2332/
2022-09-15||Wanneer belt Zomergasten Coen Verbraak om Janine Abbring te vervangen?||Wat is de zin van het leven? Lips zat erover te peinzen toen hij de beelden terugkeek van een tien minuten durende talkshowtwist tussen Angela de Jong en Johan Derksen, waarin Derksen zich ‘als abonnee van de krant’ beklaagde over de columns van De Jong. Heeft het leven überhaupt wel nut? Het waren precies deze kwesties die Coen Verbraak, vermoedelijk om andere redenen, door het hoofd spookten toen hij de opzet maakte voor zijn nieuwe interviewreeks Over leven. De vraag, waarop ook Lips op dat moment steeds vuriger een antwoord hoopte te vinden: wat maakt het leven ondanks alles toch de moeite waard? Anders dan bij zijn bekroonde series Kijken in de ziel (interviewseries met verschillende beroepsgroepen) en De machteloze missie van Dutchbat over het debacle van Srebrenica, heeft Verbraak dit keer voor één interview per uitzending gekozen. Door te spreken met mensen die iets ingrijpends meemaakten, hoopt hij een antwoord te construeren op de grote vraagstukken van het bestaan. Na een eerste aflevering met astronaut André Kuipers (‘Het leven zelf is een chemisch, elektrisch toeval, maar voor de mensen individueel heeft het wel nut, namelijk: proberen niet dood te gaan.’) sprak Verbraak nu met actrice Margôt Ros, die een traumatisch ongeluk overleefde. Haar filosofie: de zin van het leven is anderen blij maken. Lips had er graag meer over gehoord, zeker omdat Verbraak (belt Zomergasten na het vertrek van Janine Abbring hem nu eindelijk eens?) opnieuw een empathische, maar tegelijk scherpe interviewer bleek. Maar het gesprek was na een kleine twintig minuten alweer voorbij. Blijkbaar had de manager van dienst van de Publieke Omroep gedacht: de zin van het leven is leuk, maar het moet allemaal niet te lang duren. En ook dat is natuurlijk een manier om naar het geploeter op aarde te kijken. Reageren? hanlips@parool.nl. Een uitgebreidere versie van het interview is beluisteren als podcast:||https://www.parool.nl/kunst-media/wanneer-belt-zomergasten-coen-verbraak-om-janine-abbring-te-vervangen~b72c3652/
2022-09-15||Minister Jetten belooft: niemand komt deze winter in de kou te zitten||Het kabinet overlegt momenteel met energiebedrijven over manieren om afsluitingen te voorkomen. Het zou volgens Jetten extra wrang zijn als mensen door betalingsproblemen zonder gas en elektra komen te zitten, ‘terwijl we weten dat er vanaf 2023 een goede structurele oplossing komt’. Op Prinsjesdag trekt het kabinet miljarden uit om de pijn van de hoge prijzen te verzachten. Intussen wordt gewerkt aan een oplossing voor de korte termijn: het kabinet overlegt donderdag verder met energieleveranciers. Ook de energiebedrijven zijn het erover eens dat afsluitingen uit den boze zijn, zegt Jetten. Eerder lekte al uit dat het kabinet werkt aan een fonds voor mensen die de energienota niet kunnen betalen. Momenteel wordt nog besproken wie daar bijvoorbeeld voor in aanmerking zou komen. De Telegraaf meldde woensdagavond dat het kabinet overweegt kredieten te verstrekken aan energieleveranciers. Mensen die dan in de betalingsproblemen komen, zouden via een lening hun energiebedrijf kunnen afbetalen. Ingewijden benadrukken dat dit een van de vele opties is die op tafel liggen. Wanneer het uiteindelijke plan precies wordt gepresenteerd, is nog onduidelijk.||https://www.parool.nl/nederland/minister-jetten-belooft-niemand-komt-deze-winter-in-de-kou-te-zitten~bc59fb34/
2022-09-15||CBS: studieschuld blijft toenemen, totaal sinds 2015 verdubbeld||De totale studieschuld van alle (oud-)studenten bij elkaar opgeteld is sinds 2015 verdubbeld. Begin 2022 had deze groep gezamenlijk 25,7 miljard euro schuld. Het CBS telt hierbij huidige studenten en afgestudeerden bij elkaar op. Het aantal mensen met een studieschuld van meer dan 30.000 euro is ook toegenomen sinds 2015. In dat jaar hadden zo’n 120.000 mensen minstens 30.000 euro studieschuld, in 2022 is dat opgelopen tot bijna 300.000 mensen. Ruim 100.000 mensen hadden dit jaar een schuld van meer dan 50.000 euro en van hen stonden 1400 mensen meer dan een ton in het rood. ‘In eerdere jaren was dat beduidend minder’, aldus het CBS. Ook relatief gezien is het aantal studenten met een studieschuld van boven de 30.000 euro toegenomen. Waar in 2015 nog zo’n 11 procent van de studenten en oud-studenten met een studieschuld een bedrag hoger dan 30.000 euro open had staan, was dat begin 2022 ruim 18 procent. Het leenstelsel verving in 2015 de basisbeurs, een toelage per maand die studenten onder voorwaarden niet hoeven terug te betalen. Het kabinet besloot dit jaar om vanaf het studiejaar 2023/2024 de basisbeurs terug in te voeren, om de financiële drempel om te studeren lager te maken. Studentenclubs wijzen erop dat de voorgestelde bedragen voor de opnieuw ingevoerde beurs te laag zijn en dat studenten alsnog aankijken tegen een hoge studieschuld. Ook de aanvullende beurs voor studenten van ouders met een laag inkomen is niet toereikend, constateerde budgetinstituut Nibud. Deze studenten, die van hun ouders onvoldoende of geen financiële ondersteuning kunnen krijgen, moeten dan alsnog extra werken of lenen.||https://www.parool.nl/nederland/cbs-studieschuld-blijft-toenemen-totaal-sinds-2015-verdubbeld~b0ae9198/
2022-09-15||Nu al meer plofkraken dan in heel 2021, meeste in Amsterdam||Dit blijkt uit berichtgeving van landelijke, regionale en lokale media in de periode tussen 2017 en begin september van dit jaar. In 2019 piekte het aantal plofkraken op pinautomaten: in dat jaar was het zeker 48 keer raak. Minister Yeşilgöz (VVD, Justitie en Veiligheid) wees in augustus van dit jaar in antwoorden op Kamervragen op de daling van het aantal plofkraken, maar aan die trend lijkt een einde te zijn gekomen. Het betrekkelijk hoge aantal plofkraken van dit jaar heeft mogelijk te maken door de toename van zelfgemaakte zware explosieven, denkt criminoloog Jasper van der Kemp van de Vrije Universiteit Amsterdam. “Vrij recent is het gebruik van zelf in elkaar geknutselde bommen die aan de buitenkant van geldautomaten worden bevestigd teruggekomen. Dit zie je met name in Amsterdam, wat suggereert dat er vooral daar criminelen zijn die het idee hebben dat ze op deze manier succesvol kunnen zijn.” Volgens Van der Kemp hangt de langjarige daling vooral samen met succesvolle maatregelen tegen verschillende manieren waarop plofkraken worden gepleegd. “Lang werd de ‘gasflesmethode’ gebruikt. Bij deze methode werd een pinautomaat met gas uit een gasfles opgeblazen. Toen die manier door banken kon worden omzeild, kozen criminelen voor de ‘pizzaschuifmethode’, waarbij een plat explosief in de geldlade werd geschoven. Vervolgens gingen veel pinautomaten dicht, wat zorgde voor een verdere daling.” Zeven van de elf plofkraken vonden dit jaar in Noord-Holland plaats. In Zuid-Holland, Noord-Brabant, Friesland en Gelderland werd elk één plofkraak met schade gemeld. In totaal werden sinds 2017 zeker 151 plofkraken op pinautomaten gepleegd. In alle provincies was het minimaal één keer raak. Van de gemeenten vallen vooral Amsterdam (23 plofkraken sinds 2017) en Utrecht (9) op. Omdat de locatie niet wordt geregistreerd in andere tellingen over plofkraken, bijvoorbeeld die van de Nederlandse Vereniging van Banken, zijn cijfers in deze analyse gebaseerd op nieuwsberichten. Daardoor kan het werkelijk aantal plofkraken met schade hoger uitvallen. Pogingen tot plofkraken zijn niet meegenomen, net als explosies bij winkels of woningen.||https://www.parool.nl/nederland/nu-al-meer-plofkraken-dan-in-heel-2021-meeste-in-amsterdam~b8adbda7/
2022-09-15||Smoelenboek en landkaart zijn wenselijk bij nieuwe Tolkienverfilming The Rings of Power||Wat heeft de kijker nodig om niet verdwaald te raken in de toegift van The Lord of the Rings en The Hobbit, de prequel The Rings of Power? Handig zou een handleiding wie wie is zijn. Want ook al preludeert deze voorloper op de gebeurtenissen die de fans kennen uit de boeken van J.R.R. Tolkien en de verfilmingen van regisseur Peter Jackson, in de nieuwe reeks zijn de meeste personages nieuw en kakelvers. Er zijn een paar uitzonderingen: elvenkoningin Galadriel (daadkrachtig vertolkt door nieuweling Morfydd Clark) neemt het heft in handen. Zij is niet te vergelijken met de versie van Oscarwinnares Cate Blanchett, die tien eeuwen ouder is. Kennelijk hebben elven het eeuwige leven. De jonge Galadriel deinst niet terug voor veldslagen, man-tegen-vrouwgevechten en ze maakt ook meteen een sneeuwmonster een kopje kleiner in de eerste aflevering. Zij heeft een duidelijke missie: wraak nemen op de ork die haar broer heeft vermoord met achterlating van een geheimzinnig teken op zijn lijf, dat diverse keren in de serie opduikt. Terwijl Galadriel wordt gevolgd tijdens haar missie worden ook de diverse volkeren geïntroduceerd op Midden-Aarde. Verwacht geen bekende gezichten; deze serie speelt zich duizend jaar eerder af dan de reeds bekende Tolkienklassiekers. De makers van The Rings of Power baseerden zich op het historische naslagwerk The Silmarillion van Tolkien dat vrijelijk werd bewerkt, met toestemming van de erfgenamen van de schrijver die daarvoor een royale vergoeding (naar verluidt 250 miljoen dollar) kregen. De aanpak heeft tot gevolg dat de eerste afleveringen uitpuilen van hoofdrolspelers die door tamelijk onbekende acteurs worden gespeeld. Een uitzondering is de zwarte Engelse komiek Lenny Henry, die als leider van de Harfoots, waarschijnlijk de voorouders van de hobbits, over een profetisch boek beschikt waarin de toekomst wordt voorspeld. In tegenstelling tot de speelfilms hebben de makers van The Rings of Power voor een zo divers mogelijke cast gekozen. Een ander probaat hulpmiddel, behalve een smoelenboek van de belangrijkste personages, zou een landkaart zijn van Midden-Aarde. De camera vliegt in de eerste twee afleveringen pijlsnel over de kaart van dit fantasierijk heen om aan te geven waar iedereen zich bevindt. Een notitieblokje is aan te raden. De makers nemen een lange aanloop voordat alles overzichtelijk wordt en de verhoudingen tussen de verschillende bevolkingsgroepen plus de verbonden en vetes helder zijn uitgelegd. In totaal moet The Rings of Power vijftig uur drama opleveren. Die tijd vul je niet met een handvol elven en hobbits. Geduld is een schone zaak. Het voordeel van een streamingserie, met een budget van een miljard dollar de kostbaarste ooit gemaakt, is dat de kijker die het spoor bijster is kan terugspoelen, wat bij de films van Jackson in de bioscoop natuurlijk niet mogelijk was.||https://www.parool.nl/kunst-media/smoelenboek-en-landkaart-zijn-wenselijk-bij-nieuwe-tolkienverfilming-the-rings-of-power~ba64edf9/
2022-09-15||Dat iets te vriendelijke koppel op vakantie: Peter Terrins subtiele roman is een en al suspense||Ugh, bestsellers. Doorgaans zijn ze stomvervelend, te dik, en wat door moet gaan voor spanning is opzichtige manipulatie van de lezer. Een belediging. ‘Zou een boek waarin je niet de dader maar de misdaad moet voorspellen niet veel interessanter zijn?’ vraagt Frouke, een van de hoofdpersonen in De gebeurtenis, zich geërgerd af. Misschien zou ze eens iets moeten lezen van, pakweg, Peter Terrin. Net als zijn eerdere boeken is De gebeurtenis even helder als raadselachtig. De compacte roman is een en al suspense, met een minimum aan plot. Dit is nauwelijks merkbare manipulatie, stukken minder doorzichtig dan de gemiddelde vliegveldthriller, maar minstens net zo dwingend. In de handen van een andere schrijver hadden de hoofdlijnen gemakkelijk kunnen ontaarden in een lijvige zeshonderdpagina-roman. Er is een wetenschappelijke doorbraak met sciencefictiontrekjes: het brein van een overleden schrijver wordt in een ‘bio-dock’ geüpload, wat ook na de dood hersenactiviteit en communicatie mogelijk maakt. Er is een veelbesproken rechtszaak waar de getuigenis van de dode schrijver een cruciale rol in speelt, er is een boek-in-een-boek, een buitenechtelijke relatie zowat aan het sterfbed van een van de gehuwden, en er zijn een stuk of zeven hoofdpersonen, die vrijwel allemaal in de levens van de anderen opduiken, soms zijdelings, soms alles overhoop gooiend. Duizelingwekkende materie, maar Terrin behandelt het allemaal laconiek, zonder de dramatische lading onschadelijk te maken. De verhaallijn van de deels tot leven gewekte schrijver blijft sensationeel, de implicaties van de ontdekking prikkelend, maar de alledaagse vertwijfeling van de hoofdpersonen is nog spannender. Want waar ként Frouke dat iets te vriendelijke koppel op vakantie toch van? Zag ze die man écht tegen een dienstmeisje aanleunen, of was het gezichtsbedrog? Of een heel andere man? De gebeurtenis wordt vanuit zeven perspectieven verteld, soms vanuit de eerste persoon, dan weer vanuit de derde. De spanning, die doet denken aan het werk van Modiano en dat van McEwan, zit ’m er niet zozeer in dat de vertellers onbetrouwbaar zijn – ze maken stuk voor stuk een redelijke indruk. Terrin doet iets subtielers en beklemmenders. Hij suggereert constant, ook als er aan de oppervlakte weinig gebeurt, dat onze waarnemingen, gevoelens of nee: de realiteit zelf onbetrouwbaar is, vol raadselachtige indrukken, griezelige voortekenen, en af en toe een vleug genade.||https://www.parool.nl/kunst-media/dat-iets-te-vriendelijke-koppel-op-vakantie-peter-terrins-subtiele-roman-is-een-en-al-suspense~b2c4d052/
2022-09-15||Dieuwertje Blok vond het oorlogsdagboek van haar moeder: over stomme vriendinnen en flirten in het Lloyd Hotel||Een beroep in de spotlights – Dieuwertje Blok heeft het niet van een vreemde. Haar oma Saartje, die als dochter van vishandelaren opgroeide in de Joden Houttuinen in Amsterdam, had grotere dromen dan een baantje als visverkoopster of kousenbreister: zij verlangde naar het podium. Met haar komische talent en mooie stem bouwde ze onder de artiestennaam Stella Fontaine een verdienstelijke carrière op. Geëmancipeerd was ze ook. Stella en haar echtgenoot Sam Gazan hielden het bij één kind, en als zij op tournee ging, liet ze haar dochtertje Hennie voor langere tijd achter bij haar man. Deze Hennie, die na een bezoek aan Engeland haar naam als Henny ging spellen, is de moeder van Dieuwertje Blok en de vrouw om wie het draait in Dragelijke lichtheid. Ook Henny ging het podium op, als zangeres en cabaretière. Lichtheid, opgewektheid, dat is een kenmerkende eigenschap voor de vrouwelijke lijn in haar familie, blijkt uit het boek van Blok. Dat is niet vanzelfsprekend, want van de voltallige familie hebben alleen Stella, Sam, Henny en een neef de Tweede Wereldoorlog overleefd. Alle ooms en tantes en hun gezinnen werden vermoord in concentratiekampen. In porties kwamen er na het overlijden van Henny delen van deze geschiedenis naar boven tussen de huisraad. Eerst vonden Dieuwertje en haar zussen een paar langspeelplaten, vervolgens een stapeltje blocnotevelletjes en uiteindelijk, jaren later, een dagboek. Een vondst die ‘voelde als de ontdekking van een grote schat’. Henny begint haar relaas in 1939, als ze zestien is, en het eindigt begin 1942, vlak voordat Stella, Sam en Henny afzonderlijk van elkaar in onderduik gaan. Die oorlog moet toch sporen hebben nagelaten? vraagt Blok zich af voordat ze begint te lezen. Maar tot haar verrassing is het, voordat de oorlog zo nu en dan voorzichtig naar binnen begint te sijpelen, bovenal een normaal tienerdagboek. ‘Het gaat veel over jongens, stomme vriendinnen, boezemvriendinnen, hoe te ontkomen aan het wakende oog van vooral haar vader. Soms denk ik tijdens het lezen: jeetje mama, las je geen kranten, had die dreigende oorlog geen invloed op jou? Dan realiseer ik me dat ze gewoon een meisje van zestien was. Ik schreef op die leeftijd ook over niets anders dan jongens, onbereikbare mannen, vriendinnen en de liefde. Voor mij is zo’n jaartal, 1939, beladen omdat ik de geschiedenis ken, maar voor haar moest die nog geschreven worden.’ Voor Henny Gazan was 1939 een jaar van grote vrijheid. Met haar opleiding nam ze het niet zo nauw, ze hield meer van uitgaan en flirten. Zo vaak ze kon, ging ze dansen in het Lloyd Hotel, waar Joodse vluchtelingen werden gehuisvest. Thuis werden er ook met regelmaat feestjes gegeven. Veel van de dagboeknotities schreef ze midden in de nacht. Inderdaad gaan die vooral over welke jongens zij leuk vindt, welke jongens haar leuk vinden, welke jongens haar vriendinnen leuk vinden, en wie elkaar wel of niet krijgt, of mag krijgen. Op het ene moment is een vriendin een hartsvriendin, op het andere moment haast een vijand. De oorlog speelt slechts subtiel een rol; naarmate de tijd vordert, wordt er tussen de regels door gesproken over verduisteringen, de toegenomen moeite om een baan te vinden, NSB’ers in de omgeving, en later ook kennissen die vluchten naar Amerika of Engeland. Over de oorlog schrijft Henny niet, want ze wil geen ‘bladen volpennen over boten die getorpedeerd worden, menschen die gedood en steden die vernietigd worden’. Een jongen die Henny goed kende, stierf in 1942 in Auschwitz, ontdekte Dieuwertje Blok tijdens haar research. Door de wirwar aan namen van personen die de lezer weinig zeggen, doet het dagboek soms nogal privé aan. Maar juist het feit dat de oorlog nagenoeg afwezig is, is ook bijzonder. Zelfs in die afgrijselijke tijden won bij veel (jonge) mensen de levenslust het van angst en doemgedachten – hoe mooi en hoopvol is dat? Gelukkig vermorzelden de vele verschrikkingen tijdens de oorlogsjaren niet bij iedereen de opgewektheid en humor. Henny en haar echtgenoot Dick gaven hun drie dochters een open, verdraagzame, vriendelijke en verantwoordelijke levenshouding mee. Maar vooral: vertrouwen en lichtheid. ‘Ikzelf zie nooit beren op de weg, heb een tomeloos vertrouwen dat alles goedkomt en dat als er iets misgaat, het uiteindelijk wordt opgelost,’ schrijft Blok. ‘Het was haar manier van leven en voor mij een cadeau.’||https://www.parool.nl/kunst-media/dieuwertje-blok-vond-het-oorlogsdagboek-van-haar-moeder-over-stomme-vriendinnen-en-flirten-in-het-lloyd-hotel~b44d7c09/
2022-09-15||Fons vraagt zich af: geven moeders meer geld uit aan hun zonen?||Iedere marketeer weet dat vrouwen meer betalen voor verzorgingsproducten dan mannen. Dit noemen wetenschappers de pink tax, een blauw scheermesje is goedkoper dan een roze. Wat ik hiervan leer: wil ik de goedkoopste shampoo, dan moet de verpakking zo mannelijk mogelijk ogen. In de Etos zie ik de welbekende paarse, haarvormige shampoofles van Andrélon, met een getekende autocoureur op de voorkant. Niemand wil het haar van een autocoureur hebben, lijkt me: platgedrukt door zo’n helm alsof hond Samson dood op je hoofd ligt. Het woord ‘kids’ onder de merknaam verheldert: het is niet voor mij bedoeld. Prijs: 4,99 euro. Niet misselijk, voor wat schuim in je haren. Daarnaast staat dezelfde paarse fles met een prinses en een eenhoorn. Prijs: 3,99 euro. Dit is geen pink tax, maar een blue tax! Ik vraag aan een vriendin die een zoon én een dochter heeft of zij zulke prijs­verschillen herkent. “Ja joh, Kneipp Kids 2-in-1 Drakenkracht is goedkoper dan de roze prinsessen­variant. Terwijl de inhoud vrijwel hetzelfde is.” Ik pak Kneipp Kids erbij en zie dat beide flessen 200 milliliter aan ‘geen klitten, geen tranen’-formule beloven. Ook de blauwe FA Kids Pirate is goedkoper dan dezelfde hoeveelheid roze FA Kids Mermaid. Waarom? Producenten van shampoo en badschuim voorzien hun afnemers alleen van een adviesprijs. Het zijn de winkeliers als Etos, Kruidvat en Albert Heijn die bepalen voor welke prijs het product in hun schappen komt te liggen. Op de site van Etos vind ik onder ‘veelgestelde vragen’ het algemene mailadres. Digitale medewerker ‘Annemieke’ reageert: “Het is inderdaad raar dat er een prijsverschil is van een euro. Het gaat hier om een typefout.” Een typefout die dan door velen is gemaakt, want Albert Heijn en andere aanbieders hanteren precies dezelfde blue tax. Reclamebons Lode Schaeffer weet wel waarom. “AH en Etos denken dat vrouwen, moeders, nog steeds de weekboodschappen doen en die zouden meer geld willen uitgeven aan verzorgingsproducten voor hun zonen.” Bi-zar, en nooit iets van gemerkt, toch eens mijn moeder bellen. “Psycholoog Katherine Conger onderzocht in 2005 of ouders een voorkeur hebben voor een van hun kinderen. 74 procent van de moeders bleek dat te hebben, en 70 procent van de vaders – meestal cross-sekse.” Oftewel: moeders willen hun zonen verwennen met dure shampoo, dochters mogen blij zijn met een blok zeep. Maar wacht, mijn vriendin vertelde dat de róze Kneipp juist duurder is. Volgens Schaeffer heeft dat dan weer met de oude marketingtheorie te maken: “Meisjes zijn meer met beautyproducten bezig, moeders weten dat en betalen er meer voor.” Welke theorie ook opgaat: als kinderen al te maken krijgen met prijsverschillen gebaseerd op hun geslacht, en ouders dat onbewust voeden, kunnen we blijven strijden voor gelijke salarissen, maar roei je het ongelijkheidsprobleem nooit bij de wortel uit. Koop de goedkoopste shampoo, dan wanen we ons allemaal een prinses.||https://www.parool.nl/ps/fons-vraagt-zich-af-geven-moeders-meer-geld-uit-aan-hun-zonen~b2258fcc/
2022-09-15||Darkstore omgebouwd tot supermarkt: ‘Het is een juridisch kat-en-muisspel’||Van binnen lijkt de supermarkt in de Pijp op eentje zoals je die ook weleens op campings tegenkomt. De meest voor de hand liggende producten liggen er, maar een echte versafdeling ontbreekt en terwijl het bij de Albert Heijn even verderop een komen en gaan van mensen is, zijn hier alleen personeelsleden aanwezig. De fietsen waarmee bezorgd wordt, staan in een hoek achter een doek geparkeerd en worden uit de winkel gereden als er een bestelling is. Het gevoel dat je hier even naartoe gaat om boodschappen te doen, ontbreekt. Al op 20 juli oordeelde de rechter dat de vestiging van Getir aan de Eerste Jacob van Campenstraat dicht moest omdat die niet aan het bestemmingsplan voldoet en onder de noemer ‘detailhandel’ valt. Maar tot op de dag van vandaag is de ‘winkel’ nog altijd open, net zoals een vestiging op de Da Costakade in West die woensdag de deuren had moeten sluiten. De flitsbezorger besloot namelijk vlak voor de uitspraak om de darkstore om te bouwen tot een ‘supermarkt’ en bezwaar te maken tegen het besluit van de gemeente. Volgens retaildeskundige Paul Moers voegen de supermarkten van Getir ‘helemaal niets toe’. “Ze zijn duur en hebben geen versafdeling. Ze kunnen leuk zijn voor iemand die paar huizen verderop woont en bijvoorbeeld wc-papier nodig heeft, maar Amsterdam is al rijk bedeeld met goede supermarkten. Winkels met 30.000 producten, daar heb je echt keus.” Volgens Moers probeert Getir met de supermarkten ‘door de mazen van de wet te kruipen’. “En dat kan niet de bedoeling zijn,” zegt hij. “De gemeente heeft een beleid en de bedoeling daarvan is om het uit te voeren en toe te passen. Als bedrijven creatief worden, dan wordt de gemeente dat ook.” Getir liet woensdag al in een reactie weten dat de ‘supermarkten’ open blijven omdat ze ‘voldoen aan de juridische vereisten van de gemeente’. “We hebben de gemeente in detail geïnformeerd hoe we aan deze vereisten voldoen. Een van de maatregelen die we hebben genomen is dat de vestiging volledig toegankelijk is gemaakt voor consumenten. Getir zal ook doorgaan met thuisbezorgen, net als de vele bedrijven en winkels die ook inzetten op thuisbezorging.” Ook vermeldde het bedrijf daarbij dat Getir ‘een start-up is in ontwikkeling die luistert naar feedback van klanten, buren en gemeenten. “Vorige week zijn zeven vestigingen in Amsterdam omgezet in ‘art stores’. Door lokale kunstenaars expositieruimte te bieden levert Getir een maatschappelijke bijdrage, terwijl tegelijkertijd de uitstraling van de vestigingen is verbeterd. Getir is hier om te blijven en zal blijven leren en innoveren om aan de wensen van stakeholders te voldoen en zich goed in te passen in de stad.” Op verdere vragen ging de flitsbezorger niet in. Of het bedrijf een derde vestiging op de Rijnstraat in de Rivierenbuurt – die ook door de gemeente gesommeerd is om te sluiten – zal ombouwen tot supermarkt, blijft onduidelijk. Wel lijkt de situatie op die van de andere twee darkstores die later omgebouwd werden tot supermarkt. Wethouder Reinier van Dantzig (Ruimtelijke Ordening) zegt dat de gemeente net als bij andere vestigingen zal ‘toetsen in hoeverre’ de nieuwe supermarkten passen binnen het bestemmingsplan. “Het voorbereidingsbesluit en het afwegingskader (nieuwe regels waar vestigingen van flitsbezorgers in de toekomst waarschijnlijk aan moeten voldoen red.) zijn niet voor niets gekomen. Dit was vanwege bovenmatige overlast die flitsbezorging opleverde.” “Getir heeft nu twee keer, na een schrijven van de gemeente, een balie geplaatst in hun vestigingen en stelt supermarkt te zijn geworden op deze twee locaties,” vervolgt Van Dantzig. “Ik wil vanzelfsprekend toetsen of een supermarkt op die locatie is toegestaan en of de activiteit ook op die manier gedefinieerd kan worden.” Van Dantzig zegt vooral voor ‘leefbaardere buurten’ te willen zorgen. “Dat dit leidt tot een juridisch kat-en-muisspel is met name voor omwonenden vervelend. Ik hoop dat wij snel helderheid kunnen bieden.”||https://www.parool.nl/amsterdam/darkstore-omgebouwd-tot-supermarkt-het-is-een-juridisch-kat-en-muisspel~b676208f/
2022-09-15||Donny M. bekent, maar vertelt hij het hele verhaal?||“Wat er is gebeurd, wat ik heb gedaan, is afschuwelijk. Het had niet mogen gebeuren.” Met deze woorden bekende Donny M. woensdag in de rechtbank in Maastricht het ontvoeren, seksueel misbruiken en om het leven brengen van de 9-jarige Gino op 1 juni in Kerkrade en Geleen. Waar M. op het oog rustig bleef bij het aanhoren van de gruwelijke details die horen bij de feiten waarvan hij wordt verdacht, gold dat niet voor Gino’s familie. Zijn moeder – met een groot portret van haar zoontje op haar kleding – kreeg het al bij de eerste passages van de tenlastelegging die de officier van justitie voorlas te kwaad. Ze stond op en begon te gillen. Bij aanvang van de zaak had ze M. al toegeroepen dat hij ‘een monster’ was. Omdat de hevige emoties van de vrouw het proces verstoorden, moest ze de zaal verlaten. Ze keek via een videoverbinding verder in een andere ruimte. De eerste zitting in het proces tegen de 22-jarige M. bracht meer inzicht in wat er gebeurde op woensdagavond 1 juni, toen Gino tijdens het spelen bij een voetbalveldje in Kerkrade verdween. M. ontvoerde hem daar en reed via Landgraaf naar zijn woning in Geleen. Daar drogeerde hij het jongetje vanaf half acht met verschillende bedwelmende en stimulerende middelen. Ook misbruikte hij Gino, waarna hij zijn slachtoffer rond half tien ’s avonds om het leven zou hebben gebracht. Hoe dat precies is gebeurd, daar is justitie nog niet zeker van. Er zijn volgens het Openbaar Ministerie (OM) drie opties. De eerste mogelijkheid is dat M. Gino heeft ‘gesmoord’ door een kussen op zijn hoofd te drukken. De verdachte zocht op internet op ‘verstikking met kussen’. Maar er zijn ook nog twee andere opties, denkt de forensisch patholoog die nog bezig is met het onderzoek. Op Gino’s hals zijn sporen te vinden die wijzen op verwurging. En ook verdrinking wordt niet uitgesloten. Mocht dat laatste zijn gebeurd, dan zou dat een nieuw licht werpen op de psyche van Donny M., stelt de officier van justitie. Die wees erop dat de verdachte bekend staat als iemand die kickt op het leed van anderen en ook regelmatig dieren heeft mishandeld. Zo zou hij ooit de kop van een hond onder water hebben gehouden, om te zien hoe het dier in paniek zou raken. Het levenloze lichaam van Gino zou door M. verpakt zijn in vuilniszakken en toen in de achtertuin iets verderop zijn gelegd. Daar werd het op zaterdag 4 juni door de politie aangetroffen. M., met baard en gekleed in een spijkerbroek en een wit T-shirt, heeft de belangrijkste feiten in verhoren inmiddels bekend, al gebeurde dat in het geval van het seksueel misbruik en het smoren van zijn slachtoffer met een kussen pas vorige week woensdag. Tijdens de zitting bekende hij dus nogmaals. Het OM vraagt zich echter af of wat de verdachte vertelt het volledige verhaal is. Volgens de officier van justitie legt M. wisselende verklaringen af over wat er is gebeurd op 1 juni. Zo ontkent hij Gino te hebben verdronken. M. stelt onder meer dat het jongetje meerdere glazen water dronk tijdens het innemen van de drugs en dat Gino onder de douche ging. Maar dat verklaart volgens het OM niet de verdrinkingssporen in en op zijn lichaam. Tijdens de zitting kwam ook iets aan het licht dat tot dusver niet bekend was. M. zou tussen december 2018 en maart 2019 kinderporno hebben gemaakt. In 2017 is M. al veroordeeld voor mishandeling en bedreiging van twee jongens, en misbruik van een van hen. In een buurtcentrum in het noordwesten van Maastricht keken zo’n dertig mensen via een videoverbinding mee naar de rechtszaak. Het bleef er rustig, al liepen de emoties bij het horen van sommige details soms hoog op. Zo verliet een vrouw met haar handen op haar oren de zaal toen details over de dood van Gino werden voorgelezen. Af en toe werd er gehuild. Ook een buurman van Gino in Maastricht hoorde alles met afgrijzen aan. “Ik kende Gino goed. Kort voordat hij verdween heb ik hem nog vastgehouden. Wat een klein, licht manneke was het. Hoe kun je zo’n jongetje nou iets aandoen? Dat snap je toch niet?” Een oudere man die uit belangstelling naar het buurtcentrum is gekomen, schudt tijdens een van de pauzes mismoedig het hoofd. “Je moet psychisch wel erg ziek om zoiets te doen.” Enkele kilometers verderop wordt besloten dat M. 14 oktober naar het Pieter Baan Centrum gaat om door gedragswetenschappers verder te worden onderzocht. De verdachte heeft aangegeven dat hij wil meewerken aan die behandeling. Op 5 december staat een nieuwe zittingsdag gepland. Een oudere zus van Gino, Kelly, kon haar woede nog altijd niet bedwingen. “Ooit zal ik je hebben, jongen. Al duurt het twintig jaar, maakt niet uit,” schreeuwde ze naar M. terwijl hij de zaal uit werd geleid. Hij ging terug naar de gevangenis in Vught, waar hij tijdens zijn voorarrest, dat woensdag werd verlengd, verblijft.||https://www.parool.nl/nederland/donny-m-bekent-maar-vertelt-hij-het-hele-verhaal~b28accc6/
2022-09-15||Wie wisten nog meer dat Sywert van Lienden ‘gillend rijk’ zou worden in het voorjaar van 2020? ||Het kostte al meer dan vijf miljoen euro, werd tig keer uitgesteld en iedereen verwacht er wat anders van. Het feitenonderzoek dat de forensisch experts van Deloitte uitvoerden naar de mega-mondkapjesdeal ligt onder een vergrootglas. Het langverwachte rapport wordt uiterlijk vrijdag naar de Tweede Kamer gestuurd. Dat schrijft minister Conny Helder (Langdurige Zorg) aan de Tweede Kamer. De minister heeft het rapport woensdagochtend gekregen van onderzoeksbureau Deloitte. Ze wil eerst betrokkenen informeren dat ze het onderzoek heeft ontvangen en openbaar gaat maken. Belangrijke punt in het hele verhaal: wie bij de overheid wist wanneer dat Sywert van Lienden een megawinst (van 9 miljoen) zou overhouden aan de levering van 40 miljoen mondneusmaskers? Het ministerie van Volksgezondheid houdt tot de dag van vandaag vol dat Van Lienden en de zijnen ‘marktconforme’ tarieven kregen en ambtenaren en bewindspersonen in de veronderstelling verkeerden dat Van Lienden ‘om niet’ leverde om ‘de zorg te helpen’. Hier was een nobele weldoener opgestaan in een ongekende crisis. Dat was het gepolijste verhaal voor de buitenwereld. Intern was in het voorjaar van 2020 allang duidelijk dat de mediapersonality rijk zou worden door de deal. Uit woensdag onthulde teksten van opgenomen vergaderingen van Van Lienden blijkt dat de voormalige CDA’er al op 12 april 2020 doorheeft dat ze binnenlopen met de deal van 40 miljoen mondmaskers voor 100 miljoen euro: “In ieder geval is één eis dat we alle vier gillend rijk worden”, citeert De Volkskrant Van Lienden. Ook zegt hij: “We hebben twee oplossingen: of we verdedigen ons eerste voorstel (non-profitvoorstel, red.), waar ik voor ben, want dat is beter voor de zorg. Als ze daar niet toe in staat zijn: laat ze maar een prijs quoten en we gaan gewoon die shit naar Nederland halen en we worden alle vier miljonair.” In de periode daarna houdt Van Lienden voor de bühne vol dat hij ‘om niet’ werkt. Daarna barst de bom alsnog, inmiddels verdenkt het OM hem van fraude en witwassen. Van Lienden zelf stelt dat er cruciale context ontbreekt bij de nieuwe citaten, het Deloitte-onderzoek zal hem vrijpleiten, denkt hij. Op het Binnenhof zoekt men vooral naar de politieke vingerafdrukken op dit dossier. Minister Hugo de Jonge marginaliseerde lange tijd diens eigen betrokkenheid, maar moest na mediapublicaties door het stof. De CDA’er had wel degelijk bemiddeld, oppositiepartijen beschouwen De Jonge als ‘dealmaker’. Uit appjes blijkt dat De Jonge ambtenaren aanmoedigde om met Van Lienden te gaan praten: ‘Hugo, op jouw verzoek ben ik gaan knuffelen met Sywert. Dat is bijna een dagtaak,’ schrijft een ambtenaar aan de bewindsman. En later appt De Jonge naar een ander: ‘Je kunt die Sywert beter inside pissing out hebben dan outside pissing in,’ waarmee De Jonge bedoelt dat hij een criticaster liever in de buurt houdt dan op afstand kritiek laat spuien. ‘Ik hoop echt dat het lukt.’ Als uit het Deloitte-onderzoek blijkt dat op het ministerie van Volksgezondheid wel degelijk vroegtijdig bekend was dat van Lienden miljonair zou of kon worden met de deal betekent dat slecht nieuws voor De Jonge. Dat voedt het beeld nog eens extra dat de miljoenenorder vooral bedoeld was als verkapt zwijggeld om een criticaster van het coronabeleid zoet te houden. Op vragen over zijn betrokkenheid antwoordde De Jonge vorig jaar nog ontwijkend en ontkennend. Later maakte hij excuses voor die onvolledige toelichting.||https://www.parool.nl/nederland/wie-wisten-nog-meer-dat-sywert-van-lienden-gillend-rijk-zou-worden-in-het-voorjaar-van-2020~b3ae35043/
2022-09-15||Oorlog in de Kaukasus hangt weer in de lucht: zware gevechten tussen Azerbeidzjan en Armenië||De dreiging van een nieuwe oorlog in de Kaukasus hangt weer in de lucht. Bij zware gevechten tussen Azerbeidzjan en Armenië kwamen dinsdag maar liefst 155 militairen om het leven (105 aan de kant van Armenië en 50 aan Azerbeidzjaanse kant). Dodelijke grensincidenten komen geregeld voor tussen Armenië en Azerbeidzjan, maar sinds het einde van de vorige oorlog in 2020 kwam het niet meer tot zo’n grootschalig treffen. Azerbeidzjan vuurde dinsdag artilleriebeschietingen en droneaanvallen uit op Armeense militairen. Volgens Bakoe als reactie op een ‘grootschalige provocatie’ van Armenië, dat mijnen zou hebben geplaatst in Azerbeidzjaanse gebied, maar Jerevan stelt dat Azerbeidzjan verschillende dorpen had beschoten en dat het Armeense leger daarop militair moest reageren. De regio Nagorno-Karabach is internationaalrechtelijk Azerbeidzjaans grondgebied, maar er wonen van oudsher ook veel Armeniërs. Ten tijde van de Sovjet-Unie had de regio een autonome status, maar de spanningen namen aan het einde van de Koude Oorlog toe, toen de Armeense gemeenschap aansluiting zocht bij Armenië. Na het uiteenvallen van de Sovjet-Unie kwam het tot een oorlog tussen Armenië en Azerbeidzjan, die in 1994 eindigde met een wapenstilstand. De uitkomst: Armenië behield de controle over niet alleen Nagorno-Karabach, maar ook over aangrenzende Azerbeidzjaanse gebieden. In 2020 brak er een nieuwe oorlog uit over de regio Nagorno-Karabach. Azerbeidzjan opende de aanval op Armeense troepen, en met hulp van Turkse drones en geavanceerde wapens won het land uiteindelijk de bloedige oorlog, waarbij uiteindelijk 6700 doden vielen. Na Russische bemiddeling moest Armenië akkoord gaan met vernederende vredesvoorwaarden: het moest vertrekken uit delen van Nagorno-Karabach en de aangrenzende Azerbeidzjaanse gebieden. Het gevolg: een groot deel van de Armeense bevolking uit de regio sloeg op de vlucht. De Azerbeidzjaanse president Ilham Aliyev heeft door de overwinning en zijn contacten met Turkije meer zelfvertrouwen dan ooit. De krijgsmacht is moderner dan die van Armenië en zijn land geniet door de grote olie- en gasvoorraden over meer financiële slagkracht om nieuwe wapens te kopen. Hij dreigt al langer met oorlog, waarbij hij het niet alleen heeft over inname van Nagorno-Karabach als geheel, maar ook met het instellen van een corridor tussen Azerbeidzjan en Turkije over Armeens grondgebied. Hoewel de beschietingen inmiddels zijn opgehouden, is de kans op een nieuwe oorlogsronde aanwezig. Ook in Armenië is de roep om oorlog aanwezig. Veel Armeniërs willen de verloren gebieden heroveren op de aartsvijand. Toch riep premier Nikol Pashinyan het parlement en zijn volk tot kalmte en bondgenoot Rusland en het Russische veiligheidspact CSTO om hulp. “Onze bondgenoten zijn Rusland en het CSTO,” benadrukte Pashinyan. De twee belangrijkste bondgenoten van Armenië en Azerbeidzjan – de Turkse president Recep Tayyip Erdogan en de Russische president Vladimir Poetin – ontmoeten elkaar komende vrijdag in Oezbekistan en zullen het daar ook hebben over de gevechten van dinsdag. Een Turkse regeringsfunctionaris, die niet bij naam genoemd wilde worden, vertelde aan persbureau Reuters dat de leiders alles zullen doen om een oorlog te voorkomen. Ook de Verenigde Staten roepen de Jerevan en Bakoe op tot een blijvend staakt-het-vuren.||https://www.parool.nl/wereld/oorlog-in-de-kaukasus-hangt-weer-in-de-lucht-zware-gevechten-tussen-azerbeidzjan-en-armenie~b02a901a/
2022-09-15||Buiten slapende asielzoekers bij Ter Apel verplaatst naar Groningse ‘wachtkamer’: ‘Gaan we het zo wel redden?’||Het grasveld voor aanmeldcentrum Ter Apel is leeg. Er liggen geen 400 mannen meer, dicht opeengepakt onder een groot tentzeil te slapen. Er is zelfs geen tentzeil meer. De vieze, stinkende dixie-wc’s zijn ook weg. Net zoals de patatkraam van de plaatselijke voetbalvereniging van waaruit het COA iedere dag, door de spijlen van het hek heen, maaltijden uitdeelde. Een man plukt met een lange knijper het laatste vuilnis van het gras. Wat rest zijn verkleurde plekken op het gras, omdat er maandenlang mensen op dekens op hebben gezeten, gelegen en vooral gewacht. Gewacht op een plekje in de rij voor hun asielaanvraag en gewacht op een bed in een azc of een noodopvang. Ook de Rode Kruispost staat er nog, daar in Drenthe, vrijwel aan de Duitse grens. Maar waar de hulpverleners het wekenlang zo druk hadden dat ze van voren niet meer wisten dat ze van achteren nog leefden, zitten ze nu op een stoeltje in het zonnetje. Een enkele asielzoeker komt langs voor een pleister op zijn hand. “Ja joh, dit is wel wat anders dan een week geleden,” grijnst een van hen. “Het is heel fijn dat nu niemand meer buiten hoeft te slapen, maar we vinden het wel overmoedig om gelijk alles op te ruimen. We zijn er nog niet gerust op dat het goed blijft gaan,” zegt Roos Ykema van hulporganisatie MiGreat via de telefoon. Die organisatie deelde de afgelopen weken vaak maaltijden en regenponcho’s uit aan de wachtende migranten. Dat is nu niet meer nodig. “Maar laat ze eerst maar eens bewijzen dat het lukt het zo te houden.” Andere hulporganisaties stellen: het probleem is helemaal niet opgelost, het is alleen naar binnen verplaatst, waar het veel minder opvalt. Een verplaatsing van 100 kilometer, naar het dorp Zoutkamp, hoog in Groningen. Daar is in de Marnewaard, bij het dorp Zoutkamp, in een week tijd een ‘wachtkamer’ voor Ter Apel uit de grond gestampt die voorlopig een half jaar openblijft. Wie door de lege polder aan komt rijden, ziet al van verre een muur van gele zeecontainers opdoemen: drie wanden van 2 containers hoog en 23 containers lang. Tussen de u-vorm staan grote witte paviljoententen met bedden voor 700 asielzoekers. Sinds afgelopen zaterdag worden mensen die zich in Ter Apel melden met een asielaanvraag en waarvoor niet gelijk een slaapplaats beschikbaar is, hiernaartoe gebracht. Ze krijgen na een eerste, summiere registratie, een nummer op hun formulier en worden met bussen naar de Marnewaard gereden. Van de 700 bedden zijn er inmiddels zo’n 470 bezet. Diezelfde bussen rijden hen later weer 100 kilometer terug naar Ter Apel als ze aan de beurt zijn voor de volgende stap: identificatie door de Vreemdelingenpolitie. De ‘wachtkamer’ werd daarmee de oplossing voor de buitenslapers. “Als mensen vanuit de Marnewaard naar Ter Apel teruggaan, is het niet de bedoeling dat ze daarna weer naar de Marnewaard terugkomen. Dan moeten ze verder de asielprocedure in, met een bed op een andere plek,” zegt Alet Bouwmeester, woordvoerder van opvangorganisatie COA. Het blijft elke dag weer spannend of er, ergens in de overvolle azc’s of noodopvanglocaties, zo’n bed beschikbaar is. Bouwmeester weet ook waarom het opvangkamp aan drie kanten wordt omgeven door een hoge containermuur. “Lokale mensen weten dat het daar in de herfst en winter heel hard kan waaien. Die containers zijn ter bescherming van de tenten.” Het kamp ligt vijf kilometer buiten Zoutkamp, aan het Lauwersmeer, vlak bij de Waddenzee. Het kamp ligt ook pal naast de Willem Lodewijk van Nassaukazerne én in een militair oefenterrein. De apache- en chinookhelikopters van defensie scheren laag over het opvangkamp heen. Op die kazerne verblijven sinds vorig jaar ook 500 Afghanen die na de komst van Taliban zijn geëvacueerd. Die opvang stopt op 1 oktober. Kleine groepjes asielzoekers lopen over het fietspad langs de lange, provinciale weg. “Dit is mijn vierde opvangplek in Nederland. Ik heb ook een nacht buiten bij Ter Apel geslapen,” vertelt iemand uit Jemen, die om veiligheidsredenen zijn naam niet in de krant wil. Hij is hier net een week. De opvang in de Marnewaard is goed, zegt hij. “We zijn ingedeeld in groepen en twee keer per dag komt er een bus die mensen naar Ter Apel brengt.” Wanneer hij zelf aan de beurt is, weet hij nog niet. Wat hij wel weet: “Ik wil heel graag dat mijn vrouw en twee dochters ook hiernaartoe kunnen komen. Zij zijn nu in Egypte. Terug naar Jemen kunnen we niet: het is er oorlog.” De wachtkamer in de Marnewaard voorkomt dat de Jemeniet nog een nacht buiten moet slapen. Maar het lost niet het opvangprobleem in Nederland op. De azc’s zitten nog steeds overvol, onder meer met duizenden statushouders die door de wooncrisis niet kunnen doorstromen naar een gewoon huis. Tegelijk bestaat bijna de helft van de 148 COA-locaties inmiddels uit noodopvang: sporthallen, congrescentra waarin stapelbedden tussen dunne wandjes zijn gezet. Twee grote veerboten, met elk plek voor 1000 asielzoekers, komen later deze maand. Ondertussen melden zich elke dag nieuwe asielzoekers bij Ter Apel. Het COA kan niet precies zeggen hoeveel dat er deze weken gemiddeld per dag zijn. Immigratiedienst IND stelt dat vorige week 1300 asielaanvragen werden geregistreerd, waaronder nareizende familieleden. Uit bus 73, die van station Emmen naar het aanmeldcentrum rijdt, stappen rond 16.30 uur tien mensen die bij de receptie stellen asiel aan te willen vragen. Ze kunnen direct doorlopen naar de eerste registratie, waarna sommigen van hen de nacht waarschijnlijk door zullen brengen in Marnewaard. “Gaan we gaan we het met de ‘wachtkamer’ erbij redden?” herhaalt COA-woordvoerster Bouwmeester de vraag. “Het is moeilijk voorspellen. Het scheelt dat Marnewaard open is en dat de noodopvang in Goes open is. Maar er gaan ook opvangplekken dicht. Dus het is nu niet klaar.”||https://www.parool.nl/nederland/buiten-slapende-asielzoekers-bij-ter-apel-verplaatst-naar-groningse-wachtkamer-gaan-we-het-zo-wel-redden~b99b5c96/
2022-09-15||Geluidstechnicus Frank Mathijssen (1958-2022) wist als geen ander de sfeer tijdens een optreden te pakken||De lijst van bands waarvoor Mathijssen het geluid verzorgde bij radio- en tv-optredens, is schier oneindig. Iggy Pop, Pearl Jam, Billie Eilish, Underworld, Red Hot Chili Peppers: Mathijssen zorgde ervoor dat hun muziek haarscherp de huiskamer bereikte. En hij werkte als geluidstechnicus op zo’n beetje alle festivals van Nederland, of het nou Pinkpop was, Down the Rabbit Hole of North Sea Jazz. In Paradiso en de Melkweg was hij kind aan huis, en ook in de radio- en tv-studio’s van programma’s als Countdown Café, 2 Meter Sessies of De wereld draait door betoonde Mathijssen zich een tovenaar achter het mengpaneel. Muziek speelde in het leven van de jonge Frank al een grote rol. Dagblad BN De Stem omschreef hem treffend als ‘Bredase oerpunker en geluidsman van de sterren’. Wie eind jaren zeventig in Breda opgroeide, kon niet om hem heen. Als zanger/gitarist van The Miranda’s was hij het gezicht van, aldus de krant, ‘de enige echte punkband uit Breda’. Mathijssen stond jarenlang achter de bar van café ’t Klapcot en new wave-disco EXQS. Daar draaide hij de muziek die hij als verkoper in de platenzaak Bullit had ontdekt. Carlijn Offergelt leerde hem kennen in 1989. Mathijssen was begin jaren tachtig naar Amsterdam verhuisd en toen ze hem in Paradiso en kort daarna in de RoXY tegen het lijf liep, was ze verkocht. “Het was liefde op het eerste gezicht. Hij had zelf niet in de gaten hoe goed hij eruit zag, en bleek bovendien de liefste, aardigste en meest bescheiden man te zijn die ik ooit had ontmoet. Na die nacht in de RoXY is hij met me mee naar huis gegaan en we zijn meteen gaan samenwonen. Eerst in een huurhuis in de Vrolikstraat, destijds de minst vrolijke straat van de stad, later in een superschattig koophuisje aan de Snoekjesgracht. Midden tussen de junks, maar we vonden het heerlijk daar.” Het stel kreeg al snel twee kinderen, dochter Max en zoon Coen, en verhuisde naar een benedenwoning in de Watergraafsmeer, die Mathijssen, een geboren klusser, eigenhandig opknapte. Mathijssen had intussen werk gevonden als geluidstechnicus bij het NOB, later gevolgd door de facilitaire bedrijven DutchView en NEP. “Hij wist precies hoe hij de muziek moest laten klinken,” zegt Bülent Des, zijn leidinggevende bij NEP. “De artiesten liepen met hem weg. De Dijk vroeg altijd om hem, want hij wist als geen ander de sfeer van een optreden te pakken. Binnen het bedrijf was hij een baken van rust en een pater familias voor jonge collega’s. Hij gunde iedereen de tijd om het vak te leren.” Maar hoe belangrijk muziek ook voor hem was, zijn gezin ging boven alles. “Geen betere vader dan hij,” zegt Offergelt. “En hij was ook een levensgenieter. Hij kookte de sterren van de hemel en vond het heerlijk om op de motor naar het strand te rijden en daar in de zon te liggen bakken.” Mathijssen hoopte zijn oude dag te vieren op Tenerife, een walhalla voor liefhebbers van golf, de sport die hij met zijn twee broers beoefende in Breda of op de golfbaan van Waterland in Amsterdam-Noord. Maar het lot was wreed en besliste anders. Zijn uitvaart in de Melkweg was geheel in stijl. De met platenhoezen beklede kist werd binnengedragen op de keiharde klanken van een nummer dat hij ooit zelf had uitgekozen: Fight for Your Right to Party van de Beastie Boys. “Kippenvel,” zegt Offergelt. “Frank ten voeten uit.”||https://www.parool.nl/amsterdam/geluidstechnicus-frank-mathijssen-1958-2022-wist-als-geen-ander-de-sfeer-tijdens-een-optreden-te-pakken~bbd2287b/
2022-09-15||Oekraïne publiceert gesprekken Russische soldaten: ‘We werden de hele nacht in de pan gehakt’||Het is Oekraïense oorlogspropaganda, en daarmee is het oppassen opgeblazen. De veiligheidsdienst van het Oekraïense leger (CDR) zet afgeluisterde telefoongesprekken online van Russische soldaten die naar huis bellen. Zo’n 150 gesprekken sinds het begin van de oorlog, telde de Kyiv Post, waarvan de krant er zo’n vijftien vertaalde. Ook de site WarTranslated doet dat. Of de gesprekken echt zijn, is niet met zekerheid vast te stellen, en ook niet hoe representatief ze zijn. Maar wat de militairen beschrijven, doorspekt met vloeken en scheldwoorden, komt overeen met wat deserteurs vertellen. Zo verhaalde de onlangs naar het Westen ontkomen Pavel Filatjev over de corruptie die het leger heeft uitgehold, en de schrikbarend slechte voorbereiding van soldaten die naar het front worden gestuurd. De soldaten die nabij Charkov en Cherson overrompeld zijn, vertellen aan de telefoon over hun angst en het gevoel in de steek gelaten te zijn (‘de bataljonscommandant is ’m gesmeerd, de klootzak!’). Ze klagen over inferieure bewapening en uitrusting, en over het uitblijven van bevoorrading, van munitie tot water. De aanvoer van nieuwe rekruten helpt weinig, zo illustreert een gesprek dat de Kyiv Post publiceerde. “Ze zien eruit als daklozen,” zegt een soldaat over de bijeengeraapte uniformen van de nieuwelingen. “Ze hebben geweren uit 1976, 1978, die dingen kunnen niet eens recht schieten, en ze worden onmiddellijk naar het front gestuurd. Hoe moeten ze daarmee een tank stoppen? Ze hebben geen anti-tankraketten, niets!” In onderstaand telefoontje vertelt een Russische soldaat nabij Charkov over zijn toestand aan zijn geliefde: “We werden een beetje afgetuigd. We trekken ons terug nu. Ik weet niet wat er gaat gebeuren, of ik je nog kan bellen.” “Hoe is het met je? Wat heb je?” “Niets, alleen mijn arm en been. Lichtgewond, door scherven.” “Waarom word je niet naar het ziekenhuis gestuurd?” “Omdat we bevel hebben om de linie vast te houden.” “Zijn ze helemaal van de pot gerukt?” “We hebben onszelf injecties gegeven om de pijn te verdragen, en dan gaan we weer op missie.” “Je moet naar het ziekenhuis!” “Daar liggen al 1500 mensen, het is vol. We werden de hele nacht in de pan gehakt. De Chochols [scheldwoord voor Oekraïners] komen van alle kanten. Ze braken overal door onze defensie. Gisteren zijn we 150 kilometer teruggezakt, om van daaruit te vuren, maar ze braken door en toen waren we de klos. Het was vreselijk. Balaklia is helemaal ingenomen nu. Hun wapens zijn zoveel sterker dan de onze. We vroegen om luchtsteun, maar ze zeiden: nee, hou die verdediging in stand op eigen kracht, hoe dan ook.” [huilt] “Het is verdomd eng.” “Ik weet het, maar je moet volhouden schat.” “Ik ben er zo ziek van om [dode] jongens te moeten inladen.” “Alles komt goed. Hou vol.” “Ik heb de kracht niet meer, ik ben op van de zenuwen en ik zit onder het bloed. We hebben geen munitie meer, geen wapens, niks meer. Iedereen heeft nog één magazijn met munitie over.”||https://www.parool.nl/wereld/oekraine-publiceert-gesprekken-russische-soldaten-we-werden-de-hele-nacht-in-de-pan-gehakt~bb8d492d/
2022-09-15||‘Niet mijn koning!’: zorgen over arrestaties bij protesten tegen Brits koningshuis||Hoewel het Britse peilingbureau YouGov na een recente rondvraag stelt dat bijna de helft van de Britten (44 procent) een traantje heeft moeten laten om de dood van de Queen, geldt zulk verdriet niet voor iedereen. De laatste dagen heeft de politie in Edinburgh, Oxford en Londen meerdere arrestaties verricht en een aantal mensen weggevoerd na het doen van antimonarchistische uitingen. De politieacties kunnen rekenen op flinke kritiek vanuit burgerrechtenbewegingen, die de politie beschuldigen van het beperken van de vrijheid van meningsuiting. Met name de arrestaties zijn ‘erg verontrustend’, vertelt Ruth Smeeth van de organisatie Index on Censorship aan de BBC. In Edinburgh werden de meeste mensen opgepakt. Zondag werd een vrouw die een bord omhooghield met ‘Fuck imperialisme, schaf het koningshuis af’ buiten St Giles Cathedral – waar Charles III op dat moment officieel werd benoemd als koning – door agenten aangehouden wegens ‘verstoring van de openbare orde’. Volgens de Schotse politie is ze formeel aangeklaagd, vrijgelaten, en ligt haar zaak nu bij de rechtbank in Edinburgh. Later die dag werden tijdens de processie van de kist van de koningin door Edinburgh twee mannen uit de menigte gehaald en ingerekend. Een van de mannen zou prins Andrew, die onderdeel was van de processie, hebben uitgejouwd. Hij werd eveneens gearresteerd wegens verstoring van de openbare orde. In Oxford werd diezelfde dag een man gearresteerd nadat hij ‘Wie heeft hem gekozen?’ riep toen hij langs een ceremonie liep waar het koningschap van Charles werd aangekondigd. Na een tijd in een politiebusje gezeten te hebben, werd hij weer vrijgelaten. Maandag was het weer raak, ditmaal in Londen. Een demonstrant die voor het parlement stond met een bordje met daarop ‘Niet mijn koning’ werd weggevoerd vlak voordat koning Charles arriveerde om het Lagerhuis toe te spreken, maar werd niet gearresteerd. Diezelfde dag hield een andere demonstrant, een advocaat, een stuk blanco papier omhoog. Volgens de man werd hij daarna benaderd door een politieman die hem waarschuwde dat hij gearresteerd zou kunnen worden als hij er ‘Niet mijn koning’ op zou schrijven. Op beelden van de interactie die de man online deelde is te horen hoe de politieman zegt dat een dergelijke tekst ‘mensen zou kunnen beledigen’. Tekst loopt door onder de tweet De reeks aan arrestaties en afvoeringen is zorgelijk, vinden ook sommige politici. Zarah Sultana, een parlementslid voor Labour, is er niet over te spreken. “Niemand moet aangehouden worden voor het uiten van republikeinse standpunten. Het is uitzonderlijk, en shockerend, dat dit gezegd moet worden.” De Londense politie heeft inmiddels een verklaring gepubliceerd waarin ze reageert op de incidenten die plaatsvonden in Londen. “Burgers hebben zeker een recht om te protesteren en we maken dit ook duidelijk aan alle agenten,” aldus adjunct-commissaris Stuart Cundy. Voorlopig worden er nog meer protesten verwacht, met name rondom de kroning van Charles III. Volgens Cundy zullen agenten de komende tijd ‘herinnerd blijven worden’ aan het demonstratierecht.||https://www.parool.nl/wereld/niet-mijn-koning-zorgen-over-arrestaties-bij-protesten-tegen-brits-koningshuis~b88174b4/
2022-09-15||Een hefboom naar een beter leven||Niet eerder werd een groep collaborateurs zo grondig en systematisch onderzocht als voor het proefschrift van de Amsterdammer Paul van de Water. Joden werden door deze collaborateurs vervolgd, gefolterd, gedood of op transport gezet naar de concentratiekampen. Ook andere arrestanten, zoals onderduikgevers en leden van het verzet, werden keihard aangepakt. Van de Water las in 4,5 jaar tijd honderden boeken en dossiers en construeerde daaruit een minutieuze beschrijving van hun wandaden, met een gemene deler: ze waren nietsontziend en gewelddadig. Tien van de 31 collaborateurs uit Van de Waters proefschrift betreffen Amsterdamse politieagenten, werkzaam bij Bureau Joodse Zaken. Een dienst die vele duizenden Joden oppakte en liet deporteren naar Westerbork, het voorportaal van vernietigingskampen als Auschwitz en Sobibor. Twee leden van de Amsterdamse groep politieagenten werden doodgeschoten toen zij na de capitulatie van de Duitsers in Nederland op de vlucht sloegen, de andere acht hoorden na de oorlog de doodstraf tegen zich eisen. Uiteindelijk werden slechts twee van hen geëxecuteerd, de anderen kregen tijdelijke straffen. De laatste agent werd in 1960 vrijgelaten. “Ik groeide op in de Wilhelminastraat, in een echte arbeiderswijk. Ik ben opgevoed met de Tweede Wereldoorlog. Bijna dagelijks vertelde mijn vader verhalen over de oorlog. Vaak ging het over de heldendaden van het het verzet. Over wandaden van collaborateurs had hij het niet. Dat waren volgens hem krankzinnigen, daar besteedde je verder geen aandacht aan. Opmerkelijk, vond ik toen al. Ik herinner me alleen dat we bij een slager niet kochten, omdat die bij de NSB had gezeten. Verder ben ik altijd geïntrigeerd geweest door afwijkend gedrag. En daar voldoet de onderzoeksgroep ruimschoots aan.” “Het waren profiteurs, opportunisten, geen ideologen. Voor de oorlog waren ze niet crimineel. Ze groeiden over het algemeen op in armoe, zonder een geloof, met een gebrek aan liefde en met een somber toekomstperspectief. Ze waren laagopgeleid en vonden bestaanszekerheid bij de politie. De meesten waren straatagent en misten de capaciteiten om hoger op de ladder te komen. Die carrièrekans kregen ze wel van de nazi’s. Alleen moesten ze daar wel een prijs voor betalen: geweld.” “Hoewel je op grond van het in mijn boek beschreven excessieve geweld misschien anders zou verwachten, waren ze niet geestesziek. Ze voerden gewoon uit wat de Duitsers van ze vroegen, het waren gehoorzaamheidsdaders. Bij de politie waren ze al gewend om met geweld om te gaan en opdrachten van meerderen uit te voeren, zonder daarbij gewetensvragen te stellen. Hun keuze voor het nationaalsocialisme was niet ideologisch gemotiveerd, maar een hefboom naar een beter leven. Als niet Hitler, maar Stalin de macht had gegrepen, waren ze zonder pardon communist geworden.” “Dat gaat me te ver. Er zijn genoeg voorbeelden van mensen die onder gelijke moeilijke omstandigheden verschillende keuzes maakten. Na de oorlog werden oorlogsmisdadigers geïnterneerd in kamp Westerbork, waar ook nog Joden verbleven die op dat moment nog geen thuis hadden. Hen werd gevraagd de collaborateurs te bewaken. Een deel van de joden heeft die taak correct uitgevoerd, een ander deel intimideerde en mishandelde de collaborateurs. Gelijke omstandigheden, verschillend gedrag. Ik ben van mening dat naast omstandigheden ook karaktereigenschappen bepalend zijn.” “Zonder twijfel. Er is altijd een groep locals die collaboreert met de bezetter. Anderen zullen kiezen voor het verzet. Ook zullen er overlevers zijn, die niet in opstand komen. Zoals in de Tweede Wereldoorlog het overgrote deel van de Nederlanders. Zo ook mijn vader, die zijn gezin zo zonder ellende door de oorlog loodste.” Paul van de Water: Collaboratie en geweld – radicalisering en extremisme tijdens de Duitse bezetting van Nederland. Omniboek, €49,90.||https://www.parool.nl/amsterdam/een-hefboom-naar-een-beter-leven~b78266da/
2022-09-15||Dooi treedt in tussen Venezuela en Colombia: grens weer open, ‘paria’ Venezuela steeds minder geïsoleerd||In heel de wereld gold Venezuela de afgelopen jaren als een paria, maar met haast geen ander land waren de conflicten zo hoog opgelopen als met buurland Colombia. Dat nu uitgerekend tussen die twee landen de dooi intreedt, geeft aan dat Venezuela met kleine maar zekere stappen langzaam weer toetreedt tot de internationale gemeenschap. De grenzen tussen de twee landen gaan aan het einde van deze maand weer open voor vrachtverkeer en vliegverbindingen tussen de twee hoofdsteden worden weer in ere hersteld. Onlangs besloten de twee landen ook weer ambassadeurs uit te wisselen. De twee landen waren politiek gezien lange tijd tegenpolen. Colombia was altijd het rechtse bastion bij uitstek in Latijns-Amerika, terwijl Venezuela onder rechtse politici op dat continent juist als het ultieme schrikbeeld geldt van wat er allemaal mis kan gaan als je links aan de leiding laat. Maar de tijden zijn veranderd. Colombia koos eerder dit jaar voor het eerst een linkse president, Gustavo Petro, die geen voorstander is van een harde lijn tegenover het buurland. Ondertussen lijkt de Venezolaanse president Nicolás Maduro, gedwongen door een instortende economie, ook flink wat ideologische veren af te schudden. De afgelopen jaren voerde hij al marktvriendelijke hervormingen door, en onlangs kwam uit hoofdstad Caracas het bericht dat sommige portretten van Hugo Chávez, de inspirator van de linkse revolutie in het land, vervangen zijn door commerciële billboards. Niet dat de huidige dooi nu direct is ingegeven door oprechte politieke verwantschap. President Petro maakte duidelijk dat hij absoluut geen Venezolaanse oppositiefiguren zal uitleveren, hoe hard Maduro daar ook om vraagt. Zijn land blijft bovendien opvang bieden aan zo’n 2 miljoen Venezolanen die hun land zijn ontvlucht. Het is meer een kwestie van pragmatisme. Want de internationale sancties, die in 2019 onder aanvoering van de Verenigde Staten en Colombia werden ingesteld tegen Venezuela uit protest tegen de dubieuze wijze waarop Maduro zijn termijn verlengde, hebben duidelijk niet gewerkt. De man die de internationale gemeenschap als president probeerde te erkennen, Juan Guaidó, wist de machtsstrijd met Maduro niet te winnen. En dus wordt het zo langzamerhand tijd om te erkennen bij wie het feitelijke gezag in Venezuela nog altijd ligt: bij Nicolás Maduro. De Russische oorlog in Oekraïne zorgde er eerder al voor dat de Amerikanen weer voorzichtige ouvertures maken naar Venezuela, dat onder de grond over enorme nog niet gewonnen oliereserves beschikt. Ook Maduro heeft redenen om pragmatisch te zijn. Hij was het, die al een paar jaar voor 2019 de grens met Colombia sloot voor vrachtverkeer, uit protest tegen wat schietincidenten. Op dat moment was de economie van Venezuela nog niet volledig ingestort en kon het land zich dat veroorloven. Inmiddels ligt het anders en zal Maduro zich afvragen of hij op dit moment veel steun kan verwachten van zijn traditionele bondgenoot Rusland. Daarnaast was het in de praktijk ondoenlijk om de ruim 2200 kilometer grens echt effectief te bewaken, en zorgde het verbod op vrachtverkeer ervoor dat allerlei bendes konden profiteren van de smokkel. Het heropenen van de grens voor vrachtverkeer zal de officiële handel tussen de twee landen flink verhogen, al waarschuwen analisten dat er ook niet direct gouden bergen verwacht moeten worden. De industriële productie in Venezuela, waar aan alles gebrek is, ligt nog altijd behoorlijk op zijn gat.||https://www.parool.nl/wereld/dooi-treedt-in-tussen-venezuela-en-colombia-grens-weer-open-paria-venezuela-steeds-minder-geisoleerd~b8ad763f/
2022-09-15||Fotobeurs Unseen: de wereld van het Joegoslaviëtribunaal schuilt achter Tito’s gebloemde vitrage in dit boek||Jarenlang maakte hij portretten bij het Joegoslaviëtribunaal, dat van 1993 tot 2017 was gevestigd in een kantoorgebouw uit de jaren zeventig in het Haagse Statenkwartier; van bewakers, vertalers en journalisten tot advocaten, aanklagers en de hoofdaanklager zelve. Eigenlijk had Friso Keuris (59) als fotograaf al bij de processen van Neurenberg geweest willen zijn, de fascinatie voor de Tweede Wereldoorlog kreeg hij van huis uit mee. “Bij het Joegoslaviëtribunaal ben ik ook nog tergend traag begonnen, het idee kwam pas in 2000. Ik besefte: straks verspeel ik de kans om vast te leggen wat hier plaatsvindt en dat dat van groot historisch belang is. Maar ik moest eerst binnen zien te komen, hoofdaanklager Carla Del Ponte hield destijds de poort goed dicht. Ik maakte portretten van auteurs voor HP/De Tijd, die heb ik voorgelegd en uiteindelijk zeiden ze: laten we het dan maar doen. Die schiet een paar plaatjes en dan is ie weer weg, dachten ze.” Tekst gaat verder onder de foto. Maar hij bleef, van 2001 tot en met 2003, en keerde terug van 2013 tot 2017 toen het tribunaal met de processen tegen Radovan Karadzic en Ratko Mladic een nieuwe fase in ging. Del Ponte, aanklager van 1999 tot 2003, kreeg hij zelf ook voor de camera, de blik op streng. “Een hoop mensen wilden eerst niet in beeld. Maar ik kwam steeds verder. De grap, na twee jaar vroeg Del Ponte: wanneer ben ik nou aan de beurt?” De portretten en foto’s achter de schermen bij het tribunaal zijn nu gebundeld in een fotoboek dat een vorm heeft die nog niet eerder bestond: binnen glanzende pagina’s met documentairefoto’s van het zomerpaleis van de Joegoslavische leider Josef Broz Tito (1889-1980) liggen twee tegengestelde katernen ingenaaid die zich vanuit het midden laten openvouwen. Even ingenieus als indringend wordt zo beurtelings de wereld van het tribunaal in beeld gebracht en het bewijsmateriaal van de misdaden die eraan ten grondslag lagen. Zeven jaar heeft Keuris gewerkt met vormgever Teun van der Heijden aan wat TiTo - of an islands paradise and disturbed earth zou worden. “Toen ik mijn tribunaalfoto’s aan Teun liet zien, begreep hij aanvankelijk niet wat ik daarmee wilde vertellen. Daar werd ik wel even pissig van, want het materiaal dat ik had, heeft niemand. Maar hij had een punt. Het zijn foto’s van mensen binnen de machinerie van het tribunaal, maar dat zegt mensen daarbuiten niet zoveel zonder context. Hij zei: zet er iets tegenover waardoor ik het tribunaal beter begrijp.” Die context vond hij toen hij hoorde van Tito’s favoriete verblijf op het eilandje Brijuni in Kroatië en in 2016 toestemming kreeg daar te fotograferen. “Het staat voor mij voor de grote Joegoslavische droom van Tito, die uiteengeslagen is. Ik kreeg drie dagen de tijd, de adrenaline spoot uit mijn oren.” Betoverende eilandbeelden legde hij vast, het in de tijd gestolde meubilair, details van verval en persoonlijke toetsen als de sarcofagen van Tito’s lievelingshond en het paard waarop hij tijdens de Tweede Wereldoorlog als partizaan door de bergen had getrokken. De foto’s van Brijuni waren te zien op het prestigieuze fotofestival Les Rencontres, en er kwam de suggestie daarvan een koffietafelboek te maken. “Dat bracht me in enorme verwarring. Wacht! Ik begon met het Joegoslaviëtribunaal, dát wil ik in perspectief brengen, is daar dan zo weinig animo voor? Toen bedachten Teun en ik: we maken een koffietafelboek – maar dan met een boek binnen het boek. De drukker begreep er eerst niets van, de binder niet. Het is als een altaarstuk waarbij je panelen opent en zo een steeds groter verhaal ontstaat.” Die panelen dan niet van krakend eikenhout, lacht Keuris, maar besloten achter een foto van de gebloemde vitrage in Tito’s paleis. “Klinkt vreselijk cliché om daar gordijntjes voor te nemen, maar beter beeld is er natuurlijk niet. En toen we deze vorm hadden gevonden, begon het steeds stelliger te werken: elk blokje versterkt elkaar.” Zo volgt op een portret van het hoofd communicatie, zelf destijds als meisje met andere moslims samengedreven op een schoolplein, bewijsmateriaal tegen de daders van toen – een ervan in een door de verdediging aangedragen foto in zwembroek op een ezel. “En een foto van zijn rode autootje. Als om te laten zien: doodgewone, sympathieke man. Maar op de luchtfoto daarnaast zie je de route naar de Drina waar hij zijn slachtoffers doodschoot en in de rivier dumpte. Zij is bij het tribunaal gaan werken in de hoop hem ooit veroordeeld te zien: hij heeft levenslang gekregen.” Tekst gaat verder onder de foto. Hij neemt het woord trots zelden in de mond, zegt Keuris, maar op dit boek, deze verslaglegging, is hij oprecht trots. “We hebben met het bewijsmateriaal uit de database van het tribunaal de grens opgezocht, want je vindt daar natuurlijk de meest confronterende beelden. Wanneer blijf je kijken en wanneer wend je je af? Teun heeft een strenge selectie gemaakt waardoor er een sterke balans is ontstaan. En wegkijken, daar heb je niets aan. Wegpoetsen omdat onze dagelijkse welvaart ons niet confronteert met het bewustzijn dat het ook à la seconde mis kan gaan. De ene dag zit je op je ezeltje, het andere moment sta je langs de rivier mensen af te knallen. We vergeten te gemakkelijk.” TiTo - of an islands paradise and disturbed earth, Friso Keuris; Kehler Verlag, €58,- Te koop op Unseen en bij boekhandel Het Martyrium, te bestellen via friso@frisokeuris.com.||https://www.parool.nl/kunst-media/fotobeurs-unseen-de-wereld-van-het-joegoslavietribunaal-schuilt-achter-tito-s-gebloemde-vitrage-in-dit-boek~b103797f/
2022-09-15||Marie Kreutzer corrigeert met Corsage het klassieke beeld van Sissi: ‘Voor mij is ze geen icoon of idool’||Corsage toont een jaar uit het leven van de Oostenrijkse keizerin Elisabeth in Beieren (1837-1898). Om precies te zijn: het jaar dat ze veertig wordt. Elisabeth is inmiddels beter bekend als Sissi, maar die koosnaam valt in Corsage nergens – hij werd bedacht voor de drie beroemde films met Romy Schneider uit de jaren vijftig (zie kader). Kreutzers film is te zien als correctie op dat klassieke beeld: weg met de pracht en praal en weelderige paleizen, en in plaats daarvan een grotere dosis emotionele en psychologische waarachtigheid. Een groepje journalisten schoof bij Kreutzer aan op het afgelopen filmfestival van Cannes, waar de film draaide in tweede competitie Un Certain Regard en waar Vicky Krieps werd bekroond voor haar acteerprestatie. Het was ook Krieps, met wie Kreutzer eerder al Was hat uns bloß so ruiniert (2016) maakte, die haar benaderde voor een film over Sissi. “Ik dacht eerst dat ze me voor de gek hield,” zegt Kreutzer en lacht. “Sissi’s verhaal is in Oostenrijk al zo vaak verteld, en de meeste versies neigen naar edelkitsch.” Toch vond Kreutzer toen ze eenmaal in de historische bronnen was gedoken voldoende aanknopingspunten om een film te maken. “De meeste mensen weten hoe ze keizerin werd en hoe ze stierf. Maar wat daartussen lag, is veel minder bekend. Ik ontdekte hoezeer ze worstelde met het beeld dat de buitenwereld van haar had, hoe ze daar fysiek keer op keer aan moest voldoen. Ik had het gevoel dat ze aan dat beeld wilde ontsnappen en daarin zag ik iets dat ook vandaag de dag resoneert.” Het is terug te zien in het feit dat Elisabeth na haar 32ste levensjaar geen enkele nieuwe beeltenis van zichzelf toestond, om in het publieke oog haar jeugdig elan in stand te houden. Kreutzer koppelt het expliciet aan de hedendaagse mediawereld. “Door hoe hoe de media en sociale media werken, zijn we constant omgeven door afbeeldingen, van anderen maar ook van onszelf. Niemand kan eraan ontsnappen, zeker beroemdheden niet. Hun beeltenissen zijn publiek bezit.” Een collega vraagt of Kreutzer moeite heeft gehad om door het icoon Sissi heen te kijken – om haar in zekere zin respectloos te kunnen behandelen. Kreutzer glimlacht. “Ik heb nooit zo veel respect voor haar gehad, geloof ik. Voor mij is ze geen icoon of idool. Ik ben gewoon gaan lezen en heb een film gemaakt over wat ik daarin zag. Met veel artistieke vrijheid.” Die vrijheid uit zich bijvoorbeeld in het feit dat er regelmatige anachronismes de film in sluipen; iets wat niet in de tijd past. Ze springen zelden echt in het oog, maar zo gauw ze je op beginnen te vallen zie je ze overal. “Ik wist van meet af aan dat ik het in de aankleding een stuk simpeler wilde houden dan de aristocratie destijds leefde. Het werd een beetje een spel. Ik wilde dat de kijker zich telkens af zou vragen: was dat er toen al?” Dat gaat van op luiten vertolkte sixties-popsongs tot een ontmoeting met de filmcamera twintig jaar voordat die uitgevonden werd. En van paleisdeuren met moderne hendels tot de middelvinger die de keizerin naar een geschokt gezelschap opsteekt. Die opgestoken middelvinger was een improvisatie van Krieps op de set, vertelt Kreutzer. “Precies goed. Vicky is een heel onvoorspelbare actrice, op de best mogelijke manier: elke take krijg je weer iets anders van haar. Ik wilde dat ze zo vrij mogelijk kon acteren – wat nogal ironisch is, aangezien ze continu in die vreselijke korsetten gesnoerd zat.” Al bij leven stond Elisabeth bekend om haar extreem kleine taille, met dank aan een leven lang korsetten dragen. “Destijds droegen meisjes vanaf hun twaalfde korsetten,” legt Kreutzer uit. “Omdat ze nog in de groei waren, vormden hun lichamen zich anders dan van nature zou gebeuren; organen herschikten zich. Ik wilde niet weglopen voor hoe wreed dat is, het niet mooier maken met zwart kant.” En dus werd ook Krieps voor elke opnamedag ingesnoerd – met de strakste korsetten die ze voor de film droeg, werd haar taillemaat met 8 centimeter verminderd. “We hebben met zijn allen, ook Vicky zelf, onderschat wat dat voor een actrice betekent. Je kunt niet eten, je kunt soms niet eens goed diep ademhalen.” En ademhalen, dat is een belangrijk motief in de film. Vandaar ook de beelden van Elisabeth onder water waarmee de film zowel begint als eindigt. “Het was iets dat Vicky zei in onze eerste gesprekken, dat me steeds is bijgebleven: ze krijgt geen lucht.”||https://www.parool.nl/kunst-media/marie-kreutzer-corrigeert-met-corsage-het-klassieke-beeld-van-sissi-voor-mij-is-ze-geen-icoon-of-idool~b1db12a2/
2022-09-15||Dankzij zwart-witfoto’s van de Duitse fotograaf Jochen Lempert krijg je meer empathie met de natuur||Jochen Lempert studeerde biologie in Bonn en deed onderzoek naar de fauna, ecologie en voortplanting van libellen in regenwoudwateren in Liberia. Zijn wetenschappelijke achtergrond is goed zichtbaar in zijn foto’s; met zijn poëtische benadering van zijn onderwerpen nodigt Lempert de toeschouwer uit om op een andere, empathische manier te kijken naar wat de natuur ons te bieden heeft. De titel van zijn solotentoonstelling Natural sources in Huis Marseille, verwijst niet alleen naar de natuurlijke hulpbronnen die mensen als vanzelfsprekend lijken te beschouwen. In bredere zin onderzoekt Lempert de steeds veranderende relatie tussen mens en natuur; hij verzamelt en categoriseert zijn onderwerpen als een wetenschapper, maar legt tegelijkertijd dieren, planten en micro-organismen vanuit een gelijkwaardig gezichtspunt vast. Lemperts zwart-witte, analoge beelden tonen zijn fascinatie voor de ervaring van de natuur op een zo direct mogelijke manier, zonder te veel manipulaties. Om de natuurlijke focus van het menselijk oog na te bootsen, fotografeert hij altijd met een analoge camera met een 50mm-lens. Zijn fijnzinnige, niet ingelijste foto’s zijn in Huis Marseille zonder chronologische hiërarchie naast elkaar geplaatst; Lempert heeft gekozen voor subtiele associaties en kruisverwijzingen bij naast elkaar hangende werken. Natural sources van Jochen Lempert: t/m 4/12 in Huis Marseille, Keizersgracht 401.||https://www.parool.nl/ps/dankzij-zwart-witfoto-s-van-de-duitse-fotograaf-jochen-lempert-krijg-je-meer-empathie-met-de-natuur~bbf6cc67/
2022-09-15||Weekendtips: dans op The Black Pride Bal of drink bier bij het Tapt Festival||Drie dagen lang is er op verschillende locaties door heel Amsterdam van alles te bezichtigen omtrent design. Met als doel: de Amsterdamse creatieve sector versterken en verbinden. De routekaart op de website verbindt 170 ontwerpers en 19 hubs, architecten, merken en showrooms. Bezoek bijvoorbeeld Bloomlight, een lichtinstallatie die meebeweegt met de bezoeker die eronder loopt, van Studio Vouw.Donderdag, vrijdag en zaterdag, verschillende tijden, meerdere locaties, gratis Dit weekend staat het Museumplein in het teken van fotografie en het 50-jarige jubileum van het ‘gouden’ seizoen van Ajax waarin onder meer de Europacup werd gewonnen. Haute Photographie stelt diverse werken tentoon, van zowel jong talent als gerenommeerde fotografen. Een lunchbreak nodig? In samenwerking met sterrenrestaurant Daalder staat er midden op het plein een pop-uprestaurant. Alleen voor de lunch is nog plek, reserveren kan via de website. Donderdag, vrijdag, zaterdag en zondag, vanaf 10.00 uur, Museumplein, €17,50 Voor de tiende editie van de internationale fotografiebeurs Unseen strijken er 70 galeries, 65 uitgevers en 12 projecten neer op het Westergasterrein. Het draait er om de nieuwste ontwikkelingen in de hedendaagse fotografie. Naast alle foto’s op de beurs is er in de Transformatorhuishal een tentoonstelling te zien van Unbound: een onafhankelijke non-profituitbreiding van Unseen. Dit jaar is hier Damarice Amao, curator fotografie van het Centre Pompidou in Parijs, als gastcurator. Ook is de boekenmarkt er weer, met zo’n 60 (inter)nationale deelnemers in een buitenpaviljoen.Vrijdag, zaterdag en zondag, verschillende tijden, Westergas, €19,50 Leer meer over de Amerikaanse burgerrechtenbeweging in de jaren zestig tijdens de muzikale theatervoorstelling We hadden liefde, we hadden wapens in DeLaMar. Een voorstelling naar de gelijknamige roman van Christine Otten, met onder anderen Carolina Dijkhuizen, Hajo Bruins en Nyncke Beekhuyzen. Hoe verhoudt de strijd van toen zicht tot de Black Lives Matter-protesten van nu? Vrijdag en zaterdag, 20.00 uur, DeLaMar, €27,50 Voor de tiende keer wordt het Klassiek op het Amstelveld-festival (KOHA) georganiseerd, met als thema Back to the roots. Hier wordt een spotlight gezet op de culturele achtergrond van verschillende jonge talenten uit Nederland, Turkije, Argentinië en Oekraïne. Er vinden verschillende klassieke optredens plaats op het Amstelveld en op zondag is het Open Podium in de Amstelkerk. Bekende (inter)nationale namen als Anna Fedorova, Daniel Rowland en het Concertgebouw Kamerorkest zijn te bewonderen. Vrijdag en zaterdag, verschillende tijden, Amstelveld, gratis Je kinderen hun creativiteit laten ontdekken terwijl je zelf rustig door het Van Gogh Museum loopt. Zaterdag is er een schilderworkshop voor kinderen van 6 tot 12 jaar met als thema: Vincents schedels. Vincent van Gogh schilderde de kop van een skelet, maar hij gaf er een grappige draai aan. Later ontdekte Van Gogh dat hij ook schedels kon schilderen met vrolijke kleuren. In de workshop bekijken de kinderen de schedels van hem in het museum en maken daarna hun eigen schedelschilderij in het atelier.Zaterdag, 10.30 uur, Van Gogh Museum, €7,50 De tovenaarsleerling gaat over een jongen die gek is op alles wat met toveren te maken heeft. Daarom verzamelt hij toverspullen. Op een dag vindt hij een vreemd potje. Als hij het opent wordt opeens de regenheks wakker. Die wil het voor altijd in de hele wereld laten regenen. Aires Hovens speelt de voorstelling voor kinderen in de Buiksloterkerk.Zondag, 11.00 uur, Buiksloterkerk, €5-€10 “Ervaar de zinderende sfeer waar de black queer identity gevierd wordt en kijk je ogen uit bij de adembenemende scene,” zegt de organisatie over The Black Pride Ball. Prince Perry Ninja en Zelda Fitzgerald Ninja breiden de derde editie van The Black Pride Ball uit: dit jaar is het niet één dag feest, maar maken ze er een heel balweekend van. Kaartjes kun je alleen met cash aan de deur kopen. Vrijdag, zaterdag en zondag, vanaf 16.00 uur, Radion, €9-€15 Nog geen zin om de zomer achter je te laten? Om het festivalseizoen goed af te sluiten, kun je dit weekend terecht bij Tapt Festival. Een bierfestival met net iets meer dan alleen bier. Er zijn ook genoeg kraampjes om te eten, plekken om te chillen en spelletjes om te spelen. De laatste kaarten staan online.Vrijdag en zaterdag, verschillende tijden, Rembrandtpark, €17,50-€19,50 De tentoonstelling Love Stories – Art, Passion & Tragedy van de National Portrait Gallery in Londen is vanaf dit weekend te zien in Amsterdam. Meer dan honderd portretten over liefde, passie en tragiek worden op een unieke manier samengebracht. Het verhaal wordt verrijkt met een selectie Nederlandse portretten, die de Hermitage Amsterdam in samenwerking met de National Portrait Gallery presenteert. Vrijdag, zaterdag en zondag, 10.00 uur, Hermitage, €25||https://www.parool.nl/ps/weekendtips-dans-op-the-black-pride-bal-of-drink-bier-bij-het-tapt-festival~bae79b40/
2022-09-15||‘Er zijn zorgen of er is verdriet. Dan heb ik toch liever zorgen. Verdriet krijg ik toch wel’||Iemand die straks de energierekening niet kan betalen, ken ik goed en is 84 jaar. Ze maakt zich ernstige zorgen. “Wij waken over je. Als jij de energierekening niet kan betalen, dan betalen wij die voor je,” zeg ik. Daar reageert ze niet op. Het neemt de angst niet weg. “Ik heb het al altijd koud,” zegt ze. “Als jij de verwarming op 22 of 24 graden wil zetten, ga je je gang maar.” Ze schudt haar hoofd. “Ook slecht voor het milieu.” Haar stemgeluid is mistig. Ik zwijg, terwijl er zinnen in me opkomen die misschien verkeerd of pijnlijk kunnen overkomen. “Het wordt herfst en daarna winter,” zegt ze opeens. Mijn vrouw zegt: “Je hebt nog dat paarse wollen vest. Dat staat je hartstikke leuk en lijkt me erg warm.” Ze knikt. “Maar nogmaals,” zeg ik, “je hoeft je echt geen zorgen te maken. Wij willen heel graag dat jij het warm hebt.” “Je hoeft niet te schreeuwen, ik hoor je wel,” zegt ze. Haar ergernis is begrijpelijk. Ze wil niet dankbaar en afhankelijk hoeven zijn. Ze is er trots op dat ze altijd haar eigen boontjes heeft kunnen doppen en nu komt er iets dat niet te voorzien was. Na weer een paar slokjes thee wordt ze onrustig. Ze staat moeizaam op en gaat weer zitten. Net zo moeizaam. Dan zegt ze: “Het is een ziekte.” “Wat is een ziekte.” “Alles. Ouderdom, het klimaat, oorlog, energieke aarde… Alles is ziek.” “Maar jij hoeft het niet koud te hebben.” “Koud zit ook in je hoofd. En in je hart.” “Je bedoelt kil?” “Nee, koud… Je wordt nooit meer warm.” “Moet je niet weer eens naar de dokter?” vraag ik. “Het kan je hart zijn…” “Hou op, je begrijpt het niet.” “Met wat kunnen we je helpen?” vraagt mijn vrouw. “Met niks.” “Nou, in elk geval hoef je je geen zorgen te maken,” herhaal ik. “Ja, dank jullie wel. Jullie zijn weldoeners, hoor. Heus. Maar zorgen vullen m’n kop. Ik wíl zorgen.” “Hoe bedoel je?” “Er zijn zorgen of er is verdriet. Dan heb ik toch liever zorgen. Ik krijg toch wel verdriet.” “Je bent vandaag het zonnetje in huis, merk ik.” Ze glimlacht. “Straks als jullie weg zijn, zet ik de tv aan. Dan zie ik dingen die me zorgen baren of rotzooi met spelletjes. De radio biedt enig comfort, tenminste als ik in slaap val. Maar dan word ik dus koud wakker. Als voorschot.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/er-zijn-zorgen-of-er-is-verdriet-dan-heb-ik-toch-liever-zorgen-verdriet-krijg-ik-toch-wel~b081d893/
2022-09-15||Opinie: ‘Het Stedelijk Museum is al vele jaren de weg kwijt’||Het Stedelijk Museum Amsterdam is de weg kwijt. Na de kostbare sloop en uitbreiding van de bestaande bouw met de ‘iconische badkuip’, wist men niet wat te doen met de grote, donkere kelder. Vandaar de benepen kleinzielige roltrappen. Tevens plaatste een architect dure tussenwandjes. Hier kon een deel van de wereldberoemde collectie lukraak en zonder enig verband op geparkeerd worden. Inmiddels zijn de tussenwandjes van goud alweer weg, is de eigen collectie terug in de oudbouw en wordt de kelder van de badkuip heringericht. Het Stedelijk kijkt heden ten dage te veel naar de vorm en zoekt het te vaak in tussenwandjes en gordijntjes. Bij een recent bezoek dacht ik dat een gordijntje bij het werk van de inderdaad fascinerende kunstenaar Mir hoorde. Verderop fungeerde dit gordijntje echter als achtergrond bij een andere kunstenaar!Maarten Racz, Enschede Korte vraag over de kop ‘Weer vluchten gecanceld vanwege drukte Schiphol.’ (Het Parool, 13 september). Wat is er mis met het Nederlandse woord ‘geannuleerd’?Walter Mansveld, Diemen Een week geleden organiseerde de gemeente Amsterdam in samenwerking met Knowledge Mile Park een feestje om de oplevering van groenprojecten Metropool en Hortusplantsoen te vieren. De afgelopen jaren is hard gewerkt aan de vergroening van de Weesperstraat middels het plaatsen van groenvakken, gevelbegroeiing en geveltuintjes. Op de hoek van de Weesper- en de Nieuwe Kerkstraat stond een bont gezelschap van bewoners, ondernemers en bestuurders van stadsdeel Centrum. De kersverse wethouder Melanie van der Horst (D66) van onder meer Verkeer, Openbare ruimte en Groen hield een toespraak. Die niemand kon verstaan. Het voorbijrazende verkeer zorgde ervoor dat we enkel flarden meekregen van wat ze zei: “... vergroening ... duurzaam ... participatie ... belangrijk ... dank aan ...” Zo werd pijnlijk duidelijk dat je een straat kunt vergroenen zoveel je wilt, maar als je niet het lef hebt om iets aan de verkeersdrukte te doen, zal de straat nooit aantrekkelijk en leefbaar worden. Laat het een les zijn voor onze wethouder.Jeroen Robbertsen, Amsterdam In de onmacht van de gemeente Amsterdam de orde te handhaven op het Max Euweplein, wijt ze de overlast van een paar alcoholisten aan de plastic schaakstukken die gebruikt worden op het openbare schaakveld. In een testfase wordt nu bekeken of het verwijderen van deze stukken tot minder overlast leidt. Gekker moet het niet worden! Hoever kan je gaan om je onmacht om de rust en veiligheid in de openbare ruimte te handhaven te verdoezelen? Laat de gemeente het beleid bepalen door een paar alcoholisten of door de tientallen dagelijkse schakers en het publiek, gesteund door meer dan 3000 ondertekenaars van de petitie tot behoud van het Schaakplein?Jan Zuidervaart, Amsterdam||https://www.parool.nl/columns-opinie/opinie-het-stedelijk-museum-is-al-vele-jaren-de-weg-kwijt~b7cdca5b/
2022-09-15||Opinie: ‘Laat auto’s niet langer langs de hoofdingang van het Vondelpark rijden’||Het Vondelpark is een van de mooiste en meest gebruikte parken van Amsterdam. Het ligt midden in de stad en verbindt de wijken Oud-Zuid, Oud-West, Slotervaart en Centrum met elkaar. Bovendien is het een heerlijke plek om te sporten, te picknicken of naar een voorstelling te kijken. Een park met zo’n grote waarde voor deze stad heeft natuurlijk een hoofdingang met aanzien. Vanaf een grote sokkel in het midden van de entree nodigt de Stedenmaagd van Amsterdam bezoekers uit het park te betreden. Het is zonde dat deze mooie plek in de stad wordt verkwanseld door de drukke autoweg ernaast. Voor de ingang van het Vondelpark komen diverse verkeersstromen samen. Drommen voetgangers steken dagelijks het zebrapad over om het park in of uit te gaan. Horden fietsers bewegen van en naar het centrum. Trams, bussen en taxi’s rijden veelvuldig heen en weer om reizigers naar hun bestemming te brengen. Bovendien is er de voortdurende stroom van auto’s die over de Stadhouderskade tussen Oost naar West beweegt. Die grote hoeveelheid gebruikers maakt dit kruispunt complex, niet overzichtelijk en onveilig. Om daar wat aan te doen, moet er op deze plek minder verkeer komen. Een effectieve manier om dat te bereiken, is ­auto’s niet meer langs de hoofdingang van het park te laten rijden. Auto’s hebben daar niets te zoeken. Een groot deel van het autoverkeer op de Stadhouderskade heeft de Ring als bestemming. Via de Spaarndammerdijk of de Wibautstraat kan dat verkeer prima de stad in en uit. Automobilisten die zich tussen West en Zuid willen verplaatsen, kunnen via de Van Baerlestraat rijden. Om sluipverkeer over de grachten tegen te gaan, zijn maatregelen te bedenken. Wanneer er geen auto’s meer langs de hoofdingang van het Vondelpark rijden, ontstaat daar een plek waar voetgangers en fietsers zich rustig en veilig kunnen bewegen tussen het Leidsebosje, het Max Euweplein en het Vondelpark. Asfalt kan worden vervangen door groen, fiets- en voetpaden kunnen breder worden. Door de openbare ruimte op die manier in te richten, wordt de stad leefbaarder. De tijd is aangebroken om de ingang van het Vondelpark te verbeteren. Door morgen blokken beton op straat te plaatsen en het verkeer voorgoed om te leiden, wordt een eerste stap vooruit gezet. Wie neemt het initiatief?Sander Onland, Amsterdam||https://www.parool.nl/columns-opinie/opinie-laat-auto-s-niet-langer-langs-de-hoofdingang-van-het-vondelpark-rijden~b65ee98c/
2022-09-15||Het komt er nú op aan niet Zweedser te worden||Laat Zweden niet ons voorland zijn! Ik hoor de verzuchting deze weken geregeld onder hoeders van de veiligheid. De verkiezingen daar draaiden voor een belangrijk deel om het bendegeweld en, vooral, hoe de geweldsexplosie nog te beteugelen. Lang niet alleen meer in de voorsteden van Stockholm, Malmö en Göteborg belagen criminele groeperingen elkaar gewapenderhand. Tot september vielen al 47 doden door vuurwapengeweld, een bedenkelijk aantal dat voorgaande jaren pas aan het eind werd behaald. Daarmee heeft Zweden tot wel anderhalf keer meer doden door kogels dan Nederland gemiddeld, met maar ruim tien miljoen inwoners. Omdat minderjarigen net zoals hier doorgaans milde straffen krijgen, worden juist zij vaker naar voren geschoven als schutters. Zo vermoordde een jongen van 15 in augustus in een winkelcentrum in Malmö een misdaadkopstuk. Een voorbijgangster raakte zwaargewond. Ik dacht aan de liquidatie van crimineel Itzhak Meiri (56) in december in Amstelveen: de vermoede schutter was 16 jaar. Passanten die in roekeloze schietpartijen nevenschade zijn, kennen ook wij te veel. Een andere voorname parallel: in Zweden buiten radicaal-rechtse partijen het geweld electoraal maximaal uit, en laten fatsoenlijke partijen zich verleiden tot een ruk naar rechts. Hoewel juridisch onzinnig, schreven mijn Zweedse collega’s druk over proefballonnetjes over vernederende werkstraffen om jonge verdachten het rechte pad op te dwingen. Een mildere variant waarachter een vergelijkbare filosofie stak, is in Amsterdam overigens al dertien jaar geleden uitgeprobeerd. Ik stond ernaast en keek ernaar. Zoals dat met projectjes gaat, wordt er weinig meer van vernomen. Hoewel Scandinavische landen samen met Nederland de welvaartsstatistieken aanvoeren, heeft de keiharde criminaliteit Zweden al veel langer in de greep. Over het algemeen ben ik geen liefhebber van thrillers, maar voor die van de gewezen strafadvocaat Jens Lapidus, nu topauteur, maak ik een uitzondering. Die beschrijft de verharding in de Zweedse onderwereld op een manier die je luchtpijp dicht klemt. Als ik mijn Scandinavische collega’s mag geloven, behoorlijk waarheidsgetrouw. Wat moeten we met dat negatieve Zweedse voorbeeld? Het moet ons alarmeren. Als je de jongeren in de probleemwijken weinig alternatieven biedt, of ze in elk geval dat gevoel geeft, kan het hard achteruitgaan. Laten we onze zegeningen tellen. We hebben in Amsterdam geen getto’s waar je niet normaal over straat kunt, waar agenten zich alleen met buikpijn in wagen en waar de verzorgingsstaat feitelijk ophoudt. ‘Jongeren met een migratieachtergrond’ hebben hier niet zó weinig kansen als die in de Zweedse voorsteden en de segregatie is hier niet zó rauw. Wel komt het er nú op aan onze zwakke wijken op te krikken, langdurig en intensief. Dat hebben onze stadsbestuurders beloofd en daar gaan we ze aan houden. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/het-komt-er-nu-op-aan-niet-zweedser-te-worden~b2f53bda/
2022-09-15||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~bfa450c3/
2022-09-15||Inspiratie nodig? Kokos-sambalomelet met tofu van Emma de Thouars||Mijn liefde voor rijst met ei heb ik nooit onder stoelen of banken geschoven. De twee simpele ingrediënten zijn nu eenmaal voor elkaar gemaakt en de combinatie stelt nooit teleur. Het lekkerst is als het vettige ei een beetje om de rijstkorrel glijdt. Dat kan zijn doordat de dooier nog lopend is, maar je bereikt het gewenste effect ook als je je ei perfect baveuse bakt. Daar gaan we dus bij deze omelet voor. Mijn vaakst gegeten rijst-­met-eigerecht is een simpel spiegelei op een kom rijst met een scheut sojasaus, sesamolie en een klontje boter. Altijd raak, maar ja, ik wil wel dat de Parool-lezer na mijn eerste column weet dat ik heus kan koken. Deze omelet leuk ik dus op met kokosrasp, blokjes tofu en een flinke lepel sambal oelek. Als je bang bent voor pittig, mag een klein lepeltje natuurlijk ook. De tofu hoef je niet eerst knapperig te bakken, de blokjes in het ei horen zacht en romig. Verder heeft het niet zoveel om het lijf. Alle ingrediënten bij elkaar zorgen voor zoveel smaak dat jij straks ook zeker weet dat je kan koken – zelfs als dat maar een beetje waar is. Je hebt in elk geval dit heerlijke lunchgerecht op tafel gezet. Ook lekker als je er broccoli of sperzieboontjes bij opbakt met wat kokos en sambal, voor een diner. Omeletrestjes zijn overigens heerlijk op geroosterd brood. In deze rubriek nemen we een kijkje in de pannen van Raghenie Bhawanie, Jigal Krant, Samuel Levie en Emma de Thouars.||https://www.parool.nl/ps/inspiratie-nodig-kokos-sambalomelet-met-tofu-van-emma-de-thouars~bc2629e3/
2022-09-15||Hoe vind je nog een huis in Amsterdam? ‘Ik ben hier geboren en getogen, maar ik heb geen toekomst in de stad’||Arend de Vos en zijn vriendin Susan Dubbeldam (29) zijn zes jaar samen en willen al een tijdje de volgende stap maken: samenwonen. Dat blijkt niet makkelijk. Sinds 2013 staat De Vos ingeschreven bij Woningnet en sinds lange tijd reageert hij wekelijks op twee woningen, maar nooit volgde een uitnodiging voor een bezichtiging. “Actief zijn op de site wordt beloond, ik sta inmiddels op positie 281. Maar je kunt pas naar huizen kijken als je bij de laatste tien zit.” Ook bij woningbouwcorporatie Eigen Haard reageert hij al vijf jaar op woningen, maar zelfs toen hij daar een keer op nummer één stond voor een huis, kreeg toch iemand anders voorrang. “Als mensen anders hadden gestemd, zaten we nu niet met deze wooncrisis,” verzucht De Vos. “Beleggen in vastgoed is te lucratief gemaakt en niemand in de politiek lijkt zijn handen vuil te willen maken aan de oververhitte woningmarkt. De gemeente zou het aantrekkelijk kunnen maken voor 65-plussers in Amsterdam om naar een kleinere woning te verhuizen, zodat starters hun intrek kunnen nemen in de driekamerappartementen die zij nog nauwelijks gebruiken.” Hij reageert op woningen in heel Amsterdam en net daarbuiten, van Tuindorp Oostzaan en Nieuw-West tot Landsmeer. “Alleen Zuidoost valt voor mij af. Ik ben er opgegroeid, maar ik vind het geen prettige buurt. Daarbij is het te ver reizen voor het werk van Susan, die verloskundige is in Oud-West en nachtdiensten draait.” Specifieke woonwensen heeft het stel allang laten varen: “Er valt simpelweg niets te wensen. Na drie maanden gaven we het idee van een huis met een tuin al op. Dat is alleen weggelegd voor kopers, of ouderen met urgentie. Zelfs een balkon staat niet meer op onze wensenlijst.” Het stel keek ook naar koopwoningen, maar zonder succes. “Via de reguliere weg is het echt niet te doen om aan een koopwoning te komen. Als we al iets betaalbaars vonden, werd het meteen overboden met absurde bedragen: een huis met een vraagprijs van drie ton gaat voor 385.000 over de toonbank. We kijken niet eens meer naar koopwoningen, want het is om moedeloos van te worden.” De stad verlaten, zoals veel starters doen, wil De Vos ­liever niet. “Ik ben hier geboren en getogen, ik heb hier mijn vrienden en familie, maar ik kan hier zo geen toekomst opbouwen. Het voelt alsof ik geen vrije keuze heb om in mijn eigen stad te kunnen wonen en dat ik weg móét gaan als ik ooit wil kunnen samenwonen. We willen door met ons leven, en daar hoort het cliché van huisje-boompje-beestje bij: zonder passende woning kunnen we de komende vijf jaar niet aan kinderen gaan beginnen.” Sinds 2013 woont De Vos in een studio van 38 m2 in de Bellamybuurt, die hij overnam van zijn zus. Het is er gehorig en het is slecht onderhouden: “Een pijpen­laatje, op z’n Amsterdams. In mijn eentje woon ik er nog redelijk riant, voor een lage huurprijs. Met mijn inkomen heb ik geen recht op zo’n laag huurbedrag en ik wil graag weg, maar waarheen?” Dubbeldam logeert sinds vorige zomer vaak bij De Vos. “Zij heeft haar huurhuis, in een hofje in de Elandstraat, dat 900 euro per maand kostte, opgezegd toen we vrijwilligerswerk gingen doen in Afrika. Iets nieuws heeft ze nog niet, dus verblijft ze al maanden overal en nergens, vaak bij mij. Samen sparen we voor als we eindelijk iets vinden voor ons tweeën.” Ze overwogen een huis te gaan huren in De Baarsjes. “Een huis van 51 m2 met drie kamers en een balkon op het zuiden in de Chassébuurt voor 1200 euro per maand, een goede prijs voor ons samen. Voor Susan voelt verhuizen als een stap in de goede richting. Anderen, zoals mijn ouders, vinden het slimmer als we onze situatie nog even volhouden om meer te sparen. Uiteindelijk hebben we daarvoor gekozen, in plaats van te verhuizen en er niet echt op vooruit te gaan. De komende tijd wil ik wat voorzieningen aanbrengen die het wooncomfort in mijn appartement vergroten: de vloeren isoleren en ruimte creëren.”||https://www.parool.nl/ps/hoe-vind-je-nog-een-huis-in-amsterdam-ik-ben-hier-geboren-en-getogen-maar-ik-heb-geen-toekomst-in-de-stad~bb925da0/
2022-09-15||Morgen zal ze op school vertellen dat ze niet bang is voor het water||Het moderne waterballet heeft zich al opgemaakt voor de nacht, het lege plein vormt een stenen tapijt om op te rusten. Niets herinnert nog aan het schouwspel dat zich hier dagelijks voltrekt: uitgelaten kinderen dansen tussen de waterstralen door, een groep gecoiffeerde dames bespreekt op zelf meegebrachte stoelen de laatste stand van zaken, honden achtervolgen duiven, een zwerver rust uit van zijn wandeling zonder einde, twee jongens spelen schaak, iemand hapt een haring weg. Eromheen een eindeloze stroom fietsers, op weg naar huizen, stations, parken, werk, nergens. Nu zijn het meisje en de duif de hoofd­rolspelers. Als een model in ­ruste heeft het meisje zich neergevlijd, boven op het rooster waaruit tot een uur geleden harde stralen water de lucht in spoten. Morgen zal ze op school vertellen dat ze niet bang is voor het water, ze durft gewoon boven op de fontein te gaan zitten, het doet haar niets. De duif keek en zag dat het goed was.||https://www.parool.nl/ps/morgen-zal-ze-op-school-vertellen-dat-ze-niet-bang-is-voor-het-water~becb9ad9/
2022-09-15||R&B-zanger R. Kelly nu ook schuldig bevonden in misbruikzaak Chicago||De jury in Chicago achtte Kelly schuldig aan drie aanklachten van kinderporno. Hij werd verdacht van dertien vergrijpen, waaronder het produceren van kinderporno, het verleiden van minderjarigen tot seks en het belemmeren van de rechtsgang. Hij is niet schuldig bevonden aan die laatstgenoemde aanklacht. Ook twee werknemers die daarvan werden beschuldigd zijn vrijgesproken. Wanneer de uitspraak van de rechter over de hoogte van zijn straf volgt, is niet duidelijk. De zaak in Chicago volgt veertien jaar na een eerder proces tegen de zanger in de staat Illinois. Ook toen werd hij beschuldigd van seksueel wangedrag tegenover minderjarige vrouwen, maar werd hij uiteindelijk vrijgesproken. Officieren van justitie in Chicago beweerden nu dat Kelly en twee van zijn voormalige werknemers de uitkomst van die zaak probeerden te manipuleren door getuigen en slachtoffers om te kopen, maar volgens de jury is hier geen sprake van. Kelly wordt al sinds de jaren negentig beschuldigd van (kinder)misbruik. De zanger, die sinds 2019 vastzit, werd eind juni in New York al schuldig bevonden voor onder meer het leiden van een organisatie die als doel had vrouwen en minderjarige meisjes te misbruiken. Hij kreeg toen een celstraf van dertig jaar. Er lopen nog twee processen; een in Minnesota en een andere in de staatsrechtbank van Chicago. Zelf heeft Kelly altijd volgehouden onschuldig te zijn.||https://www.parool.nl/kunst-media/r-b-zanger-r-kelly-nu-ook-schuldig-bevonden-in-misbruikzaak-chicago~b1774c74/
