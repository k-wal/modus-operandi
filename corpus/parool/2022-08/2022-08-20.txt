2022-08-20||Bol loodst estafetteploeg naar goud op EK atletiek en evenaart Blankers-Koen||Bol had op deze EK al een unieke prestatie geleverd door als eerste vrouw ooit goud te halen op de 400 meter én 400 meter horden. Met haar drie gouden medailles op één EK evenaart ze de legendarische Fanny Blankers-Koen. Die slaagde er in drie keer goud te halen op de EK van 1950 in Brussel. Zij won in destijds de 100 en 200 meter en de 80 meter horden. De ploeg die goud won in het Olympiastadion van München bestond naast Bol uit Eveline Saalberg, Lieke Klaver en Lisanne de Witte. Het Oranjekwartet won de finale in een dik Nederlands record én de beste Europese tijd van dit jaar: 3.20,87. Klaver won de medaille op haar 24e verjaardag Saalberg opende goed en gaf het stokje als vierde door aan Klaver, die een geweldige ronde liep en opstoomde naar de koppositie. De Witte kon als derde loopster de leiding niet vasthouden en zakte weg naar de derde plaats, maar het gaatje naar België en Groot-Brittannië was niet bijster groot. Bol liep het als slotloopster vrij gemakkelijk dicht. Ze wist er ondanks de vermoeidheid van vier races in de afgelopen vier dagen nog een grootse versnelling uit te halen en liep met ruime voorsprong naar de titel. De Poolse ploeg liep naar het zilver in 3.21,68 en de favoriete Britse ploeg pakte het brons in 3.21,74. Bol heeft zich met haar drie gouden medailles bij de EK atletiek in München geschaard bij de beste Europese atleten in de geschiedenis. “Dat is niet verkeerd,” reageerde ze luchtig op haar successen bij de NOS. “Maar het is wel op nu. Ik ben zo moe, ik kan echt niet meer,” zei ze. “Ik zal nog wel een potje huilen later vanavond, want ik ben superblij en hartstikke trots op deze meiden, maar ik ben nu te moe.” Klaver zegt dat de ploeg ‘in het verleden foutjes gemaakt.’ “Maar daar hebben we van geleerd en goed ook, want in deze finale heeft iedereen echt heel goed gelopen en alles goed gedaan,” aldus de Enkhuizense, die in München al de finales van de 400 en 200 meter liep, maar op haar 24e verjaardag eindelijk de begeerde medaille won. “Ik ben ook nog toegezongen door het hele stadion, dat was wel heel bijzonder.” Lisanne de Witte benadrukte de tijd van 3.20,87, de beste in Europa van dit jaar en bijna 3 seconden onder het oude Nederlands record . “Dat is echt heel hard. Die tijd loop je niet zomaar. Het geeft aan dat we denk ik de perfecte race hebben gelopen”.||https://www.parool.nl/nederland/bol-loodst-estafetteploeg-naar-goud-op-ek-atletiek-en-evenaart-blankers-koen~b2e7ea02/
2022-08-20||Voorzitterstrijd binnen de VVD: ‘Partij moet geen klapmachine zijn’||“We zijn als VVD op de automatische piloot gegaan,” zegt Wetzels, in het dagelijks leven directeur-eigenaar van Polyfluor Plastics in Breda. Wetzels is een oude bekende van de partij, hij viel een half jaar in als waarnemend partijvoorzitter toen Henry Keizer in 2017 moest aftreden. “De VVD is een soort klapmachine geworden bij congressen, er wordt te weinig echte discussie gevoerd. Bij alles wat er nu speelt, daar moet discussie over zijn. Neem de asielzoekers, we moeten daarover als partij debatteren.” Op het laatste VVD-congres in juni werd er tot schrik van de Haagse partijtop een motie over stikstof aangenomen: de stikstofplannen moeten worden aangepast. Daaruit blijkt volgens Wetzels dat er wel degelijk behoefte is aan dat soort debat. “We moeten als partijleden onze mening naar Den Haag brengen en niet andersom: dat Den Haag ons gaat vertellen wat wij vinden. We zijn een grote partij, de afgelopen twaalf jaar de grootste en we leveren de minister-president, dat betekent ook dat je veel water bij de wijn doet bij de bepaling van het beleid. Ik zal niet zeggen dat het niet nodig is, maar je moet wel ruimte geven om andere geluiden te laten horen. We moeten continu onze politici scherp houden, dat is in wezen de taak van een politieke partij.” Voor het demonteren van de applausmachine van de VVD op partijcongressen wil Wetzels de thematische netwerken in zetten. Daar zit volgens hem veel kennis waar te weinig mee wordt gedaan. “Kamerleden moeten verplicht aanschuiven bij die netwerkbijeenkomsten en luisteren naar de leden. Ik zie er nu te weinig parlementariërs, dat kan en moet meer. Ga ideeën ophalen, doe er wat mee.” Nu worden partijcongressen inhoudelijk voorbereid en afgestemd, op het saaie af vindt Wetzels. “We zijn wel een politieke partij. Je bent lid omdat je een mening hebt, een standpunt wilt vormen, beleid wilt bijstellen. Het moet een beetje bruisen en leuk zijn. En daarna bitterballen, prima.” Een tweede kandidaat-partijvoorzitter is Bert Homan, die al enkele keren eerder een poging heeft gedaan partijvoorzitter worden. Vorige maand heeft het hoofdbestuur van de VVD waarnemend partijvoorzitter Onno Hoes naar voren geschoven als haar kandidaat. Wetzels: “Ik vind mezelf een betere kandidaat. Ik ben geen politicus, heb geen politieke ambities en hoef geen kabinet of kamer in, wil geen burgemeester worden. Ik ben er echt voor de partij, dat is mijn club. Ik ben liberaal in hart en nieren, en daar ga ik voor. Normaal gesproken weten mensen ook niet wie de partijvoorzitter is. Die komt alleen in het nieuws als er ellende is. Dat kan ik hebben, maar op de achtergrond speur je naar talent, ben je bezig met de lijst, zorg je ervoor dat er een goed verkiezingsprogramma komt. Dát is de taak van een voorzitter. Daartoe acht ik mezelf heel goed in staat.” Onno Hoes is ook voorzitter van de NVM, de Nederlandse Vereniging van Makelaars. Ondertussen schuift hij als waarnemend partijvoorzitter van de VVD aan bij bewindspersonenoverleg en het kernteam van de partijtop. Wetzels: “Ik zou een andere afweging hebben gemaakt. Je geeft als voorzitter leiding aan de partij en je bent ook aanspreekpunt voor integriteitskwesties. Je moet zelf wegblijven van elke mogelijk belangenverstrengeling.’’ Het huidige ledental van de VVD is 26.550. “De VVD had ooit honderdduizend leden, dat gaan we niet meer halen. We moeten echt omhoog.”||https://www.parool.nl/nederland/voorzitterstrijd-binnen-de-vvd-partij-moet-geen-klapmachine-zijn~b7371673/
2022-08-20||Voormalig burgemeester van Rotterdam en oud-minister Bram Peper (82) overleden||Peper is 82 jaar geworden. Hij was drie keer getrouwd, zijn derde huwelijk was met Neelie Kroes, voormalig minister van Verkeer en Waterstaat, lid van de VVD. Peper woonde in Rotterdam en overleed zaterdagmiddag na een kort ziekbed in het bijzijn van zijn naasten. Peper werd geboren op 13 februari 1940 en groeide op in een Haarlems arbeidersmilieu. Zijn vader was metaalbewerker, het gezin was arm. Peper had talent voor voetbal en speelde ooit een interland als semi-prof met het Nederlands amateurelftal tegen Zwitserland. Peper had carrière in het voetbal kunnen maken, maar koos voor een studie. Hij studeerde sociale wetenschappen, economie en sociologie in Amsterdam en Oslo. Na zijn studie ontwikkelde Peper politieke ambities en trad hij begin jaren zeventig als beleidsadviseur toe tot het landelijk bestuur van de Partij van de Arbeid. In 1982 werd Peper burgemeester van Rotterdam. Met zijn benoeming was niet iedereen blij. Op het stadhuis kregen velen een andere functie en daarmee maakte Peper zich niet geliefd. Ook stapelden de incidenten zich op. Zo reed hij met zijn dienstauto over een busbaan en foeterde hij een agent uit die hem daarvoor aanhield, en moest hij afkicken van overmatig drankgebruik. Echt geliefd onder de Rotterdammers werd Peper nooit, toch bleef hij in functie tot 1998. Na zestien jaar burgemeesterschap vertrok hij naar Den Haag voor een ministerspost in het tweede kabinet-Kok. Maar het verleden bleef de kersverse minister van Binnenlandse Zaken en Koninkrijksrelaties achtervolgen. Als Rotterdamse burgemeester zou Peper op grote voet hebben geleefd en voor 100.000 gulden hebben gefraudeerd. Peper deed de verhalen, die bekend kwamen te staan als de ‘bonnetjesaffaire’ af als ‘lariekoek’, en ‘verzonnen flauwekul.’ Maar als minister van Binnenlandse Zaken zat hij in een moeilijk parket. Hij was namelijk verantwoordelijk voor de integriteit van ambtenaren en voor het toezicht op de financiën van gemeenten. Om zich naar eigen zeggen te kunnen verweren tegen de aantijgingen, trad Peper af. Uiteindelijk oordeelde het College van Beroep voor het Bedrijfsleven dat het onderzoek van KPMG naar de affaire ‘onvoldoende en onjuist’ was. Er kwam een schikking, maar volledig eerherstel kreeg de ex-minister niet. Hij begaf zich weer in wetenschappelijke kringen, liever dan zich weer als politiek strateeg te ontpoppen. Hij doceerde als hoogleraar aan de Erasmus Universiteit. Hier en daar gaf hij nog een interview. Maar de hoogleraar met de wijde blik die eens Rotterdam en korte tijd ook Nederland bestuurde, zette een punt achter zijn publieke leven.||https://www.parool.nl/nederland/voormalig-burgemeester-van-rotterdam-en-oud-minister-bram-peper-82-overleden~b60fa661/
2022-08-20||Lowlands dag 2: flaneren en flirten en wachten op Arctic Monkeys||Vroeger moest Nederlandse muziek op Nederlandse festivals genoegen nemen met een plekje op de kleinere podia. Dat is voorgoed voorbij. Op Lowlands 2022 is muziek van eigen bodem juist een grote publiekstrekker. Nadat laat op de vrijdagavond het weer herenigde hiphopduo Opposites zo ongeveer alle bezoekers van het festival naar de Alpha lokte, doet vroeg op de zaterdagmiddag het Haagse trio Goldband daar op het grootste Lowlandspodium precies hetzelfde. De drie voormalige stukadoors maken er meteen een groot feest van. Ze combineren in hun muziek hiphop en dance, maar in de hit Noodgeval hoor je ook echo’s uit de Nederlandstalige popmuziek van de jaren tachtig. Niet alleen Noodgeval wordt massaal meegezongen; het publiek lijkt álle teksten van Goldband uit het hoofd te kennen. Mooi klinkt dat vooral in De Langste Nacht, een nummer uit de tijd van de lockdowns. Toen mocht er niets, nu mag op Lowlands weer, nou ja, zo’n beetje alles. Na de regen van vrijdag straalt op de tweede dag van Lowlands de zon weer volop. Erg spectaculair is vooral ‘s middags het muziekprogramma niet, maar het publiek lijkt er niet mee te zitten. De tijden dat Lowlandsbezoekers in de eerste plaats op de muziek afkwamen liggen achter ons. Het huidige publiek komt vooral voor Lowlands zelf, het evenement. Men is hier om te flaneren, om te eten, om te drinken (en vooruit, ook om drugs te gebruiken), om te kletsen, om te hangen, om te flirten, om te socializen met vrienden en om nieuwe mensen te leren kennen. Allemaal prima en gezellig natuurlijk, niets mis mee, maar soms mis je ze wel, die fanatieke muziekliefhebbers die met een blokkenschema in de hand van tent naar tent draafden, bang om ook maar één noot muziek te missen. Satirisch nieuwsplatform De Speld berichtte dit weekend over een vrouw die er na dagen kletsen op de camping achterkwam dat er op Lowlands ook muziekoptredens zijn. Goede en leuke grap, maar hij komt wel ergens vandaan. Het muziekprogramma van de zaterdag mag één lange aanloop lijken naar het optreden laat in de avond van Arctic Monkeys, de headliner van vandaag, er valt voor de liefhebber genoeg interessants te vinden. Zo maakt de Amerikaanse Remi Wolf funky pop met een fijne nineties vibe. Wolf, een tomboy-achtige verschijning die ooit een veelbelovende skiër was, kun je er bij hebben op een festival. Ze maakt lekker grove grappen en heeft veel lol met haar bandleden, maar zingt en rapt intussen als de beste. De vrouw heeft soul. En humor. Het Canadese BadBadNotGood is meer een act voor op North Sea Jazz (waar de groep eerder dit jaar ook stond), maar maakt ook hier indruk met jazz die niet vies is van rock en hiphop. Feestelijk en opzwepend is de muziek van Togo All Stars. Staat daar opeens het publiek van de Lima en wijde omgeving hevig te swingen op West-Afrikaanse muziek. Leuk. Echt veel volk brengt de rapper Jack Harlow aan het einde van de middag op de been in de Bravo. De Amerikaan is een ster in wording en blijkt hier op Lowlands al een behoorlijke aanhang te hebben. Harlow komt uit Kentucky en is wit, maar heeft niet het knauwende zuidelijke accent wat je daarbij verwacht. ‘Southern’ is wel zijn overwegend relaxte stijl van rappen. Moederziel alleen op het podium van die reusachtige Bravo weet hij het publiek met een ogenschijnlijk gemak voor zich te winnen. Zou wel eens groot kunnen worden, ja. Over de Artic Monkeys later meer.||https://www.parool.nl/kunst-media/lowlands-dag-2-flaneren-en-flirten-en-wachten-op-arctic-monkeys~b6996207/
2022-08-20||Schooldistrict in Texas verwijdert bewerking dagboek Anne Frank en bijbel||Dat melden diverse Amerikaanse media. Jennifer Price, uitvoerend bestuurder van de afdeling curriculum en instructies van het onafhankelijke Keller schooldistrict, schreef volgens de Texas Tribune: ‘Bijgevoegd een lijst met boeken die afgelopen jaar zijn betwist. Deze boeken moeten voor het eind van vandaag uit de bibliotheek en leslokalen verwijderd zijn’. De e-mail werd verstuurd naar de schooldirecteuren in het district. Het bestuur sprak onder meer over zorgen bij ouders om ‘inhoud die niet geschikt is voor kinderen’, waaronder seksuele activiteiten. Alle boeken op de lijst worden bekeken en beoordeeld volgens nieuwe criteria van het bestuur, meldt Keller in een statement aan NPR. In een Facebook-post zei de directeur van de raad van bestuur, Charles Randklev, dat de beoordelingen nodig zijn om ‘kinderen te beschermen tegen seksueel expliciete inhoud.’ Boeken die voldoen aan de nieuwe richtlijnen worden weer teruggeplaatst. De verwijdering van Anne Frank heeft het schooldistrict inmiddels flink wat kritiek opgeleverd. In een gezamenlijk statement drukken de Joodse Federatie in Fort Worth & Tarrant County, de Joodse Federatie van Groot-Dallas en de Joodse Raad voor Gemeenschapsrelatie hun teleurstelling uit over het besluit. Ook dringen ze erop aan dat het boek ‘terug op de plank wordt gezet’. ‘Het is noodzakelijk dat we onze leerlingen over de Holocaust leren op een manier die past bij hun leeftijd, zoals vastgelegd in de standaarden van Texas over holocaustonderwijs,’ schrijven de organisaties. ‘In een tijd van toenemend antisemitisme moeten we er extra voor waken dat de holocaust nooit weer kan gebeuren’. Naast Anne Frank haalde het Keller schooldistrict ook de bijbel van de planken. In november sprak een ouder bezwaar uit tegen ‘alle versies’ van de bijbel. In december volgde een nieuwe klacht. Aanvankelijk bepaalde het bestuur dat de bijbel desondanks zou blijven, maar het boek is alsnog verwijderd. Het afgelopen jaar is in de VS een ongeëvenaard aantal pogingen gedaan om boeken te verbieden. In 2021 werden int totaal 1597 boeken betwist - het hoogste aantal sinds het begin van de metingen. Het merendeel van de boeken waarover is geklaagd, gaat over mensen van kleur of mensen binnen de lhbtq-gemeenschap.||https://www.parool.nl/kunst-media/schooldistrict-in-texas-verwijdert-bewerking-dagboek-anne-frank-en-bijbel~b0668979/
2022-08-20||Sam Bennett wint massasprint in Vuelta, rode trui naar Mike Teunissen||Bennett profiteerde eigenlijk van het harde werk van de ploeg van favoriet Tim Merlier. In de 176,1 kilometer lange etappe van Den Bosch naar Utrecht voerde zijn ploeg continu het peloton aan in de jacht op de kopgroep. Maar in de sprint was de trein van Alpecin-Deceuninck nergens te bekennen. In de sprint was Bennett net sneller dan Mads Pedersen, Merlier eindigde als derde. De Ierse winnaar werd gelanceerd dankzij een knappe lead-out van Danny van Poppel. Jumbo-Visma liet zich in de finale terugzakken, maar dat weerhield Teunissen er niet van om nog mee te sprinten. Zonder hulp en zonder duidelijk plan sprintte de Nederlander op indrukwekkende wijze naar een vierde plek. De tweede etappe ging op feestelijke wijze van start in een bomvol Den Bosch. Bij de Brabanthallen vond de officiële start plaats, en ontstond er binnen enkele seconden een kopgroep van vijf renners. Onder anderen Jetse Bol en Julius van den Berg vonden daarin een plekje, tot duidelijk grote vreugde van de Nederlanders. Zo konden ze niet alleen genieten van de schijnwerper in de unieke etappe in eigen land, maar maakten ze ook kans op de eerste bergpunten van deze Vuelta op de Amerongse Berg. Het peloton leek dat even te voorkomen door het vele kopwerk van Alpecin-Deceuninck. Op 105 kilometer van de meet reed het peloton plots op 10 seconden van de vluchters. Maar echt inrekenen deden ze niet, waardoor Bol en Van den Berg nog kans maakten op de bergpunten en de bollentrui. Op de ‘Alto de Amerongse’ was het Van den Berg duidelijk de sterkste van de vijf vluchters. De twee punten die de Nederlander daar pakte zijn genoeg om morgen in de bergtrui te rijden. Jetse Bol kwam er op de laatste meters niet aan te pas. Kort daarna, op 60 kilometer van de streep, werd de kopgroep ingerekend en raasde het peloton op hoog tempo richting Utrecht. Luis Angel Maté van Euskatel ontsnapte nog, maar meer dan een momentje in de spotlight won hij niet. De Spanjaard kreeg maximaal een halve minuut en werd op 20 kilometer van de finish weer ingerekend. Vanaf dat moment ging het tempo nog wat meer omhoog, waardoor ook enkele valpartijen ontstonden. Onder anderen Wout Poels ging onderuit, maar de Nederlander kon verder. In de opbouw naar de sprint hield Jumbo-Visma zich afzijdig, om onnodige valpartijen te voorkomen. Op het Utrecht Science park was uiteindelijk Sam Bennett verrassend de winnaar. Merlier deed nauwelijks mee door een matige trein. Pedersen en Bennett hadden hun zaakjes wel op orde en konden strijden om de winst. De Ier bleek uiteindelijk de snelste.||https://www.parool.nl/sport/sam-bennett-wint-massasprint-in-vuelta-rode-trui-naar-mike-teunissen~b9857601/
2022-08-20||Flyeren om de moordenaar van Rosleny te vinden: ‘Laat ons niet zitten met vragen’||Het is een schot in het duister, weet Shulesca de la Croes (23), maar het is altijd nog beter dan niets doen. En dus loopt ze op deze zonovergoten zaterdag met een stapel flyers in de hand – ze heeft er drieduizend laten drukken – door winkelcentrum de Amsterdamse Poort. De la Croes wordt geholpen door Pearl, die een relatie heeft met het broertje van Rosleny. “Mag ik u dit geven,” vragen ze beleefd voordat ze een voorbijganger een flyer overhandigen. De la Croes mikt vooral op mensen van kleur in de leeftijd van tussen de twintig en de veertig jaar, omdat ze denkt dat die iets over de moord weten. Het motief ligt mogelijk in de relationele sfeer. Magdalena werd vermoord nadat ze haar zesjarige dochtertje met de fiets naar school had gebracht. ‘Justice for Rosleny Magdalena’ staat er op de flyer. En ook: ‘Welke lafaard ontneemt een klein kind haar moeder op klaarlichte dag en waarom? Laat ons niet zitten met vragen als jij de antwoorden hebt. Help ons dit hoofdstuk af te sluiten.’ Dat hoofdstuk duurt nu al bijna zes jaar. Soms is er hoop, zoals in januari dit jaar. De politie pakte toen een 29-jarige vrouw op als verdachte. Wegens gebrek aan bewijs werd zij in maart echter weer vrijgelaten. Ook de bemoeienis van het televisieprogramma Opsporing Verzocht en de hulp van misdaadverslaggever Peter R. de Vries brachten hoop. De Vries was er immers vaker in geslaagd bij misdaden die justitie niet kon ophelderen toch de (mogelijke) dader in beeld te krijgen, zoals in de zaak Nicky Verstappen. Maar elke hoopvolle ontwikkeling werd tot op heden gevolgd door een bittere teleurstelling. Met de dood van De Vries verdween de kundige bijstand. Hoewel De Vries’ zoon Royce zich ook sterk maakt voor De la Croes en de andere nabestaanden, draagt hij met name bij aan de publiciteit rond deze zaak. Zo wordt de flyeractie gefilmd door AT5, RTL Boulevard en Hart van Nederland. Royce’ vermoorde vader deed echter ook onderzoek naar de zaak. De flyeractie is een idee van De la Croes. Het is voor het eerst dat ze op deze manier hulp vraagt. Ze is ervan overtuigd dat er mensen in de Bijlmer zijn die iets weten wat ze niet vertellen. Zo snapt ze niet dat de op camerabeelden vastgelegde fietser die het slachtoffer volgt, nog niet is geïdentificeerd. “Er moeten mensen zijn die weten wie dat is.” Misschien staat De la Croes tijdens het flyeren oog in oog met iemand die meer weet, maar erover zwijgt. Of misschien met de dader zelf. “Ik vind het best onrustig,” zegt ze, “omdat die gedachte vaak in me opkomt.” De la Croes – in het dagelijks leven medewerker van Etos – is elf jaar jonger dan Rosleny. Ze was zestien jaar toen haar toen 28-jarige nicht het leven liet op een plek die hemelsbreed anderhalve kilometer verwijderd is van de plek waar ze nu flyert. De band tussen de nichten was heel sterk. “Ik woonde bij mijn tante in Osdorp, die praktisch naast onze Curaçaose oma woonde. Bij oma zagen Rosleny en ik elkaar elke dag. Rosleny ondernam altijd van alles met mij en de andere kleinkinderen. Ze nam het groepje van tien kinderen mee naar de speeltuin of naar het zwembad, vooral in de zomer. Ik mis haar en die uitjes nog steeds heel erg.” Het gemis is in inkt gegoten. Op De la Croes’ linkerarm staat een tatoeage van een dolk die een bloedend hart doorboort. De emotie die erbij hoort, is niet zozeer verdriet of rouw, zegt ze. “Ik ben vooral boos. Woedend, eigenlijk.” Die woede vreet aan haar. Net als de terugkerende gedachten over een mogelijke dader. Het lucht op dat zij en de andere nabestaanden bij de verwerking hulp hebben vanuit justitie. “Er is een vertrouwenspersoon die ons helpt en bij wie wij ons hart kunnen luchten.” Maar echt rust krijgt De la Croes pas als er een dader is. Er bestaat ook een kans dat die niet wordt ontmaskerd, weet ze. Maar ze blijft strijden voor gerechtigheid voor Rosleny. Boven de getatoeëerde dolk staat een Engelse tekst. ‘I will be strong.’||https://www.parool.nl/amsterdam/flyeren-om-de-moordenaar-van-rosleny-te-vinden-laat-ons-niet-zitten-met-vragen~b17d287a/
2022-08-20||Na rustige weken staan reizigers opnieuw urenlang in de rij op Schiphol||Op sociale media is te zien hoe lang de rij is voor de controle. Reizigers staan zelfs ver buiten de tenten en moeten soms meer dan vier uur wachten. De marechaussee is aanwezig om te voorkomen dat het uit de hand loopt. Volgens passagiers en personeel is er eerder zaterdag agressief tegen gesloten rolluiken bij de beveiliging getrapt. Volgens een woordvoerder van de luchthaven is er op dit moment geen sprake meer van een agressieve sfeer. “Vooral vanochtend was het erg druk en liepen de wachttijden op. Dat komt doordat er minder beveiligers aan het werk zijn gegaan dan we hadden aangevraagd. Hoe dat komt? Dat zoeken we uit. Het is bijzonder vervelend voor onze reizigers, maar tot nu toe heb ik gelukkig geen signalen ontvangen dat mensen hun vlucht hebben gemist.” Op Twitter melden reizigers echter wel degelijk dat ze hun vlucht niet hebben gehaald door het lange wachten. De laatste keer dat op Schiphol grote chaos ontstond, was op 1 augustus. Reizigers moesten ook toen soms meer dan vier uur in de rij staan. De afgelopen weken ging het juist een stuk beter, vooral door de inzet van meer beveiligers en het feit dat dat het aantal vertrekkende passagiers is ingeperkt. Schiphol nam deze zomer honderden extra beveiligers aan, waarvan er tweehonderd meteen aan de slag zijn gegaan. Dit weekend gaan er niet alleen veel mensen op vakantie via Schiphol, ook komen veel vakantievierders terug naar huis waardoor het extra druk is. De Schiphol-woordvoerder kan niet beloven dat de wachttijden morgen minder lang zullen zijn. “Ook voor morgen hebben we extra beveiligers aangevraagd, dus we hopen dat ze ook daadwerkelijk aan het werk gaan.” De luchthaven kampt niet alleen met een personeelstekort bij de beveiliging. Ook zijn er al enige tijd problemen met achtergebleven koffers. Precieze cijfers van het aantal weeskoffers geeft het vliegveld al een tijdje niet meer, mede omdat dit van moment tot moment kan verschillen. Maar feit blijft dat er de laatste tijd nog steeds meer koffers achterblijven en nagestuurd moeten worden dan gebruikelijk. De problemen op Schiphol staan niet op zichzelf, maar spelen op meerdere luchthavens. Zo hanteert Londen Heathrow momenteel ook een dagelijks limiet voor het aantal vertrekkende passagiers. Een groot deel van de kofferproblematiek op Schiphol komt ook door koffers die elders zijn opgehouden door problemen en dan nagestuurd worden.||https://www.parool.nl/nederland/na-rustige-weken-staan-reizigers-opnieuw-urenlang-in-de-rij-op-schiphol~b2a17211/
2022-08-20||Van Rouwendaal zwemt door de golven naar achtste Europese titel||“Dit was een heel goede race,” zei de 28-jarige zwemster. “Nu herstellen en op naar de 10 kilometer van zondag, eigenlijk de belangrijkste afstand. Maar dit is mijn achtste Europese titel, daar mag ik ook wel een beetje van genieten.” Van Rouwendaal meldde zich al direct na de start voorin het veld. “Ik lag na een halve ronde goed rond de derde, vierde positie. Toen vond ik ook echt de rust.” Van Rouwendaal had een Spaanse en Italiaanse voor zich en die ging ze in de laatste van drie rondes voorbij. “Ik had nog helemaal niet op kop gezwommen, ik moest mijn moment kiezen om dat te gaan doen. Ik wilde in de laatste halve ronde de leiding nemen, maar ik kon de boeien niet goed zien. Ik dacht: ik ga naast Giulia Gabbrielleschi liggen en zwem dan mijn eigen lijn naar de finish, maar ook die finish was heel onduidelijk. Gelukkig had ik voor de race al een beetje gekeken waar ik me op moest focussen,” aldus Van Rouwendaal. “Uiteindelijk ging ik best hard naar de finish toe, na dertig slagen zag ik die gele plaat al. Toen dacht ik: o, waarschijnlijk word ik wel eerste. Mooi dat ik zo makkelijk van plek drie naar één kon zwemmen. Ik ben heel erg tevreden.” Het programma van de EK in het open water moest deze week vanwege de harde wind en hoge golven een paar keer worden aangepast. “Het viel nu best mee met de golven. Je hebt wel een andere slag nodig dan in vlak water of in het zwembad, maar het was niet superzwaar,” aldus de olympisch kampioene van Rio 2016 op de 10 kilometer. “Ik heb de afgelopen dagen drie trainingen in het open water gedaan, die waren veel zwaarder door de omstandigheden.”||https://www.parool.nl/sport/van-rouwendaal-zwemt-door-de-golven-naar-achtste-europese-titel~b75553ba/
2022-08-20||Motorrijder (44) in Zuid omgekomen door eenzijdig ongeval||De man, een Amsterdammer, overleed enige tijd later in het ziekenhuis, zegt de politie. Onder meer een traumateam rukte vrijdagavond uit naar de De Boelelaan om het slachtoffer te helpen. De toedracht van het ongeval is nog niet duidelijk. De politie doet verder onderzoek en roept getuigen op zich te melden.||https://www.parool.nl/nederland/motorrijder-44-in-zuid-omgekomen-door-eenzijdig-ongeval~b89b814c/
2022-08-20||‘Topinkomens weer sterk gestegen, loonkloof ook gegroeid’||De bestuursvoorzitters verdienden veertig keer zoveel als hun gemiddelde werknemer. Eerder was dat 35 keer zoveel. Volgens de krant, die de ceo’s van 112 grote bedrijven in Nederland bekeek, steeg de beloning in 2021 met 32 procent, tot gemiddeld 2,8 miljoen euro. Ter vergelijking: de cao-lonen stegen vorig jaar met 2,2 procent. De sterke stijging van de beloningen is toe te schrijven aan het snelle herstel van de economie na de coronacrisis, waardoor veel bedrijven beter presteerden dan verwacht. Dat was terug te zien in de jaarbonussen van de bestuurders. Ook stegen de beurskoersen sterk, wat een positief effect had op hun aandelenpakketten. De best beloonde bestuursvoorzitter in het onderzoek van de krant is Lucian Grainge van de Universal Music Group (UMG). Het bedrijf ging vorig jaar in Amsterdam naar de beurs. Zijn beloning kwam uit op ongeveer 274,3 miljoen euro. Hij wordt gevolgd door Glenn Fogel van de boekingswebsite Booking (24,9 miljoen euro) en Bob van Dijk van techinvesteerder Prosus (22,9 miljoen euro).||https://www.parool.nl/nederland/topinkomens-weer-sterk-gestegen-loonkloof-ook-gegroeid~bfde3aa4/
2022-08-20||Energiebedrijven bezorgd: klanten verlagen hun termijnbedrag||Door de torenhoge tarieven voor gas en in mindere mate stroom hebben miljoenen huishoudens hun energiekosten afgelopen jaar fors zien oplopen. Maandelijks zijn ze tientjes tot soms honderden euro’s meer kwijt aan gas en licht. Veel klanten steken echter hun kop in het zand voor de gestegen kosten, constateren de drie energiereuzen Vattenfall, Eneco en Essent. “Wij zien dat een toenemend aantal klanten hun maandbedrag naar beneden bijstelt of heeft bijgesteld, terwijl volgens onze gegevens een verhoging op zijn plaats is,” vertelt Robert Portier, woordvoerder van Vattenfall. “Gevolg is dat een groot deel straks moet bijbetalen als zij hun jaarrekening ontvangen.” Dat kan om forse bedragen gaan: circa 200.000 klanten, 10 procent van het totaal, betalen maandelijks 200 euro te weinig, aldus Vattenfall. Bij drie op de tien huishoudens gaat het om enkele tientjes per maand. “Dan kan het zomaar gebeuren dat je ineens 800 euro of meer moet bijbetalen als de jaarrekening wordt opgemaakt,” stelt Portier. “Voor een deel zal dat uiteraard geen probleem zijn, maar voor veel anderen wel.” Concurrenten Eneco en Essent zien hetzelfde beeld. “Een deel van de klanten verlaagt hun voorschot inderdaad, terwijl dat onverstandig is,” aldus Niels Stet van Eneco. “Ze baseren zich dan op het lagere verbruik in de zomer.” Bij de leverancier betaalt, net als bij Vattenfall, circa tien procent van de klanten tot honderden euro’s per maand te weinig. Essent constateert eveneens dat een deel van de klanten zijn maandbedrag onjuist aanpast. “Ook wel omhoog, alleen dan minder of veel minder dan wij adviseren,” zegt woordvoerder Maureen Veurman. Eerder waarschuwde Essent-topvrouw Resi Becker in De Telegraaf voor een ‘tsunami aan betaalproblemen’ komend najaar. Volgens Eneco is het belangrijk dat klanten contact opnemen als zij hun energienota niet kunnen betalen. “Dan denken wij mee over een oplossing,” zegt Stet. “Vaak komen we er wel uit. We kunnen een betalingsregeling treffen of mensen doorverwijzen naar de gemeente of de schuldhulpverlening.” Ook ontvangen mensen bespaartips. “Dat kan behoorlijk schelen.” Probleem is wel dat energie het afgelopen jaar zoveel duurder is geworden dat een deel van de huishoudens de hogere kosten structureel niet meer kan dragen. “Het aantal klanten dat wij doorverwijzen naar de schuldhulpverlening is verdubbeld in vergelijking met vorig jaar,” vertelt Robert Portier van Vattenfall. Om hoeveel mensen het exact gaat, wil de leverancier niet zeggen. Schulphulpverleningsorganisatie NVVK maakt zich zorgen over de huishoudens die hun energievoorschot verlagen. “Op die manier proberen ze in het hier en nu toch rond te komen,” zegt voorzitter Marco Florijn. “In werkelijkheid schuiven ze de problemen echter voor zich uit. De eindafrekening volgt later alsnog.” Volgens de NVVK kan de organisatie maar beperkt helpen. “Het onderliggende probleem zit in de koopkracht. Afgelopen jaren is het leven veel duurder geworden, van huur tot boodschappen. Dure energie komt daar nu nog bij. Dit los je niet op met een betaalregeling.” Florijn denkt dan ook dat het kabinet dit najaar met een fors pakket moet komen om lage en middeninkomens te compenseren voor de hoge energie- en andere kosten, net als kleine ondernemers. “Als dat niet gebeurt, vrees ik voor een forse toestroom dit najaar.” Voor de lange termijn stelt de NVVK dat het bestaansminimum structureel omhoog moet. “Wij lobbyen daar al jaren voor, samen met het Nibud. Het zijn al lang niet meer de lagere inkomens die de eindjes moeilijk aan elkaar kunnen knopen.” Zo pleiten schuldhulpverleners voor een hoger minimumloon dat ook aan de bijstand gekoppeld zou moeten worden. “Verhoging van het minimumloon heeft ook effect op de cao-lonen en zo krijgen mensen meer te besteden.” In de tussentijd constateren energiebedrijven dat hun klanten hun energieverbruik veel nauwkeuriger monitoren. “Zo is het aantal mensen dat in de Eneco-app hun verbruik checkt tussen maart en nu met vijftig procent gestegen ten opzichte van vorig jaar,” zegt woordvoerder Stet. Bij Vattenfall checken maandelijks 150.000 klanten of hun voorschot in lijn is met het verbruik.||https://www.parool.nl/nederland/energiebedrijven-bezorgd-klanten-verlagen-hun-termijnbedrag~b0aad212/
2022-08-20||Koopkracht? Op de Van der Pekmarkt kan zes euro voor een T-shirt er al niet meer van af||Ze vragen nog wel wat iets kost, maar ze kopen bijna nooit meer. Volgens Achmed Yousufi, hij staat op de Van der Pekmarkt met hoesjes voor telefoons en een bescheiden assortiment aan tassen en riemen, durven zijn klanten niet meer. “Ze denken: het gaat nu slecht en straks wordt het waarschijnlijk nog veel erger. Laat ik mijn geld maar in mijn zak houden.” Het is rustig op de markt, deze vrijdagmiddag. Vakantierust, nog een weekje geduld en de mensen met kinderen zijn weer terug. Maar de mensen die wel over de markt lopen, kijken vooral: kopen ho maar. Volgens Netty Schouten denken mensen wel drie keer na. “Veel gezinnen, vooral in deze buurt, kunnen de eindjes nauwelijks meer aan elkaar knopen. Voorheen keken ze naar de sokjes. Een euro per drie paar. Dan gingen ze weg met twaalf paar, tegenwoordig zeggen ze: doe maar drie.” De jongste voorspellingen van het Centraal Planbureau zorgen op de Van der Pekmarkt vooral voor geluiden van herkenning, zowel bij kooplui als bij bezoekers. Volgens het Planbureau gaat de koopkracht van Nederlanders dit jaar keihard onderuit en daalt hij gemiddeld met 6,8 procent. De armoede neemt bovendien flink toe. Het economische beeld is sinds de jaren negentig niet meer zo somber geweest. De koopkrachtdaling is de grootste ooit, en ook groter dan in de economisch moeilijke jaren tachtig. Volgens CPB-directeur Pieter Hasekamp merken huishoudens de gevolgen van de hoge inflatie en dat heeft zijn weerslag op de economie, schrijft hij. ‘Er is een groeiend aantal mensen dat nu al nauwelijks kan rondkomen en voor wie de energierekening onbetaalbaar dreigt te worden.’ Voor de markt heeft dat iets dubbels: mensen bezoeken de markt vaker, op zoek naar koopjes. Maar tegelijk geven ze minder uit en zijn zelfs de scherpste aanbiedingen nog niet goedkoop genoeg. T-shirts voor drie euro en regelmatig komt het voor dat de klanten de boel toch nog terugleggen wegens ‘te duur’. Debra Vriesde loopt met haar drie zoontjes over de markt. Vooral om te kijken of ze misschien nog tegen een koopje aanloopt. “Ik heb een trui gekocht voor zeven euro. Die passen ze alledrie, dus dat kon nog wel. Ik moet wel goed uitkijken wat ik uitgeef: mijn inkomen wordt niet meer hoger, maar alle kosten gaan wel keihard omhoog.” Vriesde kreeg vorige maand slecht nieuws over haar energierekening. “Die is bijna drie keer zo hoog als vorig jaar. Dat wordt nog wat als het straks een koude winter wordt, dan ben ik bang dat we met zijn allen in huis zullen bevriezen.” Volgens het CPB hebben steeds meer Nederlanders moeite hun basisbehoeften te kunnen betalen, terwijl de inkomens maar beperkt stijgen. Hans Tanis, ‘zeg maar een tachtiger’, heeft zichzelf een strikt budget opgelegd. “Ik koop geen kleren meer. Dat is op mijn leeftijd allemaal niet zo erg: wat ik in de kast heb hangen is prima. Maar eten en drinken moeten we allemaal. Ik koop alleen nog maar aanbiedingen bij de Lidl, aan het eind van de dag langs de markt kan ook nog wat schelen. Het is erg, maar mijn tijd zal het wel duren. Voor de jonge mensen is het veel erger.” Dat de bezoekers de hand op de knip houden, merkt ook Matthieu Dekker, die met schoenen op de markt staat. “De duurste schoenen zijn twintig euro, maar dat vinden veel mensen al te duur. Er wordt meer dan voorheen gepingeld, dan kijken ze of ze er nog wat van af kunnen krijgen.” Ook Martin Heuckeroth voorziet sombere tijden. Hoewel Nederlanders ook wel heel erg gewend zijn geraakt aan luxe, zegt hij. “Zes euro voor een shirt vinden ze al te veel, dus maak ik er vijf van. Maar tegelijk zijn we geen land dat aan de tering ligt. Ik bedoel daarmee: het wordt allemaal wat minder luxe, maar ergens hebben we in Nederland toch eigenlijk niets te klagen?” Volgens het CPB is er veel zogeheten inflatieongelijkheid: hoe lager het inkomen, hoe sterker de financiële last van de inflatie wordt gevoeld. Precies de mening van Yousufi: “Rijke mensen merken er niets van als ze honderd euro meer moeten gaan betalen voor energie, maar voor arme mensen, die we in deze buurt best veel zien, kan het een klap zijn die ze niet meer te boven komen.” Dat de bezoekers van de Van der Pekmarkt gemiddeld misschien geen florissant inkomen hebben, ziet ook Netty Schouten. “Ik heb nog zat handel staan thuis. Lampenkapjes, leuke dingen voor in huis, rieten manden. Maar hier verkoop ik dat niet, veel mensen hebben geen geld meer voor leuke dingen. Die probeer ik te verkopen als vintage, op een markt in Schoorl. Hier gaan ze nu vooral voor de Action-spulletjes.”||https://www.parool.nl/nieuws/koopkracht-op-de-van-der-pekmarkt-kan-zes-euro-voor-een-t-shirt-er-al-niet-meer-van-af~b0868e66/
2022-08-20||Hoekstra’s gemorrel aan stikstofplannen is breuk met ‘heilige’ eenheid kabinetsbeleid||Met de wens om de stikstofdeadline tot 2035 te rekken, plaatste Wopke Hoekstra vrijdag een bom onder een belangrijk onderdeel van het regeerakkoord. “Er is een herstart nodig, 2030 is voor ons niet heilig.” Dit terwijl de coalitie – mét zijn partij – juist afgesproken heeft om versneld de stikstofreductiedoelen te halen. Coalitiekopstukken – premier, vicepremiers en fractieleiders – hielden gisteren vroeg in de ochtend een telefonisch spoedberaad. Wenst Wopke Hoekstra werkelijk het regeerakkoord aan te passen, wilden anderen weten. Dat zou nieuwe onderhandelingen vergen en Den Haag in een potentiële politieke crisis storten. Maar: “Ik heb geen verzoek gehad om het akkoord open te breken,” zei premier Rutte onderkoeld. Dat was de Haagse uitweg om voor de camera de spanningen smoren. Intern was er juist hoogoplopende heibel. In het ingelaste Catshuisberaad had Hoekstra donderdagavond al aangekondigd dat hij in een interview iets ging zeggen dat ‘schuurde met het regeerakkoord’, volgens een aanwezige was het toen wat omfloerst. Stikstofminister Christianne van der Wal (VVD) voelde zich verraden: “Ik ben ook maar een mens. Dan hoop je op steun van het hele team.” Duidelijk is dat Hoekstra’s uitspraken langs de ‘staatsrechtelijke rand’ van de eenheid van het kabinetsbeleid gaan, stelde premier Rutte. “Ik denk dat je als partijchef enige ruimte hebt om je partijpolitiek te uiten. Dit kan nèt, maar het moet geen gewoonte worden.” Dat klonk als: dit is eens maar nooit meer, Wopke. De eenheid van kabinetsbeleid is praktisch heilig: wie als lid van de regering frontaal ingaat tegen de koers van het kabinet waar hij zelf in zit, riskeert ontslag. Neem de kwestie rond Mona Keijzer, die zich vorig jaar als staatssecretaris openlijk tegen de coronapas keerde. Ze werd direct ontslagen. Maar hier ligt het net even anders: Hoekstra staat niet solo, binnen de coalitie gaan meer stemmen op om aan de deadline te morrelen. Juridisch is er best ruimte tot 2035, weten betrokkenen. Wellicht daarom ook onthielden diverse kopstukken zich gisteren van inhoudelijk commentaar. In de Trêveszaal ging het bijna anderhalf uur over de kwestie, soms ging het er ‘bozig’ aan toe. Al probeerden coalitiepartners buiten de muren van de ministerraad vooral niet te nerveus te klinken. Voorlopig is vooral hoon het gevolg voor Hoekstra. Zo’n beetje iedereen – coalitie, oppositie, experts en natuurclubs – reageert gepikeerd. Maar belangrijker voor het CDA op dit moment: boerenbelangenorganisaties LTO en Agractie spreken wel voorzichtig van ‘een goede eerste stap’. Met felle kritiek in eigen gelederen en Provinciale Statenverkiezingen op komst zal Hoekstra een iets minder boze boer even zwaarder wegen dan een scheef gezicht in de Trêveszaal. Binnen het CDA klinkt het dan ook sussend: wacht even af. De partij hoopt een stap te zetten, mensen mee te krijgen. Dit kan bijdragen, gelooft men daar. Als dat inderdaad zo is, zullen CDA’ers bij achterban en boeren pronken: wij riepen het al in augustus. Maar eerst moet Hoekstra nog een keer vertellen wat hij precies beoogt met zijn uitspraken. Komende week keert de Kamer versneld terug van de zomerstop om met Hoekstra in debat te gaan over diens deadlinedraai.||https://www.parool.nl/nederland/hoekstra-s-gemorrel-aan-stikstofplannen-is-breuk-met-heilige-eenheid-kabinetsbeleid~bc4276b8/
2022-08-20||Uitmarktdirecteur luidt noodklok: ‘De cultuursector heeft al twee jaar bijna geen inkomsten’||Een bierkratje, een klapstoel of een oude fauteuil. Ze voldoen aanstaande vrijdagavond allemaal om een extra mooie plaats bij het concert van Willeke Alberti te verdienen. De organisatie van de Uitmarkt houdt de beste plekken op het Museumplein vrij voor wie ze zelf meeneemt. De stoelenactie is een ludiek steuntje in de rug van een grotere campagne die vandaag in Het Parool begint: ‘Reserveer nu je stoel, dan zit je straks vooraan.’ Niet eerder riep de Uitmarkt, de traditionele opening van het culturele seizoen, zo expliciet op tot directe actie van de consument. Noodzakelijk, zegt Uitmarktdirecteur Geerte Udo (48), want in zijn 45ste editie is de Uitmarkt het boegbeeld van een in zwaar weer verkerende sector. “De hoop die we allemaal hadden, dat zodra het na corona weer zou mogen, de zalen weer zouden vollopen is ijdel gebleken,” vat ze de situatie samen. Vooral de kaartverkoop voor langlopende theatervoorstellingen, kleinere podia, minder bekende artiesten en tentoonstellingen van het kaliber onder dat van de grote publiekstrekkers loopt stroef. En dat na twee moeizame jaren waarin de instellingen vaker dicht moesten blijven dan ze open mochten. Udo: “Je merkt aan alle kanten dat de kunst- en cultuursector meer aandacht nodig heeft om te zorgen dat de verkoop aantrekt. Er zijn al twee jaar zo goed als geen inkomsten. Er is structurele schade ontstaan. Dat is al erg genoeg, maar als de verkoop nu ook nog vertraagt, wordt de situatie soms echt nijpend.” “Een groot deel van de potentiële bezoekers bleek aanvankelijk terughoudend. De coronaregels werden dan wel losgelaten, maar corona zelf was nog niet weg. Misschien waren we naïef om te denken dat we zonder die beperkingen weer meteen het oude niveau van kaartverkoop zouden halen. Zeker veel ouderen dachten: ‘Ik wacht nog wel even met kopen.’” “En wat je niet moet onderschatten: in de twee jaar van corona hebben mensen een andere manier van het besteden van hun avond opgebouwd. Thuis afspreken met vrienden, het streamingaanbod. Ik geloof niet dat de waardering voor kunst en cultuur is afgenomen, maar de routine is er simpelweg uit.” “Daarbij komt nog de al bestaande trend dat kaartjes steeds later worden geboekt. De onzekerheid rondom corona heeft die versterkt. Een begrijpelijke gedachtegang, maar juist die voorverkoop is voor de sector ontzettend belangrijk.” “We hebben geen exacte data over de achtergronden van dat gevoel, maar duidelijk is dat er verschillen zijn tussen risicomijders en mensen die in het leven minder gevaar zien. Misschien zitten er onder voetbalsupporters meer mensen uit de laatste groep. Of ze ervaren een andere urgentie: ‘Mijn club speelt, dus ik moét er bij zijn.’” “Maar de situatie in de theaters en op andere podia is ook urgent. Daarom zeggen we nu tegen het publiek: ‘We snappen dat het fijn is om een reservering even uit te stellen, maar doe het toch nu alvast om de mensen in de culturele sector een hart onder de riem te steken. Want dat verdienen ze.’” “Absoluut. Absoluut.” “Een panklaar antwoord is er niet, maar we zouden moeten zorgen dat de waarde van kunst en cultuur explicieter wordt benoemd. Dat geluid moet vooral buiten de sector worden gehoord. Bij het publiek, maar ook bij de overheid, die kunst en cultuur nog meer zou mogen waarderen. Niet alleen door subsidies, maar ook door educatie.” “Dat zou kunnen, maar ik ben ervan overtuigd dat we in Nederland zo ongelooflijk veel talent hebben dat het mogelijk is het publiek op maat te bedienen. Je moet alleen wel heel duidelijk afvragen: voor wie maak ik dit? Misschien kan dat duidelijker, maar ik ben ervan overtuigd dat de kwaliteit over de gehele linie erg hoog is.” “Het gaat niet alleen om reclame maken, je moet ook proberen andere doelgroepen aan te spreken. Je krijgt geen nieuw publiek met dezelfde programmering. Je moet iets bieden wat aansluit bij hun behoeften. Kijk hoe geweldig De Meervaart dat doet. Dat theater programmeert veel diverser en multicultureler.” “We zitten in een tussenfase. de Uitmarkt is aan vernieuwing toe. Er is al aardig wat veranderd, maar we zijn nog niet klaar. Een van de eerste stappen dit jaar is de introductie van de Cultuurtuin, die de eerder bekende informatiemarkt met zijn kraampjes en folders vervangt. Al dat papier vonden we niet langer duurzaam. We bieden de informatie en acties nu digitaal aan en hebben in de tuin pop-up-performances geprogrammeerd.” “We zijn nog niet klaar met vernieuwen. Alleen nemen we beslissingen daarover als bestuur uiteraard niet in ons eentje. We willen dat via de ideeën van de sector zelf doen. En daar waren ze de afgelopen twee jaar met andere zaken bezig. We zijn, gezien de personeelstekorten en de financiële uitdagingen overal, al superblij dat er weer een echte Uitmarkt is.” “Hij bestaat nu 45 jaar, is begonnen in een tijd dat er nog niets digitaal mogelijk was. We blijven geloven in een daverend statement om het culturele seizoen mee te beginnen, maar het is gezond na te blijven denken over de juiste vorm. Kan de programmering diversers? Kunnen we in Amsterdam ook de andere stadsdelen er meer bij betrekken? Of zouden we bijvoorbeeld met pilotsteden in het hele land kunnen werken? “Niet verlaten, maar waarom zouden er ook in andere steden niet ook activiteiten kunnen plaatsvinden? We zijn altijd een nationaal evenement geweest. Dat was dankzij het landelijke aanbod en de tv-uitzendingen al duidelijk, maar de fysieke locatie is altijd Amsterdam geweest. Hoe mooi zou het zijn als je er meer steden en culturele instellingen bij betrekt? We gaan niet de hele Uitmarkt verhuizen, maar hebben absoluut de ambitie het nationale karakter te versterken. Want er is in heel Nederland nog veel te ontdekken.” Uitmarkt. Vrijdag 26 t/m zondag 28 augustus.||https://www.parool.nl/kunst-media/uitmarktdirecteur-luidt-noodklok-de-cultuursector-heeft-al-twee-jaar-bijna-geen-inkomsten~bd1b4d69/
2022-08-20||Regillio Simons keert bij ASV De Dijk terug in het Amsterdamse voetbal: ‘Ik ben geen ouder of trainer die zegt wat je moet doen’||Het bloed kruipt waar het niet gaan kan. Voor Regillio Simons gaat er niets boven voetbal. Hij heeft zich na zijn profcarrière breed georiënteerd, werkte ook enige tijd in het bedrijfsleven (pensioenen en verzekeringen), rook aan de vastgoedmakelaardij, maar de grasmat was nooit ver weg. “Eigenlijk hebben mijn zakelijke uitstapjes altijd in het teken gestaan van voetbal. Ik wilde ervaring opdoen op alle vlakken. Er komt een tijd dat je niet zelf meer op het veld wilt of kunt staan, dan ga je richting een managementfunctie. Mijn rugzak zit inmiddels aardig vol.” Mooi verhaal: zoals veel ex-profs heeft ook Simons overwogen de spelersmakelaardij in te gaan. Hij liep twee dagen mee bij het kantoor van Sigi Lens. “Die tweede dag heb ik niet eens volgemaakt. Ik werd op pad gestuurd om te scouten bij een wedstrijd. Kwam ik een vriend tegen die ook zaakwaarnemer was geworden. ‘Hé, wat leuk. Voor welke speler kom jij?’ Hij gaf geen antwoord en zei: ‘Voor welke spelers kom jij dan?’ Die geheimzinnigheid, terwijl we elkaar al járen kennen. Komt omdat je allemaal in hetzelfde kleine vijvertje zit te vissen. Heel eng. Niks voor mij.” Voor wie het is vergeten: Regillio Simons, geboren Amsterdammer, kreeg in de jaren negentig – hij was 21 – bij Telstar een kans om prof te worden. Hij maakte kennis met de harde hand van trainer Simon Kistemaker, die hij zijn voetbalvader noemt. Zijn beste periode als speler beleefde de makkelijk scorende vleugelaanvaller daarna bij Fortuna Sittard. In het seizoen 1998-1999, onder leiding van Bert Van Marwijk, vormde hij een team met onder anderen Mark van Bommel, Wilfred Bouma en Kevin Hofland. Simons maakte twaalf goals, waaronder twee in de Arena tegen Ajax (3-1 zege) en vier in de gewonnen thuiswedstrijd tegen PSV (6-4). Hij diende later ook NAC, ADO en Willem II. Na zijn buitenlandse avontuur bij Kyoto Sanga FC vestigde Simons zich in Zuid-Spanje, in het dorp Rojales, provincie Alicante. “We hadden daar al vaker een appartementje gehuurd, vierden er korte vakanties, een weekje, twee weekjes. Het voelde als thuis, we zijn er gaan wonen.” Zijn twee zoons, Faustino en Xavi, groeiden er op. Ze zijn beiden vernoemd naar voetballers: de één naar Faustino Asprilla, Colombiaanse spits van Parma, de ander naar Xavi Hernández, de huidige trainer van Barcelona. Op zijn zevende werd Xavi Simons opgenomen in het befaamde internaat La Masia van FC Barcelona. Regillio Simons pendelde in die jaren geregeld heen en weer tussen Barcelona en Nederland, waar hij zijn eerste stappen als trainer zette, veelal bij amateurclubs in en rond Amsterdam. Simons beschikt over het hoogste trainersdiploma, waarmee hij ook in het betaald voetbal aan de slag kan, maar hij heeft na een paar jaar een keuze gemaakt voor het werken met jeugd. Hij begon zijn eigen voetbalacademie. “Ik werk met jonge voetballers over de hele wereld: in Europa, maar ook in de Verenigde Staten en Canada. Ik verzorg clinics in het buitenland, jonge spelers en speelsters komen soms naar hier voor een week of langer. Ik werk samen met gespecialiseerde trainers, fysiotherapeuten, mentale begeleiders en diëtisten. Het gaat om het hele pakket, niet alleen om de techniek. We proberen de talenten bewust te maken en te helpen op weg naar een hoger niveau.” Het zal ook Simons’ taak worden bij hoofdklasser ASV De Dijk, een club met zo’n 700 jeugdleden die het volgens hem ‘al aardig voor elkaar heeft’. “Maar er zijn ambities. Elke voetballer of voetbalster van De Dijk kan zijn of haar eigen lat hoger leggen en beter worden. Met het besef dat niet iedereen geschikt is voor de top, maar dat recreatie en prestatie elkaar nodig hebben binnen de club. Hoe meer jeugd voetbalt, hoe hoger de punt van de piramide. Ik ga proberen een rode draad aan te brengen voor trainers en coördinatoren, hoe spelers zich bij De Dijk individueel kunnen ontwikkelen, op elk niveau. Met één uitgangspunt: plezier.” Simons werkte tussen 2013 en 2017 ook als trainer in de jeugdopleiding bij Ajax. Hij stopte daarmee om vaker en dichter in de buurt van zoon Xavi te zijn. “Ik wilde hem verder helpen in een cruciale fase van zijn ontwikkeling. Tussen 15 en 18 jaar komen er andere interesses dan voetbal op je pad: eindfase van een studie, uitgaan, meisjes. Niet voor niets is de uitval bij voetbalclubs in die leeftijdsgroep zo groot. Je moet voelen wat er in die koppies omgaat, wat hun omgeving met ze doet.” Via Paris Saint-Germain kwam Xavi Simons dit seizoen bij PSV terecht. Met die stap heeft vader Regillio zich slechts zijdelings bemoeid. “Eigen keuzes maken is belangrijk in het leven. Ik ben geen ouder of trainer die zegt wat je moet doen. Het enige wat móet is een keuze maken en er alles aan doen om te slagen. En als het onverhoopt niet lukt: troep opruimen en verder gaan. En dat zeg ik niet alleen tegen mijn eigen kinderen, maar alle kinderen met wie ik werk krijgen dat van mij mee. Ik zal dat bij De Dijk ook benadrukken.” Xavi Simons gaat stapje voor stapje vooruit in zijn ontwikkeling. In de strijd om de Johan Cruijff Schaal tegen Ajax maakte hij als invaller het vijfde doelpunt voor PSV. Scoren in de Arena – zijn vader deed het eerder namens Fortuna. Twee keer zelfs in één wedstrijd. Of de gedachten van Regillio Simons op de tribune even teruggingen naar die tijd? “Nee, ik ben nu vooral de trotse papa.” Als je die bos krullen van Xavi wegdenkt, lijkt hij uiterlijk ook erg op zijn vader. Simons senior glimlacht. “Maar als voetballer is hij veel beter dan ik was. Gelukkig maar.”||https://www.parool.nl/sport/regillio-simons-keert-bij-asv-de-dijk-terug-in-het-amsterdamse-voetbal-ik-ben-geen-ouder-of-trainer-die-zegt-wat-je-moet-doen~baca51cf/
2022-08-20||Zo vergaat het de Oekraïense vluchtelingen in Amsterdam: ‘Ik zou zo graag aan mijn toekomst beginnen’||“De mensen zijn zo vriendelijk. Ze zeggen je zelfs gedag op straat, ze kijken je aan en luisteren naar je,” zegt de 25-jarige Amira Kassab. Ze is samen met haar ouders, Mokhieldin Kassab (60) en Tetiana Goriunova (56), op de derde dag van de oorlog vanuit Kiev naar Amsterdam gevlucht. “Er zijn zulke mooie gebouwen en grachten, we zijn de stad dankbaar.” Het drietal verblijft sinds kort in een tweekamerwoning van het Riekerhof, een opvanglocatie van de Regenboog Groep in Nieuw-West waar Oekraïense bewoners voor zeker anderhalf jaar mogen blijven. De wasmachine is net geleverd, de verdere woning is ingericht met meubels van kringloopbedrijf Noppes. In de hoek van de woonkamer met keukentje is het bed van Mokhieldin en Tetiana gezet. Amira Kassab heeft de slaapkamer voor zichzelf. Het is hun vijfde opvangplek, na het A&O hostel, een opvangboot op de Javakade, het Wow Hostel en een andere opvangboot op de NDSM-werf. Veel vluchtelingen uit Oekraïne gingen het afgelopen half jaar van ho(s)tel naar ho(s)tel, van opvangplek naar opvangplek. Per dag komen er nog altijd gemiddeld zestig vluchtelingen aan op Centraal Station. Voor lang niet iedereen is Amsterdam het eindstation. Inmiddels verblijven 1775 Oekraïense vluchtelingen in Amsterdamse opvangplekken. Daarnaast geven zeker 117 Amsterdamse gezinnen onderdak aan Oekraïners – gemiddeld twee personen per gezin. Maar na alle loftuitingen over de opvang en de stad blijkt dat er ook een andere kant aan het verhaal zit. Zo wordt de uitzichtloosheid van de situatie langzamerhand duidelijk. Een mooie toekomst opbouwen, zit er voorlopig niet in. Veel Oekraïners proberen hier iets van hun leven te maken, maar voelen zich in plaats daarvan nutteloos en moeten het doen met werk onder hun niveau. Ja, zeggen de Kassabs, de opvang hier is goed, en bovenal: in Amsterdam zijn ze veilig. Maar met elke dag dat de oorlog langer duurt, wordt het steeds moeilijker om te blijven hopen op terugkeer. Amira Kassab heeft contact met haar vrienden in Kiev die haar vragen hoe het haar vergaat in Amsterdam. “Mijn vrienden zeggen tegen me: Blijf daar. In Nederland ben je veilig. In Kiev is helemáál geen werk. In mijn hart wil ik terug, in mijn hoofd niet. Het is hier beter dan die bommen en het gefluit van raketten over je hoofd. Maar wat zou ik graag aan mijn toekomst beginnen.” In haar slaapkamer staat een bord: ‘Life is what happens to you while you’re busy making other plans’. “Ik heb nu het gevoel dat mijn leven on hold, op pauze, staat,” zegt ze. Het leven écht oppakken in Amsterdam, is moeilijk. Zo heeft Mokhieldin Kassab, die met zijn vrouw (ontwerper van beroep) een kledingbedrijf runde, inmiddels gewerkt bij een recyclebedrijf, bij McDonald’s en op de transportafdeling bij een bloemenbedrijf. Amira Kassab, die in Kiev ruim zes jaar manager was in de horeca, kan in Amsterdam alleen als serveerster aan de slag. “Ik heb mijn cv overal rondgestuurd, maar ik krijg geen kans om te laten zien wat ik kan. Soms ben ik er depressief van en wil ik alleen nog maar in bed blijven.” Ook in een appartement in Riekerhof zitten Oksana Kononchuk (45), haar man Bakhram Makhmudi (45) en dochter Ailin (10) uit Kiev. Sinds 14 maart zijn ze in Amsterdam, vier maanden woonden ze in het Wow Hostel. In Riekerhof kunnen ze zeker anderhalf jaar blijven. Of ze dat ook doen, weten ze nog niet. “We willen niets liever dan terug naar huis,” zegt Kononchuk, “maar wel pas als de oorlog voorbij is, en niemand weet hoe lang dat gaat duren.” Waarom kozen ze voor Amsterdam? De familie Kononchuck had begrepen dat het werk hier voor het oprapen lag, maar dat bleek toch anders te liggen. Kononchuk gaf in Kiev les op een universiteit in de Perzische taal, en ze spreekt ook Engels, Russisch en Oekraïens. Ze heeft inmiddels zo’n beetje elke universiteit, school en vertaalcentrum aangeschreven voor werk – tevergeefs. Zeker met kinderen groeit de behoefte aan stabiliteit. De eerste maanden in Nederland was Ailin gestrest en neerslachtig, vertelt haar moeder. Nu gaat ze naar een basisschool in Nieuw-West, waar ze het best naar haar zin heeft. Maar de heimwee naar haar oude leven blijft. ‘Wanneer gaan we weer naar huis?’ vraagt ze nog dagelijks. Of: ‘Wanneer is de oorlog voorbij?’ De zus van Oksana Kononchuk, de 42-jarige Natalia Kononchuk, die met haar drie kinderen ook wegvluchtte uit Kiev, is op bezoek. Zij woont in een eengezinswoning in een knus dorpje in Vlaanderen, krijgt 1500 euro per maand om van te leven en haar kinderen gaan naar school. Dat klinkt aantrekkelijk, toch zou Oksana Kononchuk Amsterdam daar niet voor willen inruilen. “Ik wil in de grote stad wonen. Hier is de kans groter om onze draai te vinden.” Met Elena Khoklova (41), haar kinderen Alina (10) en Anna (16) en haar nichtje Ksenia Sakir (19) gaat het steeds beter. Ze wonen met z’n vieren in Riekerhof. De kinderen hebben hun eerste woordjes Nederlands geleerd op de scholen waar ze nu naartoe gaan. Khoklova en Sakir maken schoon in een hotel en Sakir gaat online door met haar studie aan de universiteit in Kiev. Maar Sakir heeft wel haar ouders en broer achter moeten laten in Oekraïne om met haar tante mee te kunnen vluchten. “Het was een moeilijke beslissing. Maar ik hoorde overal bommen en was in paniek. Ik kon niet blijven.” Het is de worsteling van de meeste ontheemde vluchtelingen: ze moeten door met hun leven, maar zouden dat het liefst doen in Oekraïne. Aan de andere kant van de stad, op de Carissimaboot aan de Javakade, zegt student Mohamed (24) het stellig: “We willen terug naar Dnipro.” Zijn ‘thuis’ is nu de opvanglocatie van de Regenboog Groep, en vijf dagen in de week werkt hij achter de kassa van een horecabedrijf in Amstelveen. Zijn vriendin Kitty (22) is kamermeisje in een Amsterdams hotel. “We houden hoop,” zegt hij. “Want hoe dankbaar we ook zijn voor alle hulp, we zitten hier in deze kleine hut terwijl we thuis een appartement hebben.” Svetlana Nozdreatyh (51) woont ook op de boot Carissima. Ze schuift het raam van haar hut open. De kamer waarin twee bedden het grootste deel van de ruimte innemen, is klein. Maar Nozdreatyh zal het ermee moeten doen. Ze is nu vijf maanden in Amsterdam en het gaat ‘oké’ met haar, zegt ze. “De mensen helpen me met van alles. Ik werk nu bij een bloemenbedrijf in Amsterdam. Dat is prima voor nu.” Een leven opbouwen in Nederland is niet wat ze voor ogen heeft. “Oekraïne is mijn land. Daar woont mijn familie en daar heb ik een thuis.” De tekst gaat verder onder de foto.||https://www.parool.nl/amsterdam/zo-vergaat-het-de-oekraiense-vluchtelingen-in-amsterdam-ik-zou-zo-graag-aan-mijn-toekomst-beginnen~b8943e31/
2022-08-20||De ouders van Mats Kruijmer (2004-2022) willen dat zijn te vroege dood betekenis heeft||Mats was een stuiterbal, als klein jochie al. Totaal vrij van angst. Toen hij amper nog kon lopen, klom hij al in bomen, deed handstanden op de bank en skiede, later, tijdens de wintersportvakanties altijd offpiste. Hoe harder, hoe beter. “Mats was een adrenalinejunkie,” zegt zijn vader Robert Kruijmer. “Het was een kind dat van al zijn leeftijdsgenoten het eerst van de glijbaan ging,” zegt Sacha Vermeulen, die Mats, geboren op 11 januari 2004, van jongs af aan kende en een goede vriendin is van zijn ouders. Mats ging elk jaar met het gezin van zijn vader, die niet meer samen was met zijn moeder Justine Bakker, op vakantie naar Spanje, samen met drie bevriende gezinnen die een portiek aan de Admiraal de Ruijterweg deelden. “Een lekker eigenzinnige jongen, creatief, gevoelig en zó lief,” zegt Vermeulen, die tot de vriendengroep behoort. School kon Mats weinig boeien. Het systeem lag hem niet. Na basisschool De Waterkant ging hij achtereenvolgens naar het Geert Groote College, het Altra College Bleichrodt (speciaal onderwijs) en Havo De Hof in Oost. Op die laatste school leerde Solan Bitter (20) hem kennen. “Ik voelde me meteen aangetrokken tot Mats. Hij had geen masker op, was open, gaf zijn mening en deed zich niet anders voor dan hij was. Iemand die hij niet mocht, gaf hij geen boks. Hij sprong ertussen als twee mensen ruzie hadden. Hij was heel volwassen. Mats leerde me niet bang te zijn en m’n mannetje te staan.” Maar ook op de havo kon Mats niet aarden. Hij bleef er tot de vierde klas waarna hij in overleg met zijn ouders besloot over te stappen naar het beroepsonderwijs. Robert Kruijmer, muziekpromotor van beroep: “Mats had een druk hoofd. Hij had ADHD en de medicatie die hij ervoor kreeg, vond hij niet fijn. Hij begon met blowen om zijn hoofd rustig te krijgen. Hij pakte de rust van het jointje.” Dat deed hij te vaak naar de zin van zijn ouders, die dikwijls aankaartten dat hij beter wat kon minderen. Vermeulen: “Hij glimlachte dan en zei: ‘Ik word er rustig van. Ik vind dat fijn’.” Rond zijn veertiende stopte hij met zijn favoriete sporten: basketbal en voetbal. “Hij werd getrokken door de straat,” zegt Vermeulen. “Hij was ook altijd on the road en croste met zijn scooter door de stad: van Oost naar West, van Zuid naar Noord. Hij hing vaak op straat met vrienden of zat te blowen op het Museumplein. Vaak reed hij ook even bij ons langs, soms alleen om een knuffel te geven of om de hele avond te blijven. Hij kon de beste knuffels geven. Hij was een gevoelige en zorgzame jongen.” Mats hield enorm van de stad. Hij had een tattoo laten zetten op zijn borst met het wapen van Amsterdam en rozen eromheen. Kruijmer: “Amsterdam was zijn stad, De Pijp zijn plek. 1073 stond in zijn profielnaam van Spotify en Snapchat.” Hij was ook groot Ajaxfan, wist met zijn ranke postuur via een gat in het hek de Arena binnen te sneaken om een belangrijke wedstrijd te zien. Vorig jaar had hij een gesprek met zijn ouders over hoe hij zijn leven wilde inrichten. Muziekmanagement zag hij als zijn droombaan. Hij meldde zich afgelopen september bij de Herman Brood Academie in Utrecht. De kruiwagen van zijn vader, die al jaren in de muziekindustrie werkt, had hij niet nodig. “Hij wilde het op eigen kracht doen en op zijn eigen manier,” zegt Kruijmer. Dat Mats voor die opleiding koos, verbaasde zijn ouders niet. Kruijmer: “Hij ademde muziek. Hij was gek op hiphop maar luisterde ook naar De vier jaargetijden van Vivaldi.” Samen luisterden ze vaak naar het nummer Catch & Release van Matt Simons, dat door zijn vader gepromoot was. “Dat was óns nummer. Het werd Mats’ anthem, zijn favoriete nummer.” Zijn elfjarige broertje Jan, zoon van Kruijmer en diens huidige partner Judith, luisterde ook vaak samen met Mats naar muziek. “Hij leerde me over rapmuziek en over nieuwe liedjes. Dan zaten we samen in zijn kamer te luisteren. Hij was mijn grote broer en een voorbeeld voor mij en mijn zus Yael.” Tyron Vanenburg (25) leerde Mats afgelopen september op de Herman Brood Academie kennen. “Al op de eerste schooldag maakte hij grote indruk op me. Ik hoorde meteen dat hij uit de stad kwam en vroeg hem: ‘Kom je ook uit Amsterdam?’ Hij zei: ‘Ja, uit De Pijp.’ We trokken vanaf de eerste dag met elkaar op. Hij vertelde dat zijn schoolverleden geen rode lijn kende en dat school hem niet erg lag. Ik herkende mezelf in hem. We werden steeds closer en stimuleerden elkaar om desondanks iets van de opleiding te maken.” Vermeulen: “Hij had net alles op de rit, wist wat hij wilde, had goede mensen om zich heen en niet alleen de straatjongens, maar mensen die in hem geloofden.” Mats zou gaan samenwerken met Vanenburg in diens opnamestudio. “Mats had de gunfactor. Hij maakte overal vrienden en bracht mensen bij elkaar. Hij was een verbinder. Hij zou binnenkort zijn eerste artiest, Damico, tekenen. Het is er niet meer van gekomen.” In de nacht van zaterdag 6 op zondag 7 augustus – zijn familie was net vertrokken met vakantie – nodigde Mats wat vrienden uit. Kruijmer: “Mats had een paar weken het rijk alleen en had gezegd: ‘Ik ga werken en lekker chillen met mijn matties.’ De eerste avond ging hij er een dolle avond van maken.” Ze bakten pannenkoeken, maakten een pastaatje en besloten later op de avond lsd te nemen. Mats werd tijdens de trip onrustig en was niet te kalmeren, begrepen zijn ouders van vrienden die er die nacht bij waren. Hij sprong rond 3.45 uur van een hoger gelegen etage van zijn huis, waarschijnlijk het dak, en belandde acht meter verder in de achtertuin van de overburen. “Hij wilde vliegen,” denkt Kruijmer. De ouders van Mats willen het verhaal kwijt, hoe moeilijk het ook is om de buitenwereld ervan deelgenoot te maken. Maar zijn moeder liet op de afscheidsbijeenkomst afgelopen maandag in de Tolhuistuin in Noord weten: “Please, laat Mats’ dood betekenis hebben.” Kruijmer: “We willen een boodschap uitdragen. Laat dit niet voor niets zijn geweest. We willen tegen jongeren zeggen: blijf ver weg van lsd. Doe het gewoon niet. Leef je dromen maar speel niet met vuur. Voor Mats was een leuke avond de intentie, maar het pakte anders uit. In scholen moet aandacht komen voor lsd-gebruik, al in de brugklas. Want dit spul is gevaarlijk. Dan is Mats’ dood niet voor niets geweest.” Ook corona speelde een rol in het noodlottige ongeval, vermoedt Kruijmer. “Jongeren konden die twee jaar in coronatijd weinig doen. Ze gaan nu helemaal los op festivals, want ze zijn bang dat we straks weer in lockdown gaan.” ‘Mats is flying high’ staat op de afscheidskaart, met drie andreaskruizen erop. Tijdens de afscheidsbijeenkomst lag hij in een rieten mand die op de grond stond, met kaarsen eromheen. Geen rouwadvertentie of rouwwagen kwamen er aan te pas. Mats werd onder luid vuurwerk door een erehaag van vrienden en familie naar een pick-uptruck gedragen. Blauwe luchtballonnen in de vorm van hartjes – Mats stuurde altijd blauwe hartjes naar vrienden – gingen de lucht in. Zijn crematie was op Zorgvlied. Die middag zonden alle landelijke radiostations om stipt half vier het nummer van Matt Simons voor hem uit. “Dan ben je een baas hoor,” zegt Kruijmer. Rapper Donnie bracht op de afscheidsbijeenkomst het nummer Vleermuis. Het was Mats op het lijf geschreven. Vermeulen: “Mats fladderde altijd door de nacht.”||https://www.parool.nl/amsterdam/de-ouders-van-mats-kruijmer-2004-2022-willen-dat-zijn-te-vroege-dood-betekenis-heeft~b2299d56/
2022-08-20||Buurt in verzet tegen ‘megalomane’ plannen voor Dijksgracht Oost||Ontoegankelijk is nog zacht gezegd: de Dijksgracht Oost is op de kopse kanten zo ongeveer hermetisch afgesloten met stevige hekken; de bosschages op het talud zouden het toch al heel ingewikkeld maken om je langs deze zijde van het water te verplaatsen. Nog wel. Want als het aan de gemeente ligt wordt hier een fiets-voetpad aangelegd dat voor veel mensen een heel interessante route wordt tussen Oost en CS. Er wordt al zeker tien jaar gesproken over de verbinding onderlangs het spoortalud. En wie op de kaart kijkt, ziet waarom: het lijkt een behoorlijk logische route voor grote groepen Amsterdammers. Steeds meer mensen moeten richting CS en helemaal nu de nieuwe buurt Oostenburg in rap tempo wordt opgeleverd is die behoefte alleen maar groter geworden. Maar zoals dat gaat in de uitdijende stad: de behoefte aan ruimte betekent dat bestaande situaties veranderen en belangen in de knel komen. Dat speelt overal in Amsterdam, eerder al even verderop op de Dijksgracht West, waar bewoners van woonschepen ineens te maken kregen met doorgaand verkeer. En nu moet de Dijksgracht Oost er dus aan geloven. Het gaat om megalomane plannen, zeggen Sasja Scherjon, Sybrand Hekking en Bram Kloos, een vertegenwoordiging van de bewoners van de Oostelijke Eilanden die zich hebben verenigd in de Werkgroep Dijksgracht Oost. Het gaat namelijk om veel meer dan alleen een voet-fietspad, zegt Scherjon. “Wat de laatste decennia is getransformeerd in een woongebied, wordt straks een enorm werkterrein. Niet alleen fietsers en voetgangers maken straks gebruik van de Dijksgracht Oost, maar ook de veegwagens van Stadsreiniging. Plus: het eind, bij de Mariniersbrug, wordt straks een gevaarlijk obstakel.” En daarmee is het nog niet klaar, zeggen Scherjon en haar medeactievoerders. “De gemeente heeft het water ook aangewezen als werkhaven. Er komt een ligplaats voor veertig rondvaartboten en daarnaast moet er plek worden gemaakt voor dertig dekschuiten. Die moeten gaan dienen als opslag en overslag voor de werkzaamheden aan de kades en de bruggen.” Het gaat het karakter van de buurt aantasten, verwachten de leden van de werkgroep. “Dat levert natuurlijk heel veel herrie op, dat merk ik nu al, geluid draagt ver over het water. Het wordt een komen en gaan van boten. Bovendien gaat er een uniek groengebied verloren. De natuur zal zwaar te lijden hebben. In het talud huizen niet alleen vleermuizen, maar broeden ook het zeldzame puttertje en de heggenmus. De plek is bovendien opgenomen in de Hoofdgroenstructuur. Om daar een fietspad annex dienstweg aan te leggen, is daarmee in tegenspraak.” Het gaat om ruimte en leefbaarheid, ook in de stad, zegt Scherjon. De bewoners voelen zich in de steek gelaten door de gemeente. “Het is verder de vraag waarom de ligplaats voor rondvaartreders een publieke zaak zou zijn. Waarom worden zij niet verwezen naar commerciële aanlegplaatsen? De winsten op rondvaarten zijn hoog. Het ligt voor de hand dat deze worden ingezet om een verantwoorde plek en wijze van stalling te vinden. De gemeente heeft daarbij de taak om de belangen van bewoners, de omgeving en de natuur te bewaken. Daarom organiseren we op 28 augustus een protestmars.” De bezwaren in de buurt zijn bij de gemeente bekend, zegt een woordvoerder. “Er is een klankbordgroep samengesteld om de omgeving goed betrokken en geïnformeerd te houden. Uiteindelijk gaat de gemeenteraad de plannen vaststellen.” Wel wordt al na de zomer gestart met een aantal voorbereidende werkzaamheden op de eerste 50 meter van de Dijksgracht Oost vanaf de VOC-kade. Onder meer struiken worden verwijderd en er worden mantelbuizen aangelegd voor kabels en leidingen, aldus de woordvoerder. “Dit doen we omdat ProRail op die locatie een werkterrein gaat inrichten en we er daarom straks niet goed meer bij kunnen. Vooraf beoordeelt een ecoloog of er broedende vogels aanwezig zijn. De werkzaamheden duren tot oktober van dit jaar.” Door het fiets-voetpad wordt Oostenburg goed ontsloten en worden bestaande, drukke fietsroutes in de omgeving ontlast, stelt de gemeente. “Het fiets-voetpad maakt een goede bereikbaarheid van de vaartuigen mogelijk en kan gebruikt worden door veegwagens van Stadsreiniging om sneller het centrum te bereiken.” De ligplaatsen voor rondvaartboten zijn volgens de gemeente nodig vanwege ‘de groei van het aantal toegestane passagiersvaartuigen’. Ook groeit de behoefte aan alternatieve ligplaatsen voor vaartuigen die in de toekomst niet meer bij een rederij kunnen liggen, zegt de woordvoerder. “De dekschuiten voorzien onder andere in het herstel van kades en bruggen in de stad en dit gebeurt veelal vanaf het water. De steigers worden géén op- en afstapplaatsen voor passagiers.”||https://www.parool.nl/nieuws/buurt-in-verzet-tegen-megalomane-plannen-voor-dijksgracht-oost~be972c77/
2022-08-20||Klassieke muziek uit Zuidoost: ‘De Curaçaose Chopin, dat is ook Nederlandse geschiedenis’||“Artiesten uit Zuidoost worden vaak niet gelinkt met de klassieke school,” zegt Orville Breeveld. “De hiphop uit Zuidoost kennen we en is te gek, maar de klassieke muziek uit Zuidoost verdient minimaal evenveel aandacht.” Tussen Gaasp & Gracht – verhalen uit twee stadsdelen is een multidisciplinair project van Museum Van Loon en Imagine IC in samenwerking met het Open Space Contemporary Art Museum en New Metropolis Zuidoost. Breeveld stelde de bijbehorende reeks klassieke concerten samen, die plaatsvinden in de tuin van Museum Van Loon. “Ik had wel dertig dagen kunnen vullen. Amsterdam heeft goud in handen.” Er staat een divers palet van artiesten op het podium, allen met een persoonlijke connectie met Zuidoost. De relatief onbekende klassieke muziek van deze musici loopt parallel aan de niet-vertelde geschiedenis waarop de tentoonstelling zich richt. Breeveld: “Alexander Kraft van Ermel speelt op de openingsavond bijvoorbeeld muziek van zijn opa uit Curaçao, Wim Statius Muller, de Curaçaose Chopin. Dat is toch wat we willen? Dat is ook Nederlandse geschiedenis, het is onlosmakelijk met elkaar verbonden, maar we kennen het niet. En wat je niet kent, daar kun je niet van houden.” Breeveld spreekt bevlogen over het verbreden van de klassieke muziekwereld. In Nederland is die nog overwegend wit en ligt de focus op westerse klassieke muziek. “Er zijn veel componisten van kleur, van allerlei culturen en generaties, alleen is de programmering tot op heden erg eenzijdig geweest. Dat heeft economische redenen – de meeste bezoekers kiezen voor dezelfde concerten – maar het is ook aangeleerd. We moeten hetzelfde doen met componisten en artiesten die niet West-Europees van origine zijn.” Breeveld grijpt elke kans aan om de artiesten met groot enthousiasme aan te prijzen. Hij ziet veel gelijkenissen tussen de geschiedenis en de artiesten. “De grachtengordel is ontstaan vanuit pionierschap, mede dankzij de inkomsten vanuit de koloniën. Hetzelfde pionierschap hebben deze muzikanten ook: historisch, omdat hun ouders of voorouders naar Nederland kwamen, maar ook in hun carrière.” Breeveld: “Een pianist als Dywel Braaf, met Afro-Surinaamse roots, dat is ook erfenis. De grachten zijn de erfenis van de koloniale geschiedenis en de artiesten zijn dat ook.” Zoals de tentoonstelling de verbinding tussen de twee stadsdelen blootlegt, hoopt Breeveld met zijn muziekprogramma een soortgelijk effect te bereiken bij het publiek. “Ik hoop dat dit festival mensen met elkaar verbindt; dat mensen geïnteresseerd raken in elkaar, in beide stadsdelen en zichzelf. We zijn één stad, we komen uit allerlei hoeken en gaten, maar we moeten het met elkaar doen.” Klassieke muziek in de Grachtentuin, van 23 t/m 28/8 in Museum Van Loon.||https://www.parool.nl/kunst-media/klassieke-muziek-uit-zuidoost-de-curacaose-chopin-dat-is-ook-nederlandse-geschiedenis~bd929062/
2022-08-20||Alle dominosteentjes vielen net de goede kant op – bij haar wel||Dat de vierentwintigjarige Maliha witte wijn drinkend op een Amsterdams terras zit met losse wapperharen? Geluk. Dat ze op 15 augustus vorig jaar toevallig de juiste mensen kende? Geluk. Dat ze het voor elkaar kreeg bij het checkpoint een onzinverhaal op te hangen dat nog werd geloofd ook? Geluk. Dat het haar lukte door een zee aan mensen heen te dringen die golfde, beukte en kolkte, vol duwende ellebogen, trappende voeten, wanhopig geroep? Geluk. Dat ze, nadat ze werd staande gehouden door een Nederlandse militair die bromde dat ze toch niet op de lijst stond urenlang in de zon wachtte en uiteindelijk via ene ‘Henk van de ambassade’ toch toestemming kreeg om haar lijf onder het hek van het vliegveld heen te wurmen en zo een klaarstaand vliegtuig te bereiken? Geluk. Dat ze deze week in de Volkskrant uitgebreid haar verhaal kon doen? Geluk. Dat ze niet leeft in een land waar de pers door religieuzen gecontroleerd wordt, waar vrouwen letterlijk en figuurlijk monddood zijn gemaakt, waar zij ondanks eerdere beloftes van de Taliban hun gezicht moeten bedekken, niet zonder mannelijke begeleider de straat op mogen en de middelbare scholen voor meisjes gesloten zijn? Geluk. Dat ze onlangs begon bij haar nieuwe baan op de Zuidas en haar intrek nam in een eigen huisje, helemaal voor haarzelf? Geluk. Dat zij behoorde tot de paar duizend Afghaanse bondgenoten die Nederland evacueerde? Geluk. Zij had het geluk dat, zoals ze het zelf omschrijft, ‘net alle dominosteentjes de goede kant op vielen.’ Maar dat bijna zeshonderd mensen die ook een uitnodiging voor evacuatie kregen, alsmede rond de drie- à vierhonderd Afghanen die wel op die lijst hadden moeten staan, zoals fixers en vrouwenactivisten, nog altijd vastzitten in een land waar ze onvrij zijn, continu gevaar lopen, waar volgens de Verenigde Naties 95 procent van de mensen onder de armoedegrens van 2 dollar per dag leeft, dat het motto van defensie ‘We laten niemand achter’ onzin blijkt te zijn, dat van collega’s met exact dezelfde functies de één wel mag komen en de ander niet, dat er volgens belangenbehartigers sprake is van volstrekte willekeur, dat het ministerie geen fouten wil rechtzetten, zelfs als blijkt dat mensen onterecht niet zijn gered, dat het departement afgelopen zomer nota bene nog procedeerde tegen de komst van twee fixers waarbij zelfs het gerechtshof het besluit ze te weigeren wrang noemde, maar dat dit valt ‘binnen de beleidsruimte van de staat’, dat er verder geen bezwaar kan worden gemaakt als je onterecht niet op de lijst bent geplaatst, dat het onmogelijk is in gesprek te gaan, dat het ministerie van Buitenlandse Zaken amper commentaar wil geven op vragen rond deze zaken behalve een zuinige opmerking dat de lijst zoals die nu bestaat afdoende is (‘Ik denk wel dat we een compleet beeld hebben.’) en dat de Tweede Kamer pas in oktober bereid is weer eens te debatteren over deze mensen, die wanhopig zoeken naar een uitweg? Dat is geen gebrek aan geluk. Dat is een vieze vuile schande. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/ps/alle-dominosteentjes-vielen-net-de-goede-kant-op-bij-haar-wel~b08cee19/
2022-08-20||In Las Vegas komt waterpolitie in actie tegen verspillers: ‘We moeten onze watervoorraad beschermen’||Het water gutst in gestage stroompjes door de goot. Cameron Donnarumma heeft net halt gehouden voor een ruime villa in het noorden van Las Vegas, de woestijnstad in het westen van de VS. De woning is omringd door een frisgroen gazon – het oude ideaalbeeld voor bewoners van Amerikaanse suburbs. Donnarumma wijst op de sproeiers die het mogelijk maken. Ze houden het gras in leven, maar de helft van het water dat ze rondspuiten eindigt op straat, waar het de goot inloopt en straks als de zon hoog staat, rap verdampt. Dat wordt een waarschuwing. Donnarumma is ‘waterverspillingsinspecteur’, of zoals hij in Las Vegas is gaan heten: wateragent. Het waterbedrijf van de stad heeft er twaalf in dienst. Ze rijden 24 uur per dag en zeven dagen per week door Las Vegas. Wie water verspilt krijgt informatie over het belang van waterbesparing en de kans zijn of haar leven te beteren. Maar als de bewoners van deze villa hun beregeningssysteem niet beter afstellen, volgt uiteindelijk een boete. De eerste keer 80 dollar; als ze geen actie ondernemen kan het bedrag oplopen tot meer dan 1200 dollar (omgerekend zo’n 1175 euro). Las Vegas is een extravagante plek, bepaald niet bekend om zijn duurzaamheid. De stad ligt in een bloedheet, kurkdroog stukje Amerika en bestaat dus bij de gratie van airconditioning en Lake Mead, het waterreservoir achter de Hoover Dam, niet ver van de beroemde Strip vol casino’s, neonlichten en flamboyant entertainment. Daar wordt een klein deel van het water dat met de Coloradorivier uit het noorden komt, vastgehouden en opgepompt voor de stadsbewoners en toeristen. Maar Lake Mead raakt steeds leger, door jarenlange droogte, klimaatopwarming en mismanagement van de voorraden, die ook zeven andere staten en een deel van Mexico voorzien van water. Het maakt dat juist Las Vegas, stad van overdaad, koploper is in de VS als het gaat om zuinig zijn met water. Alles wat binnenshuis uit de kraan komt wordt opgevangen, gefilterd en hergebruikt, vertelt Damon Hodge, woordvoerder van het waterbedrijf. Maar buitenshuis kan dat niet, dus daar gelden strenge regels voor waterbesparing. “We wonen in de woestijn, we moeten ons daar naar gaan gedragen,” zegt Hodge. Groen gras gaat dus langzaam in de ban – in nieuwe achtertuinen mag het al niet meer, en binnen vijf jaar moet ‘niet-functioneel’ gras in bermen en op bedrijventerreinen vervangen zijn door woestijnbestendige struiken, rotsen en cactussen. “Laten we eerlijk zijn, als er alleen iemand op loopt om het te maaien heb je dat gras niet nodig,” zegt Hodge. Hij wijst op een bloeiende struik in een tuin verderop. “Gras is geweldig, maar een woestijntuin kan net zo mooi zijn.” Hij rekent het voor: een stuk gazon dat zo’n 330 liter water nodig heeft, ziet er met droogtebestendige bosjes en cactussen al goed uit met maar 82 liter. Daarom kunnen inwoners van Las Vegas subsidie aanvragen om hun grasmat los te trekken en te vervangen. Onlangs voerde het gemeentebestuur ook een limiet in voor de omvang van zwembaden en zijn er restricties voor de beregening van tuinen. Zondag is een sproeivrije dag en bewateren mag in de zomer alleen vóór elf uur ’s ochtends en na zeven uur ’s avonds. Wie te veel sproeit of op de verkeerde dagen, krijgt met water cop Donnarumma te maken. Het is half zeven in de ochtend – te vroeg om aan te bellen om de bewoners van de villa duidelijk te maken dat ze kostbaar water uit Lake Mead verkwisten. Dus hangt hij een kaartje met een waarschuwing en besparingstips aan de garagedeur, en legt hij de overtreding vast op video. “Waterverspillingsinspecteur acht zeven zeven zes – het is 6 uur 54 in de ochtend,” zegt hij erbij. Het water vloeit hier weg, beschrijft hij in de video, door verkeerd afgestelde sproeikoppen. Verderop speurt hij naar natte plekken in de goot en volgt hij het spoor terug naar de verspiller. Die sproeier is al uit, dus hij kan geen overtreding meer vastleggen, maar hij maakt een aantekening zodat een collega later nog eens kan gaan kijken. “De meeste mensen willen niet verspillen, maar ze hebben het niet door,” denkt Donnarumma. “Hun sproeiers werken automatisch, heel vroeg of heel laat, en hun tuinman heeft ze afgesteld. Als er een probleem is, zien ze dat vaak niet omdat ze dan liggen te slapen.” Soms trekt hij tips na, van bewoners die hun buren roekeloos met water om zien gaan. Iedereen kan online een melding van waterverspilling doen. “Is het klikken? Nee, het is positieve groepsdruk,” zegt Hodge. “De watervoorraad is eindig en we moeten hem beschermen.” Zo kan het dat Las Vegas in de afgelopen twintig jaar gegroeid is met bijna 800.000 inwoners, maar toch 29 procent minder water gebruikt. Het waterniveau in Lake Mead is zo laag, dat de staten die water uit het meer en de Coloradorivier gebruiken – het meeste gaat naar voedselproductie – onderhandelen over scherpe maatregelen voor waterbesparing. Maar niet overal is de noodzaak doorgedrongen. Sommige regio’s, in Utah bijvoorbeeld, willen nog steeds méér water uit de rivier opeisen, op basis van oude verdeelafspraken. Las Vegas hoopt het goede voorbeeld te geven. “Wij gebruiken maar een klein deel van de Coloradorivier. Als wij het kunnen, kunnen zij het ook,” zegt Damon Hodge. En toch: op de Strip geeft de beroemde fontein bij het Bellaggio Hotel nog steeds elk kwartier een spetterende show, ook als de wateragenten speuren naar onnodige verdamping op de warmste uren van de dag. Het hotel blijkt water te recyclen en bovenop een eigen waterbron te staan, met water dat niet geschikt is om te drinken. “Daar mag de eigenaar mee doen wat hij wil,” zegt Hodge. “En als het op is, is het op.”||https://www.parool.nl/wereld/in-las-vegas-komt-waterpolitie-in-actie-tegen-verspillers-we-moeten-onze-watervoorraad-beschermen~b4ac7a86/
2022-08-20||De meiden van Ajax dromen van De Toekomst: ‘Ik dacht: dat is nooit voor mij weggelegd’||Wapperende F-sidevlaggen, ruim drieduizend supporters op de tribune, jonge meisjes die hopen op een handtekening, een trotse Daphne Koster die na afloop vertelt zich ‘nog nooit zo vertrouwd’ te hebben gevoeld in een shirt. De beelden van die allereerste wedstrijd van Ajax Vrouwen op 24 augustus 2012 zeggen genoeg. Dit was een historische dag, voor Ajax én het vrouwenvoetbal. De 33-jarige Loïs Schenkel (voorheen Oudemast) was er helaas niet bij; ze zou twee jaar later pas naar Ajax gaan. Nadat de oud-aanvoerder er in 2019 haar profcarrière afsloot, tekende ze meteen opnieuw. Dit keer als coördinator van de nog op te zetten Talentenacademie voor meiden. Inmiddels is die academie een succes en zijn er vier Ajax-meidenteams (8 tot 16 jaar) die net als het Talententeam – de ‘beloften’ – en het eerste gebruikmaken van alle trainingsfaciliteiten op sportcomplex De Toekomst. “Toen ik als jong meisje voetbalde, waren we al blij als we elf ballen hadden en aan de gang konden, maar deze meiden krijgen heel specifieke, op maat gemaakte trainingen,” zegt Schenkel. “Als je ziet wat de jeugd van nu allemaal kan, dat is alweer een wereld van verschil met een paar jaar geleden. Scouts van de club zeggen het ook. Dat komt door de kansen die ze krijgen, door hoe vaak ze trainen en door alle specialisten die erbij betrokken zijn.” De meiden van de academie voetballen niet fulltime bij Ajax, benadrukt Schenkel. Ze spelen en trainen bij hun eigen club – veelal tussen de jongens – en daarnaast wekelijks bij Ajax. “Dan staan we met een behoorlijk uitgebreide staf op het veld: een skillstrainer, een performancetrainer, een keeperstrainer... Bedoeld om al vroeg hun ontwikkeling te volgen, ze te begeleiden en aan ons te binden. Komend jaar sluit voor het eerst een speelster die in 2015 begon in het talententraject aan in het Talententeam; dan gaat bij ons natuurlijk de vlag uit.” Die vlag ging in tien jaar wel vaker uit bij de vrouwentak. Het afgelopen seizoen werd Ajax Vrouwen tweede in de eredivisie, net achter FC Twente, maar in 2017 en 2018 nam het team de schaal nog mee naar Amsterdam. Ook zetten de Ajacieden in april een record door voor de vijfde keer de KNVB-beker te pakken, als eerste vrouwenploeg ooit. De doorstroming van het Talententeam naar het eerste komt intussen ook op gang. Dit seizoen maken vier talenten de oversteek, net als in het vorige. Alle spelers van Ajax Vrouwen krijgen trouwens betaald (in elk geval het minimumloon van zo’n 1750 euro per maand), dankzij de cao voor vrouwelijke spelers die Ajax in 2019 als eerste club van Nederland invoerde. Vrouwenvoetbal was ooit misschien een ondergeschoven kindje, maar dat is allang niet meer zo, zegt Schenkel. “Zo hard als wij aan het uitbreiden zijn, dat zegt iets over hoe de club ertegenaan kijkt. Het is ons doel om zoveel mogelijk spelers op te leiden voor het eerste van Ajax, of dat nu jongens of meisjes zijn.” Idolen om tegenop te kijken zijn daarbij onmisbaar, vindt de coördinator. Daarom komt elke training van de meiden een speelster uit het eerste langs, om vragen aan te stellen – “We willen laten zien: het is dichtbij, we zijn één club.” Het EK van afgelopen maand helpt natuurlijk ook, en het feit dat Ajax Vrouwen deze weken weer voorronde Champions League speelt. “Dat zijn de podia waarop je het kunt laten zien aan de wereld. Die zichtbaarheid is superbelangrijk, juist voor de jeugd. Ik zat als kind vaak in het stadion, keek dan naar de mannen van Ajax en dacht dat dat nooit voor mij was weggelegd. Nu zien meisjes die bij Ajax willen voetballen dat het wel degelijk haalbaar is.” Luister ook naar onze Ajaxpodcast Branie||https://www.parool.nl/ps/de-meiden-van-ajax-dromen-van-de-toekomst-ik-dacht-dat-is-nooit-voor-mij-weggelegd~b8d3093e/
2022-08-20||‘Methode Bellingcat’ helpt de recherche de criminaliteit in het Westelijk Havengebied in kaart te brengen||Vrachtwagens rijden af en aan en schepen varen in en uit het 32 (!) vierkante kilometer grote Westelijk Havengebied, waar een enorme verscheidenheid aan bedrijven op veelal anonieme bedrijventerreinen resideert. Hier wordt per jaar voor een slordige 100 miljoen ton aan goederen overgeslagen, maar de politie heeft voor het hele gebied doorgaans één vaste wijkagent beschikbaar. Waar moet je als overheid in vredesnaam beginnen om zicht te krijgen op criminele inmenging in dit voor de misdaad buitengewoon aantrekkelijke gebied? Met geo-analyse, is het belangrijkste antwoord van het Regionaal Informatie- en Expertise Centrum (Riec) van Amsterdam-Amstelland, dat een trits overheidsinstanties steunt in de gezamenlijke strijd tegen criminaliteit die de maatschappij ‘ondermijnt’. We kennen het van de wereldvermaarde journalisten van het onderzoekscollectief Bellingcat, die door het combineren van diverse data uit open en gesloten bronnen minutieus vaststellen waar ter wereld bijvoorbeeld geweld of andere grove misstanden hebben plaatsgevonden, of vanuit welke positie een regime ondanks ontkenningen langeafstandsraketten moet hebben afgevuurd. The New York Times, The Washington Post en de BBC maken eveneens zulke indrukwekkende analyses. De lokale specialisten van het Riec doen grofweg hetzelfde voor het Westelijk Havengebied, en in de toekomst mogelijk voor Amsterdam-Zuidoost, om ook daar de criminaliteit gerichter te kunnen bestrijden. Ook over op het oog onoverzichtelijke, uitgestrekte en soms non-descripte gebieden zijn tal van data aanwezig, al moet je die uit alle hoeken en gaten verzamelen. “Als we een signaal over een mogelijke misstand van een of meerdere partners ontvangen, raadplegen we eerst open bronnen,” zegt Job van Beekhoven, hoofd van het Amsterdamse Riec. “Vervolgens ga je alle beschikbare informatie trechteren en op inzoomen.” Zijn collega projecteert een luchtfoto van het havengebied op een scherm, en plattegronden. Daarin plaatst hij gegevens uit de Kamer van Koophandel, over de talloze bedrijven en de functies die deze zouden moeten hebben. Je ziet waar – volgens het register – zoal binnenvaart, zeevaart, exporteurs en expediteurs zitten. Zo komt ook meteen de leegstand in beeld: de panden waarin volgens de KVK niets staat ingeschreven. Die data zijn in een volgende stap te combineren met bijvoorbeeld de gegevens van Liander over het stroomverbruik. Gebruikt een bedrijf veel meer stroom dan voor de activiteiten logisch is? Andersom: geeft een bedrijf dat veel stroom nodig zou moeten hebben, juist een heel laag verbruik op? Dat zou een aanwijzing kunnen zijn voor gesjoemel. Uit de Basisregistratie Adressen en Gebouwen (BAG) van de gemeente zijn alle basisgegevens te halen. Uit de systemen van de politie mag het Riec vanwege de privacyrichtlijnen niet alles gebruiken, maar wel de schat aan informatie uit het roemruchte Basisvoorziening Handhaving (BVH), waarin incidenten, aangiftes en informatie uit strafdossiers zijn vastgelegd, en bijvoorbeeld informatie over controles – wie zat met wie in een ‘staande gehouden’ auto? Ook zijn data over de Top 600 en Top 400 van vooral jonge criminelen beschikbaar. De systemen zijn niet gekoppeld, dus het Riec kan niet live meekijken, maar de specialisten krijgen wel actuele datasets. Op het scherm verschijnen bollen van verschillende omvang die in één oogopslag aantonen waar interessante bedrijven zouden kunnen zitten. “Meteen zie je hoeveel bedrijven op een adres staan ingeschreven. Hier zie je héél veel inschrijvingen in één pand. Dan is het wel interessant te bezien wat voor pand dat dan is,” zegt Van Beekhoven. “In de BAG zie je hoe groot het pand is, om wat te noemen. Het is interessant om de grootte van het pand af te zetten tegen het aantal inschrijvingen, én te bekijken wat voor soort bedrijven dit dan zijn.” Een exportbedrijf met een magazijn van 1 vierkante meter is vreemd, om wat te noemen. Van Beekhoven: “Dat is de crux. De vaststelling ‘is een beetje gek’ kan het begin zijn van nader onderzoek.” In de digitale kaart is ook het wegennet scherp in te tekenen.” “Je ziet de doodlopende wegen die voor criminelen interessant kunnen zijn, en de duistere plekken. Van het idee alle lantaarnpalen in te tekenen, is het nog niet gekomen. “Je kunt ook alle bomen intekenen, want die staan ook geregistreerd – inclusief de hoogte.” Na het indrukken van nieuwe knoppen verschijnen oranje bollen. Die geven de terminals aan waar zogeheten risicoschepen afmeren, zoals de douane die aangeeft. Het is algemeen bekend dat de vele bulkschepen met cacao en fruitsappen die het Amsterdamse Westelijk Havengebied aandoen, veelal uit landen komen van waaruit ook drugs worden aangevoerd. De enorme containeroverslag – zoals de diepzeehavens van Rotterdam en Antwerpen hebben, met op oceaanstomers vele honderden containers uit ‘bronlanden’ van drugs – heeft Amsterdam niet. Die kunnen niet door het Noordzeekanaal. Bulkschepen en kleinere containerschepen dus wel. Dan volgt nog een interessante stap. De bewegingen van verdachte personen en voertuigen worden in de plattegrond ‘geplot’. Dergelijke gegevens zijn beschikbaar omdat het Amsterdamse Riec het Westelijk Havengebied heeft aangemerkt als ‘handhavingsknelpunt’ waar misbruik door criminelen dreigt. Als een gebied of fenomeen die bijzondere status geniet, mogen de verschillende overheden daarover informatie delen om effectief te kunnen ingrijpen. Zo is bijvoorbeeld te zien welke personen met antecedenten voor drugs of witwassen de haven aandoen. Dat kan bijvoorbeeld ook aan de hand van slimme camera’s die nummerplaten herkennen. Degenen met antecedenten blijken juist op te doemen bij de risicoterminals. De analisten vullen hun systeem handmatig aan met incidenten die beveiligingsbedrijven hebben geregistreerd en incidenten die Port of Amsterdam aan de politie heeft gemeld. Hekwerk bij een risicoterminal dat kapot is geknipt, camera’s die zijn gehackt en een enkele keer een aangetroffen duikuitrusting. De analisten gebruiken in principe informatie tot vijf jaar terug. Ideaal zijn de systemen overigens bij lange na niet. “Eigenaars of werknemers met een relevant strafblad mogen soms gewoon bij een risicobedrijf werken, en hebben dus vrije toegang. Helaas zijn registraties geregeld gebrekkig,” zegt Van Beekhoven. “Soms ontbreken de exacte locaties van een drugsvondst op een schip, of de betrokken personen of bedrijven. Soms staat een incident weggeschreven als verkeersongeval, terwijl het ging om uithalers die drugs in hun achterbak hadden. Een wapenvondst kan om een oorlogsrelikwie gaan die met georganiseerde criminaliteit niets te maken heeft.” De Financial Intelligence Unit (FIU) is ook een belangrijke bron. Als die met een druk op de knop is toegevoegd, verschijnen grote rode (informatie over 2020) en blauwe (2021) bollen die verdachte transacties op adressen in het havengebied aangeven. Vooral rond bedrijfsverzamelgebouwen aan de zuidrand van het gebied. Vaak gaat het om witwasverdenkingen. Om de verzamelde data verder in te kleuren, interviewen bij het Riec aangesloten partijen betrokkenen in het havengebied, om ‘zachte data’ toe te voegen: indrukken en onderbuikgevoelens, die wel belangrijk kunnen zijn om op de juiste plekken te focussen. In april hielden politie, douane, marechaussee, havenbedrijf en de gemeente gezamenlijk een actieweek in de havens, om heel gericht transportbedrijven op de weg en het water te controleren én, vooral ook, schippers en chauffeurs te spreken over hun ervaringen en waarnemingen. “We zijn onwijs trots op onze club analisten, die roeiend met de riemen die ze hebben het onzichtbare zichtbaar maken. Op vier van de vijf actiedagen in april hadden we hits aan de hand van hun informatie. Het enige bedrijf waar níets mis was, kwam uit andere, open bronnen, dus onze informatie leverde steeds wat op. Het is onze droom deze systemen te blijven vullen en zo steeds te leren.”||https://www.parool.nl/amsterdam/methode-bellingcat-helpt-de-recherche-de-criminaliteit-in-het-westelijk-havengebied-in-kaart-te-brengen~b84d77b4/
2022-08-20||Intimidatie, inbraak en drugsoverlast op Iepenplein in Oost: ‘Soms gebruiken ze gewoon ter plekke’||Voortdurend worden uitgescholden in je eigen buurt: Robert en zijn partner, die ieder in een appartement op het Iepenplein wonen, zijn eraan gewend. “Het is continu: kankerhomo, kankerflikker. En dan lopen wij nooit hand in hand hè, en kussen doen we al helemaal niet.” Hij zucht diep. “Ja, het is supervervelend en vermoeiend. Maar het gebeurt al jaren.” In de vijftien jaar dat Robert aan het plein woont maakte hij er genoeg mee. Zijn fiets werd gestolen, zijn scooter op klaarlichte dag in de fik gestoken. Zes jaar geleden werden hij en zijn partner op straat in elkaar geslagen nadat ze wederom waren uitgescholden om hun geaardheid. De inbraak van twee weken geleden noemt hij een nieuw dieptepunt. Roberts voordeur werd vernield, het hele huis doorgespit. “De kasten waren doorgezocht, alle deuren stonden open: ze waren echt overal geweest.” Gek genoeg was niets gestolen of kapotgemaakt. “Dure spullen lagen er nog. Volgens de politie is het puur een poging geweest me te intimideren, om te laten weten: we weten wat je in huis hebt. En: we komen terug.” Geen buurtbewoner heeft iets gezien en de politie heeft niemand kunnen aanhouden, maar Robert is ervan overtuigd dat het de jongens zijn geweest die dagelijks op het plein hangen, hem uitschelden en hem de weg versperren – waarbij hij zelfs een keer een wapen op zich gericht kreeg. Hij wil een hekwerk voor zijn portiek, maar daar is woningcorporatie Stadgenoot terughoudend in. “En ik kan wel een bunker van mijn huis maken, maar ik moet toch echt de honden uitlaten of naar de supermarkt. Mijn huis is fijn, mijn partner woont een paar deuren verderop, en ik rijd zo de snelweg op naar mijn werk. Maar ik zie nog maar één optie: verhuizen. Als Stadgenoot me een enigszins vergelijkbaar huis aanbiedt, ben ik weg.” Robert en zijn partner zijn niet de enigen die overlast ervaren op en rond het Iepenplein. De problemen begonnen grofweg begin dit jaar, zegt bewoner Willem – iets wat politie, de gemeente en Stadgenoot beamen. “Eerst waren het een paar jongens die kwamen hangen, nu zit het plein vrijwel altijd vol. Het is een gemêleerde groep van junks, verwarde mensen en daklozen, maar vooral kleine en grote dealers. Ze lopen heen en weer, ook naar de metrohalte bij de Wibautstraat.” Willem, die al 35 jaar in de buurt woont, is heus wel iets gewend. “In de jaren negentig had je hier veel heroïnejunks, zij brachten veel ellende met zich mee. Maar sinds zij praktisch uitstierven is het daarna eigenlijk jarenlang heel rustig geweest. Dat we hier nu weer met een drugsprobleem zitten, verbaast me wel.” De meeste jongens komen halverwege de middag aan op hun scooter of motor, en gaan op de bankjes zitten. Daar wordt gepraat, gegeten, veel met telefoons gerommeld. “Het is ook niet alsof ze het stiekem proberen te doen,” zegt een ondernemer uit de buurt, bij wie ook al eens is ingebroken. “Ze lopen met drie telefoons in hun hand, continu te appen. Daarna komt er iemand langs en wordt er iets overhandigd.” Er wordt regelmatig tegen de iepen aan geplast en aan het einde van de dag blijft afval achter. Een bewoner van de Iepenweg ziet dat ook veel toeristen het plein weten te vinden om drugs te halen. “Er zijn hier nogal veel hotels; je ziet ze zo komen aanwandelen. Soms gebruiken ze het gewoon ter plekke.” Willem stoort zich vooral aan de toe-eigening van de nauwe portieken. “Ze pissen hier om de haverklap: het steen is helemaal uitgebeten van de urine. En het is intimiderend. Als ik vraag of ze willen vertrekken omdat ze niet doelloos mogen rondhangen, krijg ik te horen: ‘Ik heb wel een doel, ik rook een sigaret.’ Zulke discussies voor je deur zijn niet fijn.” Willem houdt samen met een groep buurtbewoners een oogje in het zeil. “Ik zit met bewoners van vijftien andere appartementen in een appgroep, waarin we elkaar op de hoogte houden als er ergens een vervelende dealer zit, of de politie moet worden gebeld.” Sanne, een bewoner van de Tweede Oosterparkstraat, heeft vooral last van de verslaafden die in de nauwe portieken hangen om uit het zicht drugs te gebruiken. “Ik heb weleens mijn dochter naar school gebracht om acht uur ’s ochtends, terwijl we letterlijk door een groep crackrokende mensen heen moesten die voor onze deur zat. Mijn partner en ik hebben al een keer of vijftien de politie gebeld. We kregen het idee dat het weinig opleverde, dus zijn we ermee gestopt.” Waarom is juist het Iepenplein zo aantrekkelijk voor deze groep? Bewoners hebben diverse verklaringen: volgens Robert is het een tactische plek voor criminelen, vanwege de aangrenzende straten in zes richtingen. “Als er politie komt schieten ze zó op hun scootertje weg.” De ondernemer valt het op dat er op het plein geen speeltoestellen staan. “Ze zitten liever hier dan op de andere pleinen, omdat die jongens hier niet tussen de kinderen hoeven te hangen.” Volgens een woordvoerder van de politie is het mooie zomerweer de laatste tijd ook een belangrijke factor. “Daarbij betreft het een plein met veel bankjes waardoor het er uitnodigend uitziet. De personen die hier hangen en overlast veroorzaken, zeggen tegen de wijkagent dat ze nergens anders terecht kunnen. En op zich is het bivakkeren op de bankjes op het plein natuurlijk geen strafbaar feit, maar het veroorzaken van overlast wél.” De gemeente is bekend met de problemen in de buurt, waar in recent in korte tijd ook twee plofkraken gepleegd zijn. Vorige maand is het westelijke stuk van de Eerste Oosterparkstraat al toegevoegd aan het zogeheten ‘overlastgebied Oost’ (zie kader), waardoor overlastgevers harder kunnen worden aangepakt en de politie gebiedsverboden kan opleggen. Op het grootste gedeelte van het Iepenplein kunnen overlastgevers ook gebiedsverboden krijgen, maar dat gebeurt op basis van de Overlastwet. Wil de gemeente tot deze maatregel overgaan moet er volgens een woordvoerder van burgemeester Halsema wel ‘al een dikker dossier liggen.’ “Op dit moment liggen er twaalf dossiers ter beoordeling en bekrachtiging voor zo’n gebiedsverbod,” zegt de politiewoordvoerder. Politie en stadsdeel zoeken naar een ‘duurzame oplossing’, en surveillerende agenten krijgen de opdracht het Iepenplein extra aandacht te geven tijdens hun rondes door de buurt. Met onder meer de GGD is contact over hoe de verslaafden en daklozen te helpen. Sommige bewoners zouden graag zien dat de gemeente camera’s ophangt, in navolging van een groot deel van de Dapperbuurt en de Indische buurt. Vooralsnog is daar geen sprake van, laat een woordvoerder van burgemeester Femke Halsema schriftelijk weten. “De burgemeester beoordeelt per geval of de inbreuk die het cameratoezicht maakt op de persoonlijke levenssfeer van inwoners en bezoekers van Amsterdam evenredig is aan het doel dat bereikt moet worden. Daarnaast dient de inzet van cameratoezicht gerechtvaardigd te zijn omdat de verstoring van de openbare orde niet met andere minder ingrijpende maatregelen voldoende teruggedrongen kan worden. Op dit moment is er geen informatie die hierop wijst.” Bewoner Willem reageert teleurgesteld. “Ik heb het idee dat het hier eerst écht moet escaleren voordat er een stevige oplossing komt.” De namen van de bewoners zijn uit veiligheidsoverwegingen gefingeerd. De echte namen zijn bij de redactie bekend.||https://www.parool.nl/amsterdam/intimidatie-inbraak-en-drugsoverlast-op-iepenplein-in-oost-soms-gebruiken-ze-gewoon-ter-plekke~b4417311/
2022-08-20||De keuken van Oeverzicht haalt het niet bij het uitzicht (6)||Je moet het maar durven: als Rotterdammers een restaurant openen in Amsterdam – en dan ook nog zonder enige horeca-ervaring. Patrick Bholanath en Ramazan özten runnen een uitzendbureau, een steigerbouwbedrijf en een groothandel in automaterialen en hadden absoluut geen ambitie om de horeca in te gaan. Totdat ze een leegstaand pand zagen op de oostoever van de Sloterplas. Begrijpelijk, want het uitzicht over het water is fenomenaal, de terrassen groot, de mogelijkheden eindeloos. De droom van iedere ondernemer, zou je zeggen. Toch stond het pand al sinds 2015 leeg in verband met vermoedens van witwaspraktijen en financiering vanuit de inter­nationale drugshandel. Das war einmal. Binnen is het nu Istanbulchic, met overdadige boeketten, fluwelen banken en een enorme schuifdeur, waardoor binnen en buiten in elkaar overlopen. Het terras is gek genoeg nogal spartaans: er staat een eindeloze hoeveelheid picknicktafels, maar daar is meteen alles mee gezegd. Geen lampjes, geen planten, geen lekkere stoelen, niets. Wie meer comfort wil, kan normaal gesproken plaatsnemen op het luxere terras op de tweede etage, maar dat is tijdens ons bezoek gesloten wegens een personeelstekort. Dat laatste is hier sowieso een probleem, net als bijna ­overal in de stad; de bediening is even aardig als getalenteerd, maar duidelijk onderbezet. Daardoor lopen de wachttijden op en is niet alles op de kaart verkrijgbaar. Gelukkig maken het gemêleerde publiek (een oude man die in zijn eentje een boek zit te lezen, cocktails drinkende studenten en jaloersmakend goed opgemaakte Marokkaanse Belgen die selfies maken in de ondergaande zon) en het uitzicht op de Sloterplas vol zeil­bootjes en zwemmers alles goed. We wanen ons zelfs heel even op vakantie, ware het niet dat er een paar krijsende kinderen over het terras rennen – dat kan nog steeds alleen in Nederland. De menukaart is mediterraan in de breedste zin van het woord: van Libanees tot Italiaans, het is er allemaal en alles is halal. Leuk, al staat de kaart bomvol taalfouten en is het aanbod gevaarlijk groot, zeker in tijden van personeelstekort. Bovendien klinkt Griekse salade met hummus op zijn zachtst gezegd niet aantrekkelijk en is het me een raadsel waarom ze ook gerechten als in boter gebakken ossenhaas met champignons serveren. You can’t please them all. We beginnen met calamares die zo goed is gefrituurd dat hij niet meer dan een kneepje citroen nodig heeft; de slaap­verwekkende ravigotesaus die we erbij krijgen had dus in de keuken kunnen blijven. Met de sigara böregi is hetzelfde aan de hand: het krokante en knapperige filodeeg heeft een verrukkelijk smeuïge vulling van feta, peterselie en munt en heeft eigenlijk niets nodig – zeker geen zoetzure uiensaus die ­vooral doet denken aan een ­middelmatig patatje speciaal. We bestellen ook muhammara, een pikante rode-peperpasta met walnoten en granaatappel. Jammer dat dat de walnoten er in dit geval niet doorheen zijn gemengd. In plaats daarvan liggen er een paar lullige stukjes bovenop, waardoor het feitelijk gewoon een flink pittige pasta is. We spoelen het weg met wijnen van het Libanese wijnhuis Oumsiyat. Niet slecht, maar er zijn betere wijnmakers in het land. Prettiger is de zachte en soepele nero d’Avola van het Siciliaanse Villa Pozzi. Ook de cocktails zijn lekker – en er zijn zelfs exemplaren met bladgoud. Aan karaffen kraanwater doen ze trouwens niet – een half punt aftrek. Terug naar het eten. De hummus met lamsvlees is mooi zalvig en goed op smaak, maar het vlees had veel langer gestoofd mogen worden. Beter is de gerookte aubergine met tomatentartaar en granaatappelpitjes, al is de portie aan de kleine kant – zeker voor €11,50. Goedkoop is het bij Oeverzicht sowieso niet. Zo kost de kebab die we als hoofdgerecht bestellen €21,50. We krijgen één spies waar zo weinig vet doorheen zit dat het vlees echt te droog is. Bovendien komen er alleen een minuscuul bakje salade en dezelfde ravigotesaus als bij de calamares bij. Wat ook niet helpt is dat de huisgemaakte desserts niet voorradig blijken. Taart van Holtkamp is er wél, maar dat die goed is weten we ook wel zonder te proeven. Oeverzicht is daarmee vooralsnog vooral een goede plek om na een duik in de Sloterplas een cocktail te gaan drinken. Toch geven we de hoop niet op. Het personeel heeft er zin in en de keuken heeft zeker potentie. Als het aanbod op de menukaart flink beperkt wordt, komt het dan ook vast goed. Gelukkig maar, want deze plek verdient het. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk. Luister ook naar onze podcast Amsterdam wereldstad||https://www.parool.nl/ps/de-keuken-van-oeverzicht-haalt-het-niet-bij-het-uitzicht-6~b13e615f/
2022-08-20||Froukje bestormt de Nederlandse podia: ‘Ik verbaas me heel vaak over mijn eigen leven’||“Ik heb het ook gemerkt: er is een golf van jonge artiesten die in het Nederlands zingen op gang gekomen. Veel meiden: Meau, S10, Bente, Maan zijn supergoed. En bij de jongens heb je Antoon, Flemming en Remme. Maar hoe het komt? Het gaat gewoon zo. Nederpop met een beetje elektrogeluid scoort nu toevallig, zoals er een aantal jaar geleden een stroming van Nederlandse hiphop was. Blijkbaar ben ik precies op het juiste moment op de juiste plek aangekomen. Ik verbaas me heel vaak over mijn eigen leven. Zoveel mensen bij mijn concerten, grote festivals. Wat overkomt me allemaal? Maar ik ben niet veranderd om bij de trend aan te haken, hoor. Ik maakte deze muziek ook al toen de hype nog moest beginnen. Intussen is het een heel gezellige groep met al die meiden. We gunnen elkaar alles.” “Wat onze generatie ook typeert: we hebben door corona een flink gat in ervaring met concerten en optredens. In 2021 heb ik vaker zonder publiek voor een livestream opgetreden dan in een echte zaal met mensen. Grote festivals vond ik in het begin best spannend. De eerste keer, afgelopen april op Paaspop, ging ook helemaal niet zo goed. Na maanden stilte stonden we in een tent met achtduizend man. Overweldigend vond ik het. Nu zou ik dat wel aandurven, maar een paar maanden geleden was dat veel te groot voor me. Ik had het niet onder controle, maakte foutjes, kwam te vroeg op, moest een paar keer opnieuw instarten. Ik werd er onzeker van, wilde weg, maar besefte: dat kan niet, je moet nog een uur! Toch was die show wel goed voor me, want ik zag dat je je toch kunt herpakken. De shows op Best Kept Secret, Parkpop en Pinkpop gingen stukken beter.” “De clubtour was veel relaxter. Ik voel me comfortabeler op het podium. In het begin zette ik als ik een liedje wilde aankondigen een soort entertainmentstem op, alsof ik op de kermis bij de botsautootjes stond. Maar het gaat steeds beter om gewoon als mezelf te praten. Ik vind de overgang van het gewone leven naar dat op het podium best heftig, die switch moet je bewust maken. Op het podium zie je Froukje de artiest, dat is een deel acteren. Geen alter ego, maar iemand anders dan hier nu voor je zit aan de eettafel. Omdat de teksten van mijn liedjes zo dicht bij me staan, vind ik het steeds prettiger een duidelijke scheidslijn met mijn privéleven aan te houden. Van de artiest Froukje mag iedereen een stukje, maar wie wat van de mens mag hebben, bepaal ik.” “Ik heb ook wel moeite gehad met het contrast tussen optredens en het gewone leven. Die shows bezorgen je zo’n adrenalinekick dat de rest van je leven vanzelf een beetje vlak wordt. Tenminste, zo voelde ik dat een paar maanden terug. Ik zat toen niet zo goed in mijn vel, het was net uit met mijn vriend en ik vond het allemaal een beetje grijs. Inmiddels heb ik geleerd dat je niet moet denken dat je die high van het podium ook in het dagelijks leven kunt vinden. Een podium voor zo’n massa mensen is zo’n aparte plek in de wereld. Van die rush moet je simpelweg even afkicken. Toch zie ik dat sommige andere artiesten die rush proberen te verlengen met bijvoorbeeld drugs. Dan ligt verslaving natuurlijk op de loer.” “Met de band zijn we dus helemaal niet rock-’n-roll, meer een gezellige familie op een uitstapje. Natuurlijk hebben we veel lol rondom shows, maar we zijn best professioneel bezig, niemand drinkt te veel. Ik kom weleens bij andere bands in de backstage. Dan zie ik veel mensen die mee zijn gekomen om te feesten, veel drugsgebruik. Moeten ze zelf weten, maar voor ons zou dat niet werken. Zelf was ik de afgelopen tournee vooral vrolijk en rustig. Als de band bezig was met klaarmaken van instrumenten en apparatuur had ik backstage tijd om te lezen. Veel Nederlandse literatuur. De nieuwe van Dimitri Verhulst en van Milou Deelen, lekker in mijn eentje op de bank. Je zit op zo’n dag al snel uren op je telefoon, dat wilde ik voorkomen.” “Als het moment dat we het podium op moeten nadert, verandert de gemoedelijke stemming niet. We doen met de band een korte yogasessie. Hoewel, het is eigenlijk meer rekken en strekken. Het begon als een grapje, maar het is eigenlijk best chill: even met z’n allen, een beetje bewegen en het is een teken dat we bijna gaan beginnen. Dan hebben we een yell. ‘Yes, yes, yes. God bless!’ En dan springen we vijf keer op en neer. Eigenlijk slaat de tekst nergens op. We geloven geen van allen in God. Maar het voelt goed als we het zo ­uitspreken. Even de energie samenballen. Het laatste minuutje wil ik graag voor mezelf. Ik zonder me dan even af, even ­zitten en aan niets denken, de focus opzoeken.” “Met mij gaat het gelukkig nu veel beter. Deze zomer is mijn leven één groot feest. Ik ben heel erg aan het genieten. Moet er zelfs een beetje op letten dat het niet te veel wordt. Nu ik sinds een jaartje, samen met onze bassiste Pieteke, een huisje heb in Amsterdam, is er altijd wat te doen. Overal zijn prikkels. Zeker met een vriendengroep als die van ons, waarin ook S10 en Bente zitten. De toekomst? Ik ben voor mijn gevoel net begonnen, ben een paar weken geleden afgestudeerd aan het Rotterdams Conservatorium, maar heb nog steeds veel te leren. Het zou fantastisch zijn als mijn publiek van nu met me meegroeit. Dat ze over twintig jaar ook kaartjes kopen voor mijn theatertournee, dat is een mooi doel.” Froukje is zondag te zien op Lowlands. Op 15 oktober speelt ze haar grootste eigen show tot nu toe in de Afas Live||https://www.parool.nl/ps/froukje-bestormt-de-nederlandse-podia-ik-verbaas-me-heel-vaak-over-mijn-eigen-leven~b8749775/
2022-08-20||De grote Russische componist Neubach uit Erik Voermans’ debuutroman gaat zijn ondergang tegemoet ||Het Concertgebouw zat vol bij het extra concert dat Spiegel van deze tijd was gedoopt. Op het programma stonden zes stukken, van een kwartier elk. Het Concertgebouworkest zou onder leiding staan van Mattheo Grossato, de dirigent die door de actievoerende componisten naar voren was geschoven als de man voor de eigentijdse muziek. Zij vonden dat hij een positie moest krijgen naast chef-dirigent Haitink. In een opzienbarend interview met Grossato in Het Parool liet de Italiaan zich ontvallen dat het hem aan tijd ontbrak om zo’n post te bekleden, en ook aan zin. Hij sympathiseerde met de actievoerders, maar ze hadden hem nooit iets gevraagd. Was dat wel gebeurd, dan had hij ze kunnen zeggen dat hij veel te veel in beslag werd genomen door zijn eigen muziek. Die hele actie was kortom een luchtkasteel. Dat laatste had Grossato niet gezegd, maar dat was de conclusie van de verslaggever. De stemming zat er dus goed in, in de Grote Zaal waar alle actievoerders aanwezig waren. Het programma zou beginnen met een nieuw werk van Govert de Lange, dat Metric Permutations VII heette, gevolgd door Das Grosse Schweigen van Johan van Engelen, Winds of Change van Petrus Brugman, Ein Portrait Alban Bergs van Willem Sauter en Wipwapwop van Frederik Furtwängler, een ver familielid van de beroemde dirigent Wilhelm Furtwängler, een man die weliswaar muziek voor klassieke ensembles schreef, maar zich veel meer thuis voelde in de wereld van de jazz en de geïmproviseerde muziek. Het concert zou eindigen met Angels van Neubach, het lange deel uit Red and Black. Het stuk van De Lange werd beleefd uitgezeten en kreeg na afloop een anemisch beleefdheidsapplaus, dat al ophield toen de componist nog op het podium stond te buigen. In een loden stilte liep hij terug naar zijn plaats. Voor Van Engelen en Brugman was het enthousiasme nauwelijks groter. In de pauze werd Neubach aangesproken door een man die zich voorstelde als Sjeng Schmetz. Hij wilde weten wat Neubach van de stukken vond die waren gespeeld. “Ik heb geen mening over het werk van collega’s. Nou ja, die heb ik wel, maar die houd ik voor me. Ik weet hoe moeilijk het is een slecht stuk te schrijven, laat staan een goed stuk en dat is alles wat ik kan zeggen. Sorry. U had misschien wat gepeperder teksten verwacht.” “Nou, ik vond alle drie de stukken ronduit afgrijselijk. Niet om aan te horen. Wie zit er nou op zulke misbaksels te wachten? Welke dirigent gaat deze misgeboorten nou nog ooit op het programma zetten? Je kon zelfs aan Grossato zien dat hij er niet in geloofde.” “Zit u ook in de muziek?” vroeg Neubach. “Ah, ja, dat heb ik er niet bijgezegd, neem me niet kwalijk. Ik ben dirigent. In Limburg. Harmonie- en fanfare-orkesten. We zijn vorig jaar Nederlands kampioen geworden.” “Nog gefeliciteerd,” zei Neubach. “Ik ben niet vertrouwd met de wereld van de blaaskapellen. Ik hoop dat u me kunt vergeven.” “Uiteraard. Ik zou anders mijn volgende vraag ook niet kunnen stellen. Volgens mij hebt u nog nooit iets voor hafabra, zoals wij dat noemen, geschreven.” “Hafabra?” “Harmonie, Fanfare, Brassbands.’” “Ach, natuurlijk.’‘Zou u dat niet eens willen doen? Er is een grote behoefte aan werkelijk goede muziek in de hafabra. En het afzetgebied is in potentie enorm. Over de hele wereld heb je blaaskapellen, om uw terminologie over te nemen. U zou er steenrijk mee kunnen worden.” Schmetz schaterde om zijn eigen opmerking. “Ik zal het in overweging nemen. Het toeval wil dat het stuk dat Grossato straks van me dirigeert, is gestructureerd rond koralen van de hout- en koperblazers. Zoek me na afloop van het concert nog eens op, als u wilt, en laat me weten wat uw indrukken waren.” “Dat doe ik. Waar kan ik u ontmoeten?” “Probeert u eerst de dirigentenkamer maar. Weet u die te vinden?” “Die is toch boven?’” Neubach knikte. Op de gang klonk voor de tweede maal een belsignaal, een dalende gebroken majeurdrieklank, die aangaf dat de pauze ten einde was. “We moeten naar binnen,” zei Schmetz. “Ik hoop u straks te zien.” “Zeker,” zei Neubach. “Veel plezier met de rest van het concert. Of sterkte.” Over het programma na de pauze was het publiek duidelijk beter te spreken. Flottérus had de avond doeltreffend ingericht. Het werk van Sauter was weliswaar epigonistisch en leek een blauwdruk van stukken die Alban Berg veertig jaar terug al had geschreven, maar het klonk niettemin voortreffelijk. Een talent en een vakman. Wipwapwop zorgde daarna voor veel consternatie. De orkestleden betraden één voor één het podium, gingen met hun instrument onder de arm op de bok van de dirigent staan en schreeuwden daar ‘wip’, ‘wap’ of ‘wop’, om vervolgens aan de andere kant de bühne weer te verlaten. Dirigent Grossato zat al die tijd op de plek waar normaliter de concertmeester was gepositioneerd. Naar voorschrift van de componist moest hij ‘verveeld de zaal in kijken en af en toe gapen’, wat hij vol overgave leek te doen. Na een paar minuten begon in de zaal onder het publiek een geroezemoes dat pas ophield toen het stuk was afgelopen. Frederik Furtwängler kwam breed lachend naar voren gelopen en nam met innemend onhandige hoofdknikjes het luide boegeroep in ontvangst. Toen was het de beurt aan Neubachs Angels. Al bij de eerste episode met raadselachtig doorzichtige koperakkoorden, waarin de spanning tussen consonantie en dissonantie heel precies was afgewogen, ging er een golf van ontroering door de zaal. Toen het stuk na vijftien minuten was afgelopen, bleef het minstens tien seconden doodstil. Niemand durfde te applaudisseren. Een vrouw verbrak die stilte door luid ‘bis!’ te roepen, een verzoek dat als een veenbrand door de zaal ging, gevolgd door donderend geraas van klappende handen en stampende voeten. Grossato had weinig keus. Het orkest speelde het stuk nogmaals en Neubach werd na afloop onder luid gejuich op het podium genood. In de dirigentenkamer vloog een rood aangelopen Schmetz hem bijna om de hals. “U bent een genie! En ik stá erop dat u Angels bewerkt voor harmonieorkest!” “Dank u, ik zal erover nadenken,” zei Neubach. Hij liep naar Flottérus, die hem met een beminnelijke glimlach begroette. “Ik dacht dat ons punt wel gemaakt was, meneer Neubach,” zei Flottérus. “Ik feliciteer u met uw prachtige stuk. Het heeft me aangegrepen, vooral die solo van de althobo boven dat koor van zachte hoorns, trombones en trompetten in het middendeel.” “Ik dank u. Ik vind dat ook het best gelukte moment.” Hij wenkte Zjenja. “Mag ik u aan mijn vrouw voorstellen? Zjenja, dit is Jan Ffff...” “Jan Flottérus van Herkema,” vulde Zjenja snel aan. “Ik weet wie u bent en ik wil u bedanken voor deze bijzon- dere avond.” “Bijzonder, ja, zo zou je het wel kunnen noemen,” zei Flottérus. Hij gaf Neubach een knipoog. Govert de Lange had zich als enige niet in de dirigentenkamer laten zien. Toen Neubach met Zjenja het vertrek verliet, had hij met geen van de andere componisten een woord gewis- seld.||https://www.parool.nl/kunst-media/de-grote-russische-componist-neubach-uit-erik-voermans-debuutroman-gaat-zijn-ondergang-tegemoet~b28f1384/
2022-08-20||Het Amsterdam van AD-hoofdredacteur Rennie Rijpma: ‘Dit café voelt als thuiskomen’||“Sinds ik in Amsterdam woon, kom ik in De Gouden Florijn aan de Rozengracht. Als ik er binnenstap, zelfs na maanden afwezigheid, voelt het als thuiskomen. Het is niet te groot en je hebt veel stamgasten. De mix van mensen vind ik ook leuk: veel uit de buurt, maar ook toeristen. En ik ben dol op Nico, eigenaar en al jaren de vaste kracht achter de bar. Hij maakte ook zelf de prachtige glas-in-loodramen.” “Pllek in Noord. Daar heb ik regelmatig zakelijke afspraken. Je komt er makkelijk met het openbaar vervoer én kunt er goed parkeren – uniek in Amsterdam. Een heel relaxte plek met mooi uitzicht over het IJ. Ik kom er al sinds de opening, ruim tien jaar geleden, en heb het vanuit een paar containers zien groeien tot wat het nu is.” “We wonen al bijna vijftien jaar in Noord. In de laatste meters van Amsterdam, tegen Oostzaan aan. Het is dan wel de stad, het voelt ook als een dorp. The best of both worlds, zeg ik altijd. Ik vertoef graag in mijn tuin en in Het Twiske.” “In 2000 was ik als verslaggever aanwezig bij het uitstrooien van de as van componist Pieter Goemans, van het lied Aan de Amsterdamse grachten. Op een betoverend stille zondagochtend is zijn as over de Prinsengracht uitgestrooid. Langs de gracht stonden piano’s en werden varianten van het lied afgespeeld. Het was een uniek moment, ik vond Amsterdam toen echt op z’n mooist. Deze herinnering staat voor altijd in mijn geheugen gegrift.” “Ik loop vaak hard in Het Twiske. Je hebt er heerlijk de ruimte en voelt je lekker vrij. Af en toe bootcamp ik er ook, op de parkeerplaats. In de lockdownperiode deed ik dat wel meer. Ik las over coronakilo’s, maar zelf ben ik nog nooit zo fit geweest.” “Toen ik een puber was, gingen mijn broer en ik helemaal vanuit Friesland een dagje naar de hoofdstad. Aangezien je in het noorden geen McDonalds had, wilden we daar per se eten. We hadden ons er een enorme voorstelling van gemaakt, maar uiteindelijk viel het eten toch tegen.” “Kapper Manfred van Haarhemel in de Jordaan, al jaren mijn vaste kapper. Voor hem is elk kapsel een soort kunstwerk. Ook al heb je het simpelste kapsel, hij maakt er een feestje van. Hij besteedt aandacht aan zijn klanten. Naar deze kapper gaan voelt voor mij als een uitje. En Haarhemel blijft een goede naam.” “Toen ik in het restaurant van het AMC een saucijzenbroodje at. Het was totaal over de datum. Jarenlang heb ik geen ­saucijzenbroodje meer willen eten; het is eigenlijk nooit meer helemaal goed gekomen. Best merkwaardig dat je nota bene in een ziekenhuis een slecht broodje eet. Gelukkig heb ik een sterke maag.” “Misschien een atypische keuze, maar voor mij is dat Femke Halsema. Ik heb een enorme bewondering voor haar. Ga er maar aan staan: de geliefde Eberhard van der Laan opvolgen. Ze wordt telkens aangevallen op de persoon. Naar mijn idee heeft ze het beste met de stad voor.” “Het Concertgebouw blijft een prachtig gebouw, met heel goede akoestiek. Jaren geleden ging ik er naar een concert van De Dijk. Aanvankelijk zat iedereen braaf op zijn stoel, maar toen ze zeiden dat we ook wel mochten gaan staan, brak het feest lost. Wat was dat leuk!” “Tijdens de laatste editie van Sail heb ik het Keerkringpark ontdekt. Toen was het er heel druk, maar normaal gesproken zie je er niet veel mensen. Een heel fijne plek om te relaxen. Je kunt lekker aan het water zitten, de schepen voorbij zien komen en je echt even afzonderen.” “Het Zonneplein in Tuindorp-Oostzaan. Midden in zo’n volkswijk is daar opeens dat hele mooie pleintje, waar altijd iets gebeurt. In tegenstelling tot het centrum, met veel grote winkelketens, heb je op het Zonneplein vooral kleine winkeltjes. En niet te vergeten het Zonnehuis, een prachtig instituut voor voorstellingen, musicals en concerten.” “De fiets. Toen ik als verslaggever in Amsterdam kwam wonen, fietste ik de hele stad door. Ik heb daardoor zo’n beetje elk hoekje van Amsterdam op de fiets ontdekt. En eigenlijk doe ik alles nog steeds het liefst op de fiets. Wel kan dat vanwege de drukte in de stad soms een tikkeltje gevaarlijk zijn.”||https://www.parool.nl/ps/het-amsterdam-van-ad-hoofdredacteur-rennie-rijpma-dit-cafe-voelt-als-thuiskomen~be79fb62/
2022-08-20||Romandebuut ‘Wat we delen’ druipt van de liefde, verwijten en gekwetstheid ||In Wat we delen beschrijft Pine een dag uit het leven van veertiger Ruth en puber Pen. Ruth is een therapeute die andermans problemen vaardig van professioneel commentaar voorziet. Evengoed vreest ze met machteloze vreze de dag dat haar partner Aidan haar verlaat. De reden komt geleidelijk aan het licht: na een reeks vruchteloze IVF-behandelingen en een verpletterende (en verpletterend beschreven) miskraam wil moegestreden Ruth hun kinderloosheid aanvaarden, terwijl Aidan dat als opgeven en zelfs ‘verraad’ beschouwt. Hij blijft na een conferentie langer weg dan strikt noodzakelijk, maar komt dan toch naar huis om (lees dit gerust met omineuze bijklank) te praten. Smoorverliefd Voor de licht autistische 16-jarige Pen is 7 oktober 2019 om heel andere redenen een spannende dag. Bijna obsessief bezorgd over klimaatverandering gaat ze meelopen in een demonstratie van Extinction Rebellion in Dublin. Geen sinecure voor een snel overprikkeld meisje. En dan is ze ook nog van plan haar beste vriendin te bekennen dat ze stiekem smoorverliefd op haar is. De met elkaar afgewisselde verhaallijnen hebben weinig meer gemeen dan thema’s als het belang van empathie en (zelf)acceptatie. De schaarse momenten dat Ruths en Pens paden elkaar kruisen voelen wat geforceerd en onhandig aan, net als de gratuite knipoogjes richting James Joyce’ Ulysses (1922). Daar staat tegenover dat Pen, die aanvankelijk lijkt op een clichématige snowflake, uitgroeit tot een interessant en ontroerend personage. Pine weet in beide minidrama’s de spanning vast te houden, terwijl ze tegelijkertijd bijna demonstratief stilstaat bij de kleinste, meest alledaagse details. Sommige dialogen tussen Ruth en Aidan zijn een masterclass in het schrijven van relatietwistgesprekken: druipend van passief-agressieve verwijten, gekwetstheid én liefde. Dirk-Jan Arensman||https://www.parool.nl/kunst-media/romandebuut-wat-we-delen-druipt-van-de-liefde-verwijten-en-gekwetstheid~b9197c1f/
2022-08-20||Brendan Faegre, componist voor theatervoorstelling The Underground: ‘Soms hadden de musici veel betere ideeën dan ik’||“Ik groeide op met elektronische muziek,” zegt componist Brendan Faegre. “Zodra je met de instrumenten begint te rommelen, kom je dichter bij dat geluid.” Fedor Teunisse, artistiek leider van het ensemble Asko|Schönberg, hoefde niet veel moeite te doen om Faegre te overtuigen mee te werken aan de nieuwe theatervoorstelling The Underground. “Om eerlijk te zijn, elke keer dat hij belt weet hij al dat ik ja ga zeggen. Het zijn altijd interessante projecten, dus wat het ook is, ik ben van de partij,” zegt Faegre. De productie was op dat punt nog niet meer dan een concept. “Fedor beschreef de achtergrond van de thema’s en de inspiratiebron, maar er was nog niet veel concreet materiaal. We hadden vervolgens een zoommeeting met het artistieke team, waarin ik de ideeën voor de scenografie, choreografie en kostuums te horen kreeg. Maar uiteindelijk maakte ik vrijwel alle muziek voor de eerste repetitie zonder het script gezien te hebben.” Is het bevrijdend of intimiderend om op die manier te componeren? Faegre peinst even. “Niet zozeer intimiderend, maar wel wat enigmatisch en zorgwekkend. Ik deed een eerste workshop met de musici en stuurde regisseur Guy Weizman en Fedor het materiaal, met de vraag of dit de juiste richting was. Toen ik vervolgens groen licht kreeg en hun vertrouwen voelde, ervoer ik vooral blijdschap en inderdaad vrijheid.” De muziek heeft een grote rol in de productie en dient absoluut niet als achtergrond. Afhankelijk van de context en setting wisselt de muziek tussen een leidende en ondergeschikte rol. Faegre: “Een van de fantastische dingen aan Guy is dat hij niet vast zit in één bepaalde hiërarchie. Hij voelt zich vrij genoeg om de muziek waar nodig prioriteit te geven.” De muzikale thema’s zijn sterk geïnspireerd door Dostojevski’s tekst uit Aantekeningen uit het ondergrondse: isolatie, narcisme, populisme, elitisme, woede. Die concepten zijn het startpunt voor de composities, gespeeld door een strijkkwartet, trombonist en twee percussionisten. Voor elk thema en elke emotie zocht Faegre een muzikale uitdrukking. “Bijvoorbeeld het thema ‘underground’, dat staat symbool voor de negatieve kant van de mensheid, negatieve emoties, verborgen kanten van een persoonlijkheid. We gebruiken daar veel lage frequenties voor, en lage of luide instrumenten, zoals synthesizers en de trombone.” Op de vraag of de musici betrokken zijn bij het maakproces volgt een volmondig ja. “De hele tijd. Soms hadden ze veel betere ideeën dan ik,” zegt Faegre. “Aan het begin van het proces heb ik met alle musici een een-op-eenmeeting gehad. Het zijn allemaal zulke weirdos, op de best mogelijke manier. Ik bekeek ze niet als ensemble maar als individuen, allemaal met hun eigen unieke vaardigheden. De altvioliste liet me bijvoorbeeld zien dat ze tegelijkertijd kan zingen en spelen. Prachtige altstem. Dat is nu onderdeel van de muziek.” Ook Faegre zelf heeft een heel eigen, originele kijk. Vaak gebruikt hij materialen op of in instrumenten om een andere klank te creëren, een methode die extended techniques wordt genoemd. Hij legt bijvoorbeeld een ketting op de snaren van een piano, of gebruikt aluminiumfolie op een viool. Faegre: “Toen ik ontdekte dat ik die technieken ontzettend tof vond, wist ik eerst niet goed waarom. Het is geen kunstje; de klank raakt me oprecht veel meer, heeft ineens meer betekenis. Ik denk dat het komt doordat ik ben opgegroeid met veel elektronische muziek. Als je met akoestische instrumenten begint te experimenteren, kom je een stuk dichterbij dat geluid. Het is grappig: deze technieken zijn bedoeld om grenzen binnen muziek te verleggen, maar de emotionele voldoening die ik eruit haal is juist nostalgie.” De invloeden van de jeugd van de componist zijn ook te horen in de muziek van The Underground. “Ik was me er niet van bewust tijdens het schrijven, maar nu ik er iets verder vanaf sta, zie ik veel invloeden van bijvoorbeeld Radiohead en Rage Against the Machine, maar ook van Haydn en David Lang.” The Underground is een samenwerking tussen het Noord Nederlands Toneel, Club Guy & Roni, Slagwerk Den Haag en Asko|Schönberg. De compositie is tot stand gekomen met steun van het Fonds Podiumkunsten. Te zien vanaf 24 augustus t/m 3 september in Het Amsterdamse Bostheater.||https://www.parool.nl/kunst-media/brendan-faegre-componist-voor-theatervoorstelling-the-underground-soms-hadden-de-musici-veel-betere-ideeen-dan-ik~b168e5cf/
2022-08-20||Opinie: ‘Nederland is vol, maar niet voor iedereen’||Jarenlang is er oorlog in Syrië, oorlog in Gaza, oorlog in Jemen. Gezinnen die geborgenheid zoeken in onze pluriforme samenleving worden niet geaccepteerd. Dat is terug te zien in de grote protesten tegen asielzoekerscentra. ‘Nederland is vol’, wordt hierbij geroepen. Eind februari liep het conflict tussen Oekraïne en Rusland uit op een oorlog met veel slachtoffers. Nu heeft Nederland hierdoor het licht gezien. Vluchtelingen en asielzoekers zijn nu wel welkom in ons multiculturele land. Al gaat het er dan wél even om wat voor soort vluchteling je bent én waar je vandaan komt. Hoe kan het eigenlijk dat er eerst werd gezegd dat Nederland vol was, maar er nu wel plek is voor mensen uit Oekraïne? Volgens Geert Wilders (expert in vluchtelingenzaken), zijn mensen uit het Midden-Oosten maar asielprofiteurs. Op zijn sociale media zegt hij zelfs dat we deze mensen uit ons land moeten gooien, om plek te maken voor ‘echte’ Oekraïense vluchtelingen. Waar vluchtelingen uit het Midden-Oosten werden uitgemaakt voor baneninpikkers, wordt er door de Rijksoverheid gepubliceerd dat er op korte termijn plek is voor 50.000 vluchtelingen uit Oekraïne in ons land, op lange termijn nog voor 30.000 extra. Naast opvang krijgen ze hierbij ook leefgeld én toegang tot de arbeidsmarkt. Vluchteling of geprivilegieerd? Het is duidelijk dat de Oekraïners beter in de dominante Nederlandse cultuur passen dan mensen uit Syrië. De ene oorlog is de andere niet, dat is duidelijk. Ik vraag me alleen af waar dat aan ligt. Norleila Oudsten (15), Ir. Lely Lyceum klas, 4 vwo ‘Vragen of ik naar de wc mag, toont een gebrek aan vertrouwen’ Waarom moet ik aan de leraar vragen of ik naar de wc mag gaan? Ik ben 14 jaar, ik denk dat ik heus wel zelf kan bepalen of ik naar de wc moet en of het een goed moment is om te gaan. Ik begrijp dat de leraren niet iedereen vertrouwen op de gangen, maar ze verwachten ook dat we serieus werken, verslagen inleveren, op tijd op school komen en stages lopen. Maar de leraar moet voor mij bepalen of ik naar de wc mag. Hoe kan iemand bepalen of ik moet plassen of niet? Ik vind het oneerlijk, want als een leraar moet plassen gaat hij ook, maar ik of iemand anders niet. Ik vind het ook raar om te bedenken dat er volwassen mensen op mijn school zitten die dit dus ook moeten vragen. Het gaat er dus niet om of je volwassen bent of nog minderjarig, maar dat ze de leerlingen niet vertrouwen. Dat vind ik raar, omdat ze wel zeggen dat je al bijna volwassen bent en dingen zelf moet kunnen. Orpheo van de Laar, Open Schoolgemeenschap Bijlmer, 3 vmbo||https://www.parool.nl/columns-opinie/opinie-nederland-is-vol-maar-niet-voor-iedereen~b43594ce/
2022-08-20||De stijl van Eduardo: ‘Qua kleurgebruik ben ik vrij bipolair’||“Ik draag hardloopschoenen van het Japanse merk Mizuno. De broek is van mijn eigen merk, Avoidstreet. Die heb ik ooit gemaakt voor een optreden in een film van iemand van het Sandberg Instituut, met als thema ‘het einde van de wereld’ – heel dystopisch. Dat komt terug in de gescheurde delen en de print van voetstappen in de aarde. Het shirt is van Uniqlo. Het tasje van Raf Simons is een van mijn favoriete dingen die ik op dit moment draag en de bril is van Balenciaga.” “Comfortabel en heel casual. Sinds mijn tienerjaren is mijn stijl eigenlijk niet echt veranderd, behalve misschien dat ik nu ook polo’s draag. Qua kleurgebruik ben ik vrij bipolair. Als ik in een vrolijke bui ben of tegenhanger wil zijn van de ingetogen en corporate stijl op mijn werk, draag ik graag veel kleur en prints. Maar als ik lui ben of wil blenden in de achtergrond, kies ik voor zwart.” “Voor mij is een grafisch element in een look heel belangrijk. Kunst, en dan vooral sculpturen, vormen de grootste inspiratiebron voor mijn stijl. Een voorbeeld van een inspirerende kunstenaar is Jessica Stockholder. Zij haalt allerlei dagelijkse objecten uit hun oorspronkelijke context, voegt ze samen en vormt zo iets totaal nieuws. Ik benader kledingstukken ook op die manier als het gaat om het construeren van een outfit.” “Elk lichaam is anders en dus de passende elementen ook. Over het algemeen zou ik zeggen: kleur, schoenen en accessoires. Hoe praktisch en veelzijdig het kledingstuk is, vind ik heel belangrijk. Kun je het in meerdere situaties dragen? Als ik nadenk over een ontwerp voor iemand in Nederland, houd ik rekening met factoren als het weer en of het makkelijk is om in te fietsen. Naar mijn idee zijn deze twee dingen heel bepalend voor wat men hier draagt.”||https://www.parool.nl/ps/de-stijl-van-eduardo-qua-kleurgebruik-ben-ik-vrij-bipolair~b23859a6/
2022-08-20||We zijn één adem­haling verwijderd van de dood||Toen ik de gemeenschap­pelijke ruimte voorbijliep, herkenden de bewoners me direct. “Dat is de man van de televisie!” schreeuwden ze uit. De begeleiders kenden me niet, maar werden al snel bijgepraat door de bewoners, allemaal personen met een verstandelijke of lichamelijke beperking. Begeleid zelfstandig wonen, noemden ze het. De bewoners waren vrij om zelf te koken en hun appartement schoon te houden als ze dat wilden en konden. Zo niet, dan werden ze compleet ontzorgd door het personeel, dat 24 uur per dag klaarstond. We werden naar een van de kamers gebracht. De bewoner, een man van middelbare leeftijd, was na een val op zijn hoofd overleden. Normaliter als zijn dit erg bloederige situaties. Het is doorgaans niet de val die het overlijden veroorzaakt, maar de ernstige verwonding doordat ze bijvoorbeeld door een glazen tafel heen vallen. Ditmaal was er amper bloed. De persoon was ‘gewoon gevallen’, werd mij verteld. Vreemd, dacht ik. Na wat doorvragen kwam ik erachter dat de overledene twee weken geleden ook was gevallen. Met zijn hoofd op de punt van zijn nachtkastje. Hij verloor hierbij veel bloed. Wauw, dacht ik, hoe groot is de kans dat iemand twee keer op zijn hoofd valt in twee weken tijd, en dan ook nog eens komt te overlijden? Eenmaal thuis ging ik op zoek naar een antwoord. Ik ontdekte dat het CBS dit bijhoudt. Volgens de voorlopige cijfers omtrent belangrijke doodsoorzaken overleden in 2021 in totaal 5428 personen als gevolg van een ‘accidentele val’ – bijna 15 per dag. Het merendeel hiervan, 5071 personen, zijn ouderen in de leeftijdsgroep 70 tot 95 jaar. Gezien de leeftijd van de overledene was de kans op overlijden als gevolg van een accidentele val zeer onwaarschijnlijk. Daarnaast was het bijzonder dat de eerste val hem niet fataal werd en de tweede wel. Je zou het haast niet kunnen bedenken. Dat iemand een dusdanig ernstige val overleeft om kort erna alsnog te overlijden door een ‘simpele’ val op het hoofd. En toch gebeurde het. Het leven is namelijk onvoorspelbaar. Er is geen enkele garantie en dat lijken we vaak te vergeten. We zijn één ademhaling verwijderd van de dood. Of, in het geval van deze meneer: één stap. Zorg er daarom voor dat elke stap telt. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/we-zijn-een-adem-haling-verwijderd-van-de-dood~bd41dbdf/
2022-08-20||Als een meloen niet lekker is, is hij ook echt waardeloos||Als je me vraagt wat mijn minst favoriete fruitsoort is, is mijn antwoord meestal meloen. Maar aan de andere kant… Als mijn dochter weer eens melon et jambon cru bestelt op een Frans terras en alle melon laat liggen, wie eet die dan direct op? Juist. In onze Franse keuken ligt gedurende de hele zomer een aantal meloenen in het raam­kozijn. Iedere dag wordt er even op geklopt en aan gesnoven om te kijken welk exemplaar klaar is voor de slacht. Mijn vader roept door het huis: “Wie wil er meloen?” Ik roep terug: “Ikke niet.” Om tien minuten later tijdens het ontbijt of de lunch toch een halve meloen te verorberen. Misschien vind ik die weeïge vrucht toch lekkerder dan ik wil toegeven. Op de markt liggen hier allerlei verschillende soorten. De rijpe cantaloupe met zijn mooie tekening en oranje vruchtvlees, honingmeloenen die blekig van binnen zijn, watermeloenen groter dan mijn zesjarige dochter... Als je een meloen koopt, ruik er dan aan. Als je niks ruikt, is hij te vroeg geplukt en kun je hem maar beter laten liggen. Ruikt hij megapenetrant en al een beetje alcoholisch? Volgende keer beter. Als een meloen niet lekker is, is hij ook echt waardeloos. Hard, grassig en smakeloos of, als hij te rijp is, naar aceton smakende smurrie. Maar ja, als je familieleden hebt die bij iedere trip naar de markt weer nieuwe exemplaren naar huis slepen, ga je er vanzelf mee koken. En daarom niet één, maar twee super simpele meloenrecepten met ongeveer dezelfde ingrediënten die ik je beiden niet wil onthouden. De eerste voor een ijskoude meloengazpacho. Hiervoor heb je echt goed rijpe meloenen nodig. De tweede voor gegrilde meloen met mozzarella.||https://www.parool.nl/ps/als-een-meloen-niet-lekker-is-is-hij-ook-echt-waardeloos~b43b0f23/
2022-08-20||Joris Bijdendijk helpt in de keuken: hoe rooster je noten?||Het lekkerste van het lekkerste is goed gemaakte hazelnootpasta op een vers­gebakken baguette. Om de smaak van de hazelnoten omhoog te halen, roosteren we ze. Voor de hazelnootpasta is het handig om dat in de oven te doen. Maar het kan ook op andere manieren. In de keuken gebruiken we vaak het woord ‘noot’ voor iets dat botanisch gezien geen noot is, maar soms een pit (amandel), een steenvrucht (walnoot) of een peulvrucht (pinda). Dat doe ik ook, sterker nog: vrijwel iedere grote, eetbare, oliehoudende vrucht met een pit en eventueel een harde schaal noem ik zo. Je kunt noten op twee manieren roosteren om ze nog lekkerder te maken: met olie of zonder. De koekenpan raad ik af. Daar moet je constant bij blijven staan om te husselen, anders verbranden ze uit het niets. Doe ze in de oven. Kleine noten 20 tot 30 minuten op 160 graden. Grote noten ongeveer 10 minuten op 180 graden. Frituren is ook een perfecte methode. Op 180 graden in schone olie tot ze lichtbruin zijn, daarna direct het mandje omhoog, olie eraf tikken en op papier spreiden om af te koelen en uit te lekken. In beide gevallen verklapt de geur of de noot voldoende is geroosterd, dus haal tegen het eind van de roostertijd het mandje af en toe omhoog. Als de noten eenmaal uit hun harde schaal zijn gekomen, zitten er vaak nog velletjes omheen die er vrij lastig af te pellen zijn als ze zijn gedroogd. Het velletje kan een bittertje geven en wat stroef in de mond voelen. Dat is bij sommige recepten juist heel lekker. In mijn moeders appeltaart gebruiken we amandel altijd met velletje. Voor de hazelnootpasta altijd zonder. In principe bak ik een noot met schil altijd in de oven. Een noot zonder schil kan ook prima in de frituur. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-rooster-je-noten~ba3d06da/
2022-08-20||Onno en Fred houden De Pijp schoon met geld uit eigen zak: ‘De gemeente werkt ons tegen’||Condooms uit de bosjes gooien ze in hun meegenomen vuilniszak, koelkasten in het park tillen ze in hun bakfiets, vastgeroeste fietssloten slijpen ze los met hun slijptol en versleten bankjes in het Sarphatipark voorzien ze op eigen initiatief van een lik verf. Vuil verbindt, is het motto van Fred Smit (72) en Onno van der Vlerk (67) die samen De Schone Pijp besturen. Elke laatste zaterdag van de maand gaan ze met buurtbewoners de wijk in om steeds weer een ander deel van de buurt schoon te maken. De twee buurtbewoners zagen van dichtbij hoe hun wijk beetje bij beetje verloederde. Vuil naast de containers, voedselverpakkingen op straat, een grote horecadichtheid met alle gevolgen van dien, Airbnb-verhuurders die vuilniszakken lukraak op straat zetten en expats. “Dat zijn fantastische mensen,” zegt Smit, “maar ik zeg altijd: die eten mee, maar koken niet. Daarmee bedoel ik dat ze doorgaans weinig binding hebben met de buurt. Niet allemaal, hè, maar het valt ons op.” “Ik weet nog dat ik eens een doos die naast de container stond oppakte en aan de buurman van wie de doos was vroeg of hij zijn karton in het vervolg wilde opruimen. Zijn weerwoord: ‘Ben jij van de politie dan?’ Nee, ik ben je buurman. Wij wonen hier samen.” Als er niet snel wordt ingegrepen bij vuilnis op straat, voltrekt zich het zogenoemde gebroken-­rameneffect, een wetenschappelijke theorie die stelt dat een vervuilde omgeving nog meer vuil aantrekt. Daarom trekken Van der Vlerk en Smit er elke laatste zaterdag van de maand op uit om schoon te maken. Ze proberen ook andere buurtbewoners bij hun initiatief te betrekken. “Via via vragen we anderen om ook mee te helpen, we hebben een actieve appgroep met zestig mensen,waarvan twintig zeer actieve buurtbewoners. En via Wijkcentrum De Pijp weten mensen ons ook te vinden.” De buurtschoonmaakploeg gaat opvallend te werk: gekleed in witte hesjes, met petten en vlaggen en voorzien van prikkers en bakfietsen met logo trekken ze door straten op zoek naar afval. Al hoeft zoeken niet echt. “Er ligt genoeg,” zegt Van der Vlerk. Ook kettingsloten die kennelijk ongebruikt ergens aan vastgeketend zitten, moeten eraan geloven. Als ze er zeker van zijn dat het slot lang niet is gebruikt, pakken ze hun slijptol erbij en wordt het slot losgemaakt. Verkeerd geparkeerde fietsen worden gemarkeerd met een sticker die de gebruiker vriendelijk verzoekt het rijwiel te verplaatsen. Kartonnen dozen en ander vuil dat naast containers ligt, gooien ze ín de containers. Smit: “En als die vol zitten lopen we een paar honderd meter verder om het in een andere container te storten. We proberen mensen ervan bewust te maken dat we ze helpen.” Als het adres nog op een verkeerd bij een container geplaatste kartonnen doos zit, gooien ze een kaart bij de ‘dader’ in de brievenbus. Met dat kaartje wordt de vermoedelijke bron van het karton erop gewezen dat de opruimploeg niet alleen zijn of haar troep heeft opgeruimd, maar hem of haar ook een forse boete heeft bespaard. Het schoonhouden van de stad is geen nieuw probleem in de gemeente Amsterdam. Met ruim twintigduizend opgelegde afvalboetes à 95 euro in minder dan een jaar tijd hadden handhavingsmedewerkers vorig jaar waarschijnlijk een record te pakken. Toenmalig wethouder Laurens Ivens (Afval) was bezig met een afvaloffensief in een poging de stad schoner te krijgen. Iets wat volgens de initiatiefnemers van De Schone Pijp de gemeente niet lukt. Inmiddels is het boetebedrag voor particulieren verhoogd naar minimaal honderd euro per overtreding. “Daar gaat het helemaal niet om,” zegt een gepassioneerde Smit als hij praat over De Schone Pijp. “We willen niet straffen, we willen samen een schone buurt in stand houden.” Hij verheft af en toe zijn stem als hij de onnodige hindernissen opsomt waar hij en zijn compagnon mee te maken krijgen. Het initiatief begon ooit in samenwerking met de gemeente. “We hadden een contactpersoon bij het stadsdeel zitten. De lijntjes waren kort. Onno en ik waren de oren en de ogen van de buurt en als we iets nodig hadden, dan wisten we waar we moesten zijn.” De centralisatie van de gemeentelijke taken heeft het moeilijker gemaakt, zeggen de mannen. “Vroeger werd de stadsdeelvoorzitter gekozen, nu wordt er eentje gedropt. Vroeger had je regelgeving voor het stadsdeel, nu heb je voor vrijwel geheel Amsterdam dezelfde regels. Maar een wijk als De Pijp heeft heel wat anders nodig om schoon te blijven dan bijvoorbeeld Buitenveldert of Oud-Zuid.” Nu is het voor een initiatief als De Schone Pijp knap lastig om subsidie te krijgen. Ze zijn nog aan het bijkomen van een afgewezen subsidieaanvraag. “Ze schofferen je bij het leven,” zegt Smit. Van der Vlerk: “Je mag gerust opschrijven dat we boos zijn.” De mannen willen graag een ‘goed’ contactpersoon om hun ervaringen uit de praktijk mee te delen en om het afvalprobleem samen mee op te lossen. “We hebben niet veel nodig: zestigduizend euro per jaar maar. Daar hebben we genoeg aan, de mensen die mee de straat op gaan blijven vrijwilligers. Van dat geld kunnen we ons secretariaat betalen en een coördinator aanstellen. Af en toe een kop koffie drinken of een drankje na een schoonmaakactie en materiaal betalen. Nu betalen we dat uit eigen zak.” “We maken een zaterdag schoon. Vrijwillig en met plezier, dat wil ik benadrukken. We houden van De Pijp. Maar nu leggen we er geld op toe. De gemeente mag allemaal peperdure externe adviseurs hebben, maar een zakcentje voor een schone wijk kan er niet af. Dat kán toch niet?” Toch blijven de mannen positief. “We zijn de leukste club van De Pijp,” zegt Smit. Het tweetal dat wat wilde doen aan de buurt durft zich behalve compagnons inmiddels ook vrienden te noemen. “We gaan samen naar concerten, houden filmavonden en drinken een goede borrel,” zegt Van der Vlerk. “Vuil verbindt,” voegt Smit eraan toe..||https://www.parool.nl/amsterdam/onno-en-fred-houden-de-pijp-schoon-met-geld-uit-eigen-zak-de-gemeente-werkt-ons-tegen~bed6af19/
2022-08-20||Cuba is terug in de donkere dagen: ‘Wie niet in het buitenland zit, zit in de gevangenis’||Half juli was het opnieuw raak in Cuba. Midden in de nacht klonk in de straten van de westelijke stad Pinar del Rio de herrie van potten en pannen. President Miguel Diaz-Canel werd uitgemaakt voor singao (klootzak). Hoeveel mensen meededen was onduidelijk, ze demonstreerden in het donker en dat was geen toeval. De stroom was uitgevallen dus niemand deed in de bloedhete nacht een oog dicht. En nog belangrijker: de duisternis hield de betogers anoniem. De Cubanen hebben wat dat betreft geleerd van wat ‘11J’ is gaan heten. Op 11 juli vorig jaar gingen in het hele land vele duizenden de straat op, op klaarlichte dag. Een lokaal relletje tegen stroomuitval en voor meer coronavaccins mondde uit in het grootste protest voor meer vrijheid sinds de revolutie in 1959. In Miami, waar meer dan een miljoen Cubaanse ballingen wonen, werd de spoedige val van het regime alweer aangekondigd. Het einde van het Cubaanse communisme is al vaker voorspeld. In 1991 schreef de Amerikaanse journalist Andres Oppenheimer zijn beroemde boek Castro’s laatste uur, het geheime verhaal achter de komende val van communistisch Cuba. Het Amerikaanse handelsembargo en het uiteenvallen van de Sovjet-Unie, destijds Cuba’s belangrijkste bondgenoot, stortten het land in een ongekende economische crisis. Maar Cuba volgde de val van het Oost-Europese socialisme niet. “Socialisme of de dood,” riep Fidel, en het regime hield stand. Daarna volgden de speculaties over een Cuba zonder Fidel Castro. “Alle macht hier leunt op één man,” zei de Cubaanse activist Elizardo Sánchez destijds. “Als die wegvalt, dan valt alles om.” Maar toen Fidel in 2016 inderdaad overleed, had hij zijn taken al overgedragen aan zijn broer Raúl. De macht was veiliggesteld. Raúl voerde wat economische hervormingen door: Cubanen mochten voortaan reizen, huizen en auto’s kopen, en in hotels komen. Dat voedde, samen met het historische bezoek in 2016 van Barack Obama aan Cuba, de hoop op verandering, misschien zelfs ook meer democratie. Maar de veranderingen gingen – om Raúl Castro zelf te citeren – ‘zonder haast en zonder pauze’. Lees: net genoeg om onrust te voorkomen en maar niet zoveel dat het regime de controle zou verliezen. De toenadering tot de VS is dankzij Donald Trump alweer achterhaald door een verharding van het Amerikaanse handelsembargo. En Raúl Castro, zelf ook al hoogbejaard, heeft het presidentschap én – voor Cuba nog veel belangrijker – het secretariaat van de Communistische Partij inmiddels overgedragen aan de veel jongere Miguel Díaz-Canel. De alleenheerschappij is bezig aan zijn 63ste jaar. Toch zijn een paar belangrijke machtspijlers verdwenen. Een daarvan is charismatisch leiderschap. Fidel Castro werd door velen gehaat maar boezemde ook bij veel verklaarde tegenstanders ontzag in, als symbool van de verworvenheden van de revolutie. Toen in de hete zomer van 1994 in Havana duizenden de straat op gingen – een rel die bekend werd als de Maleconazo – kwam Fidel hoogstpersoonlijk de zaak sussen. Díaz-Canel heeft dat aureool niet. Hij is een apparatsjik en ontbeert elk charisma en gezag. Toen hij bij de onrusten van vorig jaar Fidels trucje wilde herhalen, moest hij onverrichter zake weer vertrekken. De protesten waren toen al overgeslagen naar de rest van het land. Naast het charisma is een cruciale economische steunpilaar weggevallen: de hulp van bondgenoot Venezuela. Dat land vulde twee decennia lang de leemte die was ontstaan door het wegvallen van de Sovjet-Unie en stuurde in ruil voor Cubaanse artsen en adviseurs scheepsladingen olie naar het eiland. Toen Venezuela zelf in een diepe crisis kwam, verdampte die hulp, precies toen de VS hun embargo verhardden. Daaroverheen kwam de coronacrisis waardoor het toerisme wegviel, Cuba’s belangrijkste bron van inkomsten. De huidige, wereldwijde explosie van prijzen voor voedsel en brandstof was het enige waar het de Cubanen nog aan ontbrak. Wat ook niet hielp is een monetaire hervorming begin 2021, die de inflatie dat jaar opstuwde naar 70 procent. Voor veel Cubanen is het eten onbetaalbaar geworden. Mensen staan dagen en zelfs nachten in de rij voor een stukje kip. Wie geen toegang heeft tot harde valuta kan alleen rondkomen met hulp van familie of door diefstal. Schaarste aan brandstof zorgt voor stroomuitval en transportproblemen. De misère leidt voortdurend tot onrust. In juni gingen tientallen mensen de straat op in Santa Clara, in Manzanillo brak, net als in Pinar del Rio, midden in de nacht een protest uit na het uitvallen van de stroom. Een derde pijler waarop de macht jarenlang leunde is het monopolie op informatie. Nog altijd controleert de Communistische Partij kranten en televisie. Internet was nog maar een paar jaar geleden alleen toegankelijk voor wie zich de 6 dollar per uur kon permitteren om in te loggen bij een toeristenhotel. (Tekst gaat door onder foto) Toch bieden openbare hotspots tegenwoordig een flink deel van de bevolking toegang tot Facebook, Twitter en informatie die de staatsmedia verzwijgen. De staat is zijn informatiemonopolie definitief kwijt. Mede daardoor kon op 11J een klein protest via de hashtag #SOSCuba razendsnel overslaan naar de rest van het land. Daarvan heeft overigens ook de Cubaanse regering geleerd. Tijdens het recente pannenconcert in Pinar del Rio ging plotseling het Cubaanse internet plat. De protesten van 11J waren de hevigste uitbarsting van onvrede. In de dagen en weken na 11 juli werden, met beelden van camera’s en sociale media duizenden mensen opgepakt. Sindsdien zijn honderden manifestanten, onder wie minderjarigen, in massaprocessen veroordeeld tot soms 18 jaar celstraf wegens vernieling, geweld en opstand tegen de staat. Daarmee is een nieuw groot protest voorkomen, maar intussen gebeurt er op Cuba van alles wat voorheen ondenkbaar was. Moeders uiten op Facebook hun verdriet en boosheid over de detentie van hun kinderen, activisten streamen hun eigen arrestatie, schijnbaar onverschillig voor de mogelijke gevolgen. “Ik vertrouw niemand meer die werkt voor de Cubaanse dictatuur,” zei Roxana Garcia deze maand in een Facebookfilmpje. Haar broer Andy zit wegens demonstreren op 11 juli al bijna een jaar vast en niemand weet waar. Roxana heeft zelf problemen gekregen met de politie, maar is net als veel andere Cubanen de angst voorbij. De ellende is te groot om frustraties te laten beteugelen door angst; ze hebben niets meer te verliezen. Zonder charismatisch leiderschap, een economisch infuus van bondgenoten, en controle op de informatie heeft de regering Diaz-Canel alleen nog de knoet. Van alles wat het regime macht gaf is alleen de repressie nog over. Toen de protesten zich vorig jaar over het land verspreidden stuurde hij er groepjes getrouwen op af. “Het strijdbevel is gegeven, revolutionairen, ga de straat op,” zei Díaz-Canel op de staatszender. Hij riep zijn aanhang op om ‘provocaties’ van repliek te dienen en citeerde Fidel Castro: “De straat is van de revolutionairen.” Voor het eerst zagen de Cubanen een oproerpolitie met uitrusting waarvan niemand wist dat Cuba die had. “Wat je nu ziet is nooit eerder gebeurd in Cuba,” zegt journalist Yaima Pardo, die enkele jaren geleden uitweek naar Miami. “Al die wapens en helmen op straat, dat had ik nog nooit gezien.” Ruim een jaar later zitten volgens de Spaanse organisatie Prisoners Defenders 800 veelal jonge demonstranten van 11J in de cel. De organisatie alarmeerde onlangs de Verenigde Naties wegens 187 verdwijningen; gevangenen van wie de familie niet weet waar ze zijn. Een vernietigend rapport van Human Rights Watch meldde deze maand martelingen in de gevangenissen. “Ze hebben alles gedaan om de angst terug te brengen naar de straat,” zegt journalist Abraham Jiménez van het onafhankelijke digitale magazine El Estornudo. Eerder deze maand ontving hij de jaarlijkse prijs voor de persvrijheid van de internationale Commissie voor de Bescherming van Journalisten. “Al die rechtszaken zijn bedoeld om mensen weer bang te maken zodat niemand het waagt te zeggen wat hij denkt. We zijn terug in de donkere jaren.” Een flink deel van de nieuwe generatie young and angry is inmiddels uitgeweken naar het buitenland. Van de San Isidro-beweging zijn alleen de diehards gebleven. Alleen al de Amerikaanse douane telde de afgelopen zes maanden 140.000 nieuwe asielaanvragen van Cubanen, meer dan tijdens de crisis van Mariel, een legendarische exodus in 1980 die altijd werd gezien als de grootste leegloop ooit. Anderen stranden in Nicaragua en Suriname, twee landen waarvoor de Cubanen geen visum nodig hebben. “De repressie heeft de samenleving schoongeveegd,” zegt Jiménez. “Wie niet in het buitenland zit, zit in de gevangenis.” Jiménez zelf kreeg na een jarenlang reisverbod begin dit jaar opeens een paspoort, op voorwaarde dat hij zou vertrekken. Hij leeft nu in Spanje. “Het is de strategie die ze al 63 jaar gebruiken: het beperken van de vrijheden en de rechten om aan de macht te blijven,” zegt hij. “Ze pakken je werk af, je familie, je rechten. Leven in een totalitair systeem betekent alles verliezen.”||https://www.parool.nl/wereld/cuba-is-terug-in-de-donkere-dagen-wie-niet-in-het-buitenland-zit-zit-in-de-gevangenis~bea10665/
2022-08-20||Zomers in Amsterdam||Op verzoek van Het Parool maakt Jitske Schols in zes weken tijd zes schilderijen over Amsterdam in de zomer. Deze week: De Rust. Lees het interview met Jitske Schols over haar zomerserie: ‘Ik probeer nooit de werkelijkheid te schilderen, het draait altijd om mijn verbeelding.’||https://www.parool.nl/kunst-media/zomers-in-amsterdam~bfe73912/
2022-08-20||Opinie: ‘Wie met een masterdiploma een keuken in een druk restaurant runt, zal waarschijnlijk falen’||Al vaak had ik in de pen willen kruipen om het woordgebruik over verschillende onderwijsvormen ter discussie te stellen. Gelukkig deed Talitha Kuchler dat nu wel (Het Parool, 16 augustus). Waarom steeds ‘hoger’, ‘het hoogste’ en ‘lager’, ‘het laagste’? Je zal maar vanaf je zesde te horen krijgen dat alleen ‘het laagste’ geschikt is voor jou, of door je ouders gepusht worden tot ‘het hoogste’ omdat dat bij de familie hoort. En je altijd ‘minder’ voelen dan je zus of broer die iets ‘hogers’ wist te bereiken. Niet alleen treurig voor de kinderen die meer praktisch talent hebben, maar ook voor degenen die doctorandus werden en na jaren eindelijk toe durven geven aan hun verlangen meubelmaker, kraamzorg, kok of bloemist te worden. Waarom noemen we het niet gewoon meer praktisch en meer theoretisch gericht onderwijs? En wanneer erkennen we dat ook deskundig, praktisch werk veel vormen van intelligentie vereist? Wel eens met een masterdiploma een keuken in een druk restaurant gerund? Grote kans dat het failliet gaat. En zullen we die salarissen dan ook maar eens op niveau brengen?Tineke van der Pol, Amsterdam Voor een positieve boodschap of positief geluid, gebruik je positieve taal. Vermijd ontkennend en negatief taalgebruik. Dus in plaats van de kop ‘Er is niets mis met vmbo-advies’ (Het Parool, 16 augustus), kun je (ook) zeggen: ‘Mooie toekomst voor (v)mbo’ers, zíj maken onze maatschappij’. Zoiets. Een positieve boodschap met positief taalgebruik, dat appelleert aan een positief gevoel. Bestaande en vastgeroeste opvattingen ten goede keren vergt tijd en inzet en dus ook de juiste taal om hieraan juist bij te dragen. Het zit ’m in de finesses.Karen van Welsum, Amsterdam In het opinieartikel van Maud Reijntjes (Het Hoogste Woord, 16 augustus) staat dat het maatschappelijk belang van een beroep vertaald moet worden naar de portemonnee. Wanneer dat zo zou zijn zouden buschauffeurs, verpleegkundigen, onderwijzers, artsen, politieagenten, vuilophalers, postbezorgers (om maar eens random wat beroepen te noemen), veel meer moeten verdienen. Dat is nu niet het geval en dat zal ook niet gaan gebeuren. Bij uitval, ziekte of staken merken we de afwezigheid van deze mensen onmiddellijk in onze maatschappij. Als er op een dag geen nieuwe vlog op YouTube verschijnt van een influencer zal (bijna) niemand daar wakker van liggen. Je kunt als influencer de spreekwoordelijke ‘bakken met geld’ verdienen als je jezelf kunt verbinden aan bepaalde merken door te vertellen dat je ze zelf gebruikt en daar enthousiast over bent. Maar je houdbaarheid is wel beperkt: op een gegeven moment gaat een bedrijf in zee met iemand anders en ‘jong’ blijven is een voorwaarde. Reclames van tien jaar geleden vinden we nu ook oubollig en gedateerd. In één van genoemde beroepen en als arts hoef je jezelf niet continu te vernieuwen. Het is alleen belangrijk dat je je kennis op peil blijft. Maar achter alle glamour en schone schijn op Instagram is niets wat het lijkt. Dus wie zijn er nou gek?Ilona Dekker, Nieuwegein||https://www.parool.nl/columns-opinie/opinie-wie-met-een-masterdiploma-een-keuken-in-een-druk-restaurant-runt-zal-waarschijnlijk-falen~bd7dba88/
2022-08-20||Hoe vaak heb ik deze uitspraak van Lincoln/Dylan niet geciteerd, gezongen, in columns verwerkt ||Het was een geschiedenisles. Op het bord stond: ‘You can fool all the people some of the time and some of the people all the time, but you cannot fool all the people all the time.’ (Abraham Lincoln, oud-Amerikaanse president) Ik herkende dat citaat. Uit een song van Bob Dylan. Talkin’ World War 3 Blues. Zo’n mooi lied! Bob droomt dat hij in de Derde Wereldoorlog terechtkomt en die ‘trip’ eindigt na de uitspraak van Lincoln met de zinnen: “I‘ll let you be in my dreams if I can be in yours. I said that.” “Ik wou dat je je huiswerk net zo goed kende als dat lied, Holman,” zei leraar Schra. Hoe vaak heb ik deze uitspraak van Lincoln/Dylan niet geciteerd, gezongen, in columns verwerkt en voor mezelf geneuried als ik weer eens naar een politiek debat zat te kijken tussen politici. De laatste dagen zing ik het weer. ‘Je kunt mensen niet altijd in de maling nemen.’ Er komt een moment dat een president, een politicus, iemand met macht wordt afgerekend op zijn leugens. “Welke leugens vertelde Hitler?” vroeg Schra. Hij vertelde over übermenschen, bloed en bodem en antisemitisme, en we moesten opletten als iemand dit soort zaken naar voren bracht. Dat waren fascisten. Toen ik ouder was, hoorde ik variaties. Omkeringen. Wist ik wel dat Joden in Israël eigenlijk nazi’s waren? Wist ik wel dat Mao een dictator was die het beste voor het volk wilde? Begreep ik wel dat gewelddadige revoluties noodzakelijk waren om de elite omver te werpen? Moest ik niet meehelpen met de koffiepluk in Nicaragua? En moest ik niet folderen voor het Medisch Comité Vietnam? Ik discussieerde me acht slagen in de rondte en ik wisselde net zo makkelijk van standpunt als een mug die steeds je hand weet te mijden. Wie nam nou eigenlijk wie in de maling? Wie was de Oppergek? En wie was de ‘Fool on the hill’, waarover The Beatles zongen? (‘He sees the sun going down / and the eyes in his head / see the world spinning round’. Niemand luisterde naar die gek, want iedereen denkt dat hij gestoord is, omdat hij juist weet hoe de wereld in elkaar steekt. Niemand wil hem horen. Iedereen in de maling nemen is tegenwoordig een voorwaarde geworden om politiek te kunnen bedrijven. Poetin, Zelenski, Rutte, Biden – ze liegen allemaal. Omdat ze dromen van macht. Dromen. Hoe verleiden we ze van onze nachtmerries naar onze dromen? Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/hoe-vaak-heb-ik-deze-uitspraak-van-lincoln-dylan-niet-geciteerd-gezongen-in-columns-verwerkt~bc54cf79/
2022-08-20||Het leven van kinderen onder de dictatuur van Mussolini||In deze familieroman staan de kinderen van twee gezinnen centraal. Ze zijn overburen in een stoffige straat in de buurt van Turijn. Op de achtergrond speelt de Tweede Wereldoorlog en de dictatuur van Mussolini. De moeder van Ippolito, Concettina, Giustino en Anna is overleden. Hun vader, ooit advocaat, werkt hij al jaren aan zijn memoires, waarin hij de waarheid over de fascisten deelt. Hij gooit zijn levenswerk echter in het vuur en sterft kort daarna. Zijn kinderen blijven met de hulp Maria berooid achter. Tegenover hen woont het welgestelde gezin van de eigenaar van de zeepfabriek met de kinderen Emanuele, Amalia en Giuma. De levens van de buurkinderen raken met elkaar verwikkeld. Ginzburg laat in een klare, eenvoudige stijl zien hoe het leven van alledag eruitziet van kinderen die opgroeien onder de dictatuur van Mussolini. Gezien de uiteenlopende leeftijden van de kinderen varieert ook hun begripsniveau. De kinderen worden verliefd, doen examen, trouwen, krijgen kinderen en verhouden zich op hun eigen manier tot de politiek. Maar wat Ginzburg vooral laat zien: ze léven. Dominant is het vertelperspectief van de zestienjarige Anna, die alles ziet, maar nog zoekende is naar de betekenis ervan. Pas als er thuis snel politieke manifesten moeten worden verbrand omdat één van de politieke vrienden van Ippolito is opgepakt en de politie ieder moment op de stoep kan staan, begrijpt Anna waar Ippolito mee bezig is. Omdat het vertelperspectief bij Anna ligt, is zij de lezer het meest nabij. We volgen haar tijdens haar eerste verliefdheid op Giuma, de buurjongen die ze vroeger zo irritant vond. Dat gebeurt heel terloops: ze vraagt hem of hij een ander meisje, Fiammetta, heeft gekust. ‘Nog niet’, antwoordt hij, waarop ze in huilen uitbarst. In de bosjes kust hij haar en plukt de bramentakken van haar jas, zoals hij vroeger deed met de kastanjebolsters. Ze realiseert zich: de tijd van kastanjes is voorbij. Veel critici trekken een directe lijn tussen het succes van Elena Ferrante en de herontdekking van Natalia Ginzburg. Lara Feigel (The Guardian): ‘Als Ferrante een vriendin is, is Ginzburg een mentor.’||https://www.parool.nl/kunst-media/het-leven-van-kinderen-onder-de-dictatuur-van-mussolini~be783cca/
2022-08-20||Opinie: ‘Hebben die corpsjongens op hun zevende bij Ajax geleerd wat een ‘hoer’ is?’||Hoewel de commotie rond het Amsterdamsch Studenten Corps (ASC) en het massaal uitschelden van vrouwen voor hoeren wat is afgenomen, moest ik zondag bij Ajax mijn jongens van 7 en 8 jaar uitleggen wat een hoer is. Daar had ik zo vlak voor een mooie pot tegen FC Groningen en vanwege hun leeftijd niet zo’n zin. Het Ajaxpubliek schreeuwt al jaren voor de wedstrijden bij het lied Bloed, zweet en tranen na Hazes’ tekst ‘en rot hier nu maar op’ massaal: “Rot maar op, hoer!” Alle aanwezigen, ook de vrouwen, lijken het mooi te vinden om dat mee te yellen. Ik vind het niks , maar ik zal ook nooit aan een Ajaxlied of yel met Joden of Israël in de tekst meedoen. Moraalridder? Misschien, maar ArenA, Ajax: ook voor jullie geldt dat mensen een podium geven om vrouwen hoeren te noemen, niet kan. Het is een verkeerd signaal. Misschien hebben de ASC’ers ook sinds hun zevende bij Ajaxwedstrijden gezeten.Hendrik Jan de Mari, Amsterdam Het beeld van de hoogbouw in Noord, gezien vanaf de De Ruijterkade (Het Parool van 13 augustus), is voor mij speciaal en roept bijzondere herinneringen op aan mijn jeugd. Ik woonde toen in Amsterdam-Noord. De snelste manier om destijds naar de stad te komen was met de pont vanuit Nieuwendam en Noord, die als eindbestemming de kade achter het Centraal Station had. Het was elke keer een feest om met het ‘bootje’ naar de stad te gaan. De IJtunnel was er nog niet. De skyline rond het IJ werd bepaald door het station, het Shellgebouw en het Havengebouw. Grote dokken lagen aan de noordkant en ik keek mijn ogen uit als er weer zo’n grote walvisvaarder met een open achterkant in het dok van ADM lag. Het Java-eiland werd gedomineerd door vemen, laden en lossen van grote schepen en het schurende geluid van de wielen van goederentreinen. Ik bleef op de pont altijd op een beschut plekje buiten staan. Elke keer keek ik mijn ogen uit naar alle bedrijvigheid. Het veer stak schuin het IJ over naar het CS en dit was toen wat je zag: boten, de ponten en het Shellgebouw. Steeds hetzelfde, maar toch steeds anders door alles wat er op het water gebeurde. Het heeft een onuitwisbare indruk op mij achtergelaten.Ans Dekker-Nijhuis, Alphen aan den Rijn Het artikel met de kop ‘Ik haat al die wachtwoorden’ (Het Parool van 13 augustus) gaat over de toenemende digitale ongelijkheid en het gebrek aan onlinevaardigheden. Zo zouden mensen zich schaamtevol in de lange rij bij de kassa in de supermarkt moeten aansluiten, omdat zij de zelfscankassa niet aankunnen. De reden dat ik in de rij blijf staan, is dat ik wil dat de caissières hun baan behouden. De supermarkten willen van deze kostenpost af om de portemonnee van de aandeelhouders nog meer te spekken. Hebben die boodschappenscanners daar weleens aan gedacht?Fred Stammeshaus, Amsterdam||https://www.parool.nl/columns-opinie/opinie-hebben-die-corpsjongens-op-hun-zevende-bij-ajax-geleerd-wat-een-hoer-is~b1fe534d/
2022-08-20||Eerst hadden we Jensen, nu Ongehoord Nederland –gefeliciteerd met deze aanwinst||De Nederlandse tv en kranten zouden volgens sommigen te links zijn en te weinig doen aan diversiteit van politieke kleur; dat lees ik vaak op Twitter en hoor ik weleens van mensen die zich rechts noemen. Maar zo gek is dat eigenlijk niet, want elke keer als er een rechtse talkshow begint op de Nederlandse tv, eindigt het in een fiasco met nepnieuws, complotten, wetenschapsontkenning, verwende zure zeverzakken die hem presenteren en bloedirritante, oliedomme tafelgasten. Een paar jaar geleden hadden we Jensen, nu hebben we Ongehoord Nederland. Gefeliciteerd met deze ‘aanwinst’, rechtse mensen. Als ik op hun YouTubekanaal scroll door de korte tv-fragmenten, zie ik titels voorbijkomen als ‘Veganisten, bemoei je niet met mijn leven!’ en ‘Er zijn maar twee geslachten, maar dat mag je niet zeggen’ en ‘Regering wil ook gezonde mensen van hun vrijheid kunnen gaan beroven’. Geen idee waar dat laatste over ging, maar het zal wel onzin over het coronavirus zijn. In een recent filmpje hoor je migratiedeskundige Jan van de Beek zeggen, houd u vast, dat opleidingsniveau erg veel zegt over de kans dat allochtonen (jaja, dit geldt louter voor allochtonen) in de criminaliteit belanden. In een filmpje van enkele dagen terug hoor je een boer zeggen dat er geen énkel (écht geen énkel) wetenschappelijk bewijs is voor de stikstofcrisis. “Men wil boeren opruimen, terwijl het ook nog eens voor niets zal zijn. Dus dat onrecht, daardoor blijven boeren gemotiveerd om in actie te komen.” Hij vervolgt zijn onsamenhangende betoog met het argument dat het onzin is dat Johan Remkes (VVD) met zo veel partijen wil praten, ‘want als ik ruzie heb met mijn buurman ga ik toch niet het hele dorp uitnodigen.’ (?). De conclusie: ‘Dan moet je praten met die 95 procent boeren die echt heel veel problemen hebben met dit beleid, en niet met milieuorganisaties.’ Tja, zo kan ik het ook. De volgende keer dat een klimaatwetenschapper van de Nasa zich uit wanhoop aan het hoofdkantoor van een bank vastketent, zoals in april in Los Angeles gebeurde, omdat de aarde naar de kloten gaat en iedereen doet alsof er niets aan de hand is, moeten ze ook alleen in gesprek met Shell. Wel jammer dat we in dit land met zo veel belangen, regels en gezeik rekening moeten houden, terwijl Shell al meer dan zestig jaar in Nigeria olie in de rivieren mag dumpen, er miljarden mee mag verdienen en miljoenen levens mag verwoesten en ermee weg kan komen, toch? Tweede Kamerlid Gideon van Meijeren valt de boer bij: “Het beleid is erop gericht om grond van de boeren af te pakken om woningen te kunnen bouwen, die hele klimaatagenda door te kunnen drukken. (...) Het is landjepik, voor een heel andere agenda dan die wordt voorgesteld.” Keurig in lijn met wat ex-FvD’er Eva Vlaardingerbroek laatst op de Amerikaanse tv (uiteraard bij de ultrarechtse Tucker Carlson) verkondigde: “Het is heel duidelijk dat de overheid dit niet doet vanwege de stikstofcrisis. Ze doen dit omdat ze het land van deze boeren willen hebben om nieuwe immigranten te huisvesten. (...) En ze willen het omdat boeren hun Great Resetplannen in de weg staan. (...) Er is maar één woord dat we hiervoor kunnen gebruiken: communisme.” Omdat het zo triest is, kun je er niet eens meer om lachen. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/eerst-hadden-we-jensen-nu-ongehoord-nederland-gefeliciteerd-met-deze-aanwinst~b48cfcbe/
2022-08-20||Opinie: ‘Op de eerste pan-Aziatische boot op Pride maakte trots en overwinning plaats voor schaamte’ ||Het is zaterdagochtend 6 augustus. Vol spanning sta ik op de eerste pan-Aziatische Prideboot tijdens de Amsterdam Canal Parade. Een gevoel van trots en overwinning overrompelt mij. Ik vaar mee namens Asian Raisins, een organisatie die zich bezighoudt met het bestrijden van anti-Aziatisch racisme in Nederland. Vijf jaar geleden had ik het me niet eens kunnen voorstellen. Ik ga gezien worden door miljoenen mensen, terwijl ik onderdeel uitmaak van de Nederlandse, (Oost-)Aziatische en queer gemeenschap op één van de bekendste Pridefestivals ter wereld. We gaan bijna beginnen als er een boot naar ons toe vaart en naar ons begint te schreeuwen door een microfoon. ‘Ni hao!’ Geen reactie. ‘Ni hao!’ We mogen eindelijk mee voor de eerste keer. Ik wil geen commotie veroorzaken. Ik wil niet dat anderen negatief naar onze boot kijken. ‘Ni hao!’ Niemand anders zegt er iets van. Normaal had ik er al iets van gezegd, maar het voelt alsof dat niet mag. Ik moet dankbaar zijn om hier te staan. Ik moet feestvieren, uit m’n dak gaan. ‘Ni hao!’ Waarom is dat een probleem? Door ‘Ni hao’ te roepen ontken je de diversiteit tussen Oost- en Zuidoost-Aziatische gemeenschappen. ‘Ni hao’ is Mandarijn, en dus níet Japans, Vietnamees, Thais, of wat dan ook. Je gooit ze op één hoop, bijna alsof je Nederlanders en Italianen als een en hetzelfde volk ziet. Pride Amsterdam heeft gezegd dat de man die ‘Ni hao’ riep een door de organisatie ingehuurde performer was, en zich van geen kwaad bewust was. Directeur Lucien Spee stelt in een schriftelijke verklaring geraakt te zijn. Van alle kanten klinkt er al jarenlang kritiek op Pride Amsterdam, de organisatie verantwoordelijk voor de Pride-evenementen in Amsterdam. Eén van deze kritiekpunten is het gebrek aan diversiteit tijdens de evenementen die deze acht dagen georganiseerd worden. De representatie is gebrekkig. Dit geldt wellicht niet voor de witte cisgender homoseksuele man zonder fysieke of verstandelijke beperking met een stabiel inkomen, maar voor elk queer persoon die buiten deze geprivilegieerde boot valt, is representatie ver te zoeken. Zowel binnen als buiten de lhbtq-gemeenschappen ervaren zij discriminatie, met weinig tot geen aandacht voor hun kruispuntpositie binnen de maatschappij. Des te belangrijker zijn de themaboten, zoals de Asian Pride-boot. Juist het bestaan op het kruispunt van Aziaat en queer zijn wordt hier gevierd, met als doel het tonen van de diversiteit binnen lhbtq-gemeenschappen, maar ook de diversiteit onder de Aziatische gemeenschappen in Nederland. Representatie is niet volledig als er enkel in beperkte hokjes wordt gedacht. Als biseksuele Oost-Aziatische vrouw heb ik mij bijvoorbeeld nooit kunnen spiegelen aan mensen op tv. Ik moest al blij zijn als ik één van deze aspecten terug kon vinden. Mijn plaats in de maatschappij was daarmee ongedefinieerd. Zolang representatie niet voorkomt op het kruispunt van Aziaat en lhbtq zijn moet ik telkens mijn identiteit splitsen. Gebrek aan diverse representatie leidt dus tot een onvolledig beeld. En zo ook tot de onwetendheid wat betreft discriminatie binnen lhbtq-gemeenschappen. Desalniettemin blijkt uit een interview in NRC met Lucien Spee, directeur van Pride Amsterdam, dat er vanuit de organisatie geen behoefte is aan intersectioneel beleid (‘Sommige mensen haten witte mannen,’ aldus Spee). Het is onder meer deze lakse houding van de organisatie die leidde tot het geschreeuw van ‘Ni Hao’ naar onze boot. Een herinnering naar wat al jarenlang tegen Aziatische Nederlanders wordt verteld: Jullie lijken allemaal op elkaar. Jullie zijn anders dan wij. Jullie horen er niet bij. Zuid-Aziatische deelnemers worden over het hoofd gezien, alle Oost- en Zuidoost-Aziatische deelnemers worden gezien als sprekers van Mandarijn. Ik zie dit niet als een vriendelijke begroeting, omdat het dat niet is. Neem bijvoorbeeld catcalling, een seksistische vorm van straatintimidatie. Hoe is dit anders dan het roepen van ‘Ni Hao’? Het is een racistische uitlating, die geen enkele goedwillige intentie heeft. Pride Amsterdam zou verantwoordelijkheid moeten dragen voor de veiligheid van alle deelnemers, maar onder leiding van mensen die geen waarde lijken te hechten aan een inclusieve Pride, is het geen wonder dat dit niet het geval blijkt. Tot de leiding het belang inziet voor een inclusief evenement voor álle deelnemers en leden van de lhbtq-gemeenschappen, zal de Pride nooit een veilige plek kunnen bieden aan alle diverse personen die zich scharen onder de lhbtq-gemeenschappen.||https://www.parool.nl/columns-opinie/opinie-op-de-eerste-pan-aziatische-boot-op-pride-maakte-trots-en-overwinning-plaats-voor-schaamte~b20cab8f/
2022-08-20||Opinie: ‘Aanslag op Salman Rushdie is geen vrijbrief om te beledigen’||Op miraculeuze wijze is Salman Rushdie aan de dood ontsnapt, nadat een moslimextremist vorige week verschillende keren op hem had ingestoken. Extremisten bedreigden hem al sinds 1988. Uiteindelijk hebben ze hem toch te pakken gekregen, 34 jaar na de publicatie The Satanic Verses dat een jaar later in Nederlandse vertaling verscheen als De duivelsverzen, zijn magistrale roman waarin wordt verwezen naar de duivelsverzen in de Koran. Maar Rushdie kan het navertellen, godzijdank. In Nederland roept zo’n aanslag akelige herinneringen op, bijvoorbeeld aan de moorden op Theo van Gogh en Pim Fortuyn. Intussen wordt PVV-leider Geert Wilders weer bedolven onder de bedreigingen, net als ongetwijfeld Paroolcolumniste en schrijver Lale Gül. Schrijvers, politici, cabaretiers en journalisten vragen zich andermaal af hoe ver ze nog kunnen gaan. Extremisme en de strijd om het vrije woord zijn niet slechts zaken van de afgelopen tijd. Maarten Luther wist dat al, toen hij in de zestiende eeuw in conflict kwam met de rooms-katholieke kerk. In zijn spoor hebben Lutheranen altijd aandacht gevraagd voor gewetensvrijheid, ook in Nederland. Helaas was Luther zelf niet altijd even tolerant. Terecht wordt hij nog altijd achtervolgd door zijn verwerpelijke uitspraken over Joden. Dit brengt een interessante en nog altijd actuele discrepantie aan het licht: het bestrijden van fanatisme leidt gemakkelijk tot méér fanatisme. In dat opzicht is de humanist Desiderius Erasmus een beter voorbeeldfiguur. In zijn Lof der zotheid leerde hij scherpslijpende dominees en andere intolerante lieden een speelse les: het is beter om goedmoedig met elkaar de spot te drijven, dan elkaar te verketteren. Dat veel mensen religie zien als de belangrijkste bron van extremistisch kwaad, is een uiting van gemakzuchtig denken. Lang niet alle extremisten zijn immers religieus en de meeste religieuze mensen zijn niet extremistischer dan anderen. Daarnaast zijn er nogal wat voorbeelden van bestrijders van religie die zelf tot fanatisme vervallen. Daarom is het belangrijk dat er meer aandacht komt voor de vredelievende kant van de godsdiensten. Het moet voor elke gelovige helder zijn dat geloof zich niet verdraagt met geweld en dat de grootste fanatici de slechtste gelovigen zijn. In 2016 kwam de Turks-Amsterdamse journalist Basri Dogan in het nieuws, omdat hij naar aanleiding van een interview met premier Mark Rutte met de dood werd bedreigd. Hij moest zelfs verhuizen om te ontsnappen aan de bedreigingen. Opvallend genoeg was dat voor Dogan geen reden om zijn geloof op te geven. Hij is zich juist met dubbele kracht gaan inzetten voor gelovigen en burgeractivisten die vanuit de hele wereld naar Amsterdam zijn gevlucht. Bruggenbouwers als Dogan verdienen een groter podium, zowel bij religieuze instellingen zelf als in de media. Voor elke extremist zijn er tien lokale helden zoals hij. Het probleem is dat er veel meer aandacht uitgaat naar fanatici. Woede en opwinding blijken beter te verkopen dan milde gevoelens van sympathie. Er is daarom meer nodig om fanatisme op vredelievende wijze te bestrijden. Goede en langdurige beveiliging voor wie wordt bedreigd is een belangrijke voorwaarde, maar is tegelijkertijd slechts symptoombestrijding. Hetzelfde geldt voor de repressie van extremisten en de vervolging van anonieme bedreigers op internet. De tweede stap is dat er brede steun wordt uitgesproken aan wie om zijn of haar denkbeelden wordt vervolgd. Dat betekent niet dat een aanslag als die op Salman Rushdie van vorige week een vrijbrief is om te beledigen of nog eens flink op de trom van je eigen gelijk te slaan. Het is wel een kans voor politici om te laten zien waar ze staan, voor gelovigen en idealisten om zich af te grenzen van geweld en voor schrijvers en kunstenaars om het op te nemen voor hun geestverwanten. Gelukkig zien we de afgelopen dagen veel publieke steunbetuigingen aan Salman Rushdie. De derde en belangrijkste stap is daaraan tegengesteld: luisteren. ‘De essentie van fanatisme ligt in de wens om andere mensen te dwingen tot verandering,’ schrijft Amos Oz in zijn klassieke essay Hoe genees je een fanaticus? Het tegengif is dat je de ander niet probeert te veranderen, maar hem of haar juist probeert te begrijpen. Oprecht luisteren kost tijd en energie en brengt niet zelden een verandering teweeg bij de gesprekspartners. Dit staat haaks op de dagelijkse (f)ophef op de zogenaamde sociale media en de daarmee gepaard gaande cancelcultuur. Hierop is een oude volkswijsheid van toepassing: steeds wanneer je naar iemand met de vinger wijst, wijzen er drie vingers naar jou. De grote religies besteden traditioneel veel aandacht aan zaken als inkeer en zelfreflectie. Wie religie als de grote boosdoener aanwijst, schiet zichzelf dus in de voet. Hetzelfde geldt voor de vervolgers van Rushdie, die zijn roman De duivelsverzen ongetwijfeld niet eens hebben bestudeerd. Het is gemakkelijk om snel te oordelen. Het is moeilijker om goed te luisteren naar elkaar. “Zijn provocerende gevoel voor humor is nog intact,” verklaarde een zoon van Rushdie eerder deze week. Daarmee geeft hij het goede voorbeeld voor ons allemaal. Maar laten we ons geen illusies maken. ‘Fanatisme is helaas een altijd aanwezig onderdeel van de menselijke aard; een gen voor het kwaad, zo u wilt,’ schreef Oz al in 2004. Het komt erop aan dat op de juiste manier te bestrijden, teneinde niet zelf te veranderen in een fanaticus.||https://www.parool.nl/columns-opinie/opinie-aanslag-op-salman-rushdie-is-geen-vrijbrief-om-te-beledigen~b7ca96c4/
2022-08-20||Tim de Wit: ‘Tijdens de lockdowns voelde ik me voor het eerst van mijn leven echt eenzaam’||“Daar stond het ziekenhuis, maar ik groeide op in Bussum. Daar was bij ons niets kakkineus aan, hoor. In Bussum-Zuid woonden we in een gewoon rijtjeshuis. Pas toen ik naar de middelbare school aan de andere kant van de spoorlijn ging, kreeg ik klasgenoten met oprijlanen die zo lang waren dat je bijna verbaasd was aan het einde ervan ook nog een huis aan te treffen. Zij zaten op hockey, ik op voetbal. Toch voelde ik me nooit anders. Wel kan ik me herinneren hoe ik thuis aan tafel – het waren de vroege jaren negentig – vroeg waarom wij eigenlijk geen fax hadden. Mijn schoolvrienden waren gewend hun huiswerk over en weer te faxen. Ik vond het ineens vreemd dat dat bij ons niet kon.” “Ik ben de eerste bewoner van dit huis, woon er nu bijna een jaar. Het is met 60 vierkante meter niet groot, maar op dat vlak veel beter dan Londen. Daar huurde ik een appartementje van 38 vierkante meter voor omgerekend 2200 euro per maand. Omdat ik hoorde dat ook in Amsterdam de huizenmarkt er niet makkelijker op werd, schreef ik me vanuit Londen al in bij verschillende nieuwbouwprojecten. De NSDM-werf en de Houthaven lukten niet, maar hier heb ik nu zelfs een tuintje. Amsterdam was een logische keuze. Ik woonde er toen ik in 2009 vertrok voor mijn eerste correspondentschap in Zuid-Afrika.” “Mijn podcastpartner. Al drie jaar bespreken we de internationale politiek in Europa Draait Door. Met zo’n 40.000 luisteraars per aflevering is de podcast een succes. Arend Jan met zijn VVD-achtergrond een opmerkelijke keuze voor de VPRO? Hij was inderdaad ooit Kamerlid voor die partij en geeft tegenwoordig af en toe advies aan Volt, maar hij is vooral een scherp en onafhankelijk denker. We begonnen als podcast over de Brexit, maar inmiddels nemen we alle Europese actualiteiten door. Van het opstappen van Draghi in Italië tot de grillen van Poetin. Ik ben meestal de vragensteller, Arend Jan weet écht overal wat van. Maar als het over Groot-Brittannië gaat, luistert hij naar mij.” “We nemen de podcast vaker op voor publiek. Leuk omdat er dan interactie mogelijk is. Lowlands was wel de minst waarschijnlijke plek om over Europese politiek te praten, maar er blijken verrassend veel jongeren naar ons te luisteren. Voor Arend Jan was het de eerste keer op Lowlands, ik had twee jaar geleden al een kaartje gekocht voor deze editie. Voor mij de zesde of zevende alweer. Toch is er wel wat veranderd. Na al die jaren kamperen, slapen we dit jaar in een huisje. Toch wel prettig om goed te kunnen douchen, want dat schoot er tijdens zo’n festivalweekend nog weleens bij in.” “Als correspondent werk je meestal vrijwel alleen, maar het is fijn om het land beter te leren kennen door met locals te kletsen. Om mensen te leren kennen is het spelen van een teamsport heel handig. In Zuid-Afrika en Duitsland voetbalde ik, maar ik raakte ook geïnteresseerd in cricket. In Londen heb ik het erop gewaagd. Ik kon meedoen in een team van een kennis. ‘Een vriendenteam’, zei hij geringschattend. Ik had moeten weten dat dat Engelse understatement was. Die gasten waren supergoed. Gelukkig mocht ik toch blijven, want die typisch Britse sfeer rondom de sport vind ik geweldig. Na vijf jaar was ik nog steeds de slechtste van het team, maar het was heerlijk om na afloop bij een pint te praten over het Engelse leven. Ik ben er nog niet aan toegekomen in Amsterdam te spelen, maar ga me komend jaar zeker bij een club inschrijven.” “Tijdens een van mijn eerste optredens in het Achtuurjournaal. Rob Trip presenteerde, het zou over de Britse verkiezingen gaan. Ik was stikzenuwachtig, me erg bewust van de twee miljoen mensen die zouden kijken. Ik had me ontzettend goed voorbereid en wist precies wat ik wilde zeggen. Tot het kruisgesprekje begon: er kwam ineens niets meer uit. Rob probeerde me nog te redden: ‘Je bedoelt te zeggen dat...’. Maar ook daarna bleef ik bellen blazen. Echt, de grond zakte onder mijn voeten weg, zo erg. Ik heb het gelukkig – even afkloppen – daarna nooit meer gehad, maar het duurde wel even voor ik dat nare gevoel kwijt was.” “Niet mijn club, dat blijft voor altijd Ajax, maar ik ben veel bij West Ham geweest. Simpelweg omdat ik lang bijna naast het stadion woonde. Ik ben een voetbalfan, heb mijn best gedaan alle Londense clubs een keer te bezoeken. Arsenal, Chelsea, Tottenham Hotspur, Queens Park Rangers, Crystal Palace, Fulham en Brentford heb ik allemaal gezien.” Maar toen ik verhuisde richting het centrum werd Millwall, dat uitkomt in de tweede divisie, mijn clubje. Het voetbal was niet om aan te gluren, maar de sfeer was geweldig. Een echte, rauwe volksclub, met tribunes vol brexitstemmers. Veel leuker dan die grote clubs in hun poenerige stadions met te dure kaartjes.” “Moet ik dat weer uitleggen? Ik ben er destijds al flink om door de mangel gehaald. Oké, het zat zo: ik kreeg in oktober 2018 een uitnodiging om te dineren op Buckingham Palace. Zat ik daar in een grote zaal van het beroemdste paleis ter wereld met Queen Elizabeth, Charles en Camilla, William en Kate en Willem-Alexander en Maxima aan tafel. Iedereen heb ik de hand geschud. Een krankzinnige ervaring voor een gewone jongen uit Bussum-Zuid.” “We kregen koninklijke wijnen en toen er na afloop een lakei vroeg of ik ook nog een cognacje wilde, zei ik: ‘Tuurlijk. Waarom niet?’ Ik heb er echt van genoten. Het leek wel een aflevering van The Crown. Toen ik na afloop in mijn witte rokkostuum voor de camera van het journaal verscheen om te vertellen wat ik had meegemaakt, was ik simpelweg ontzettend vrolijk. De eerste vraag van Dionne Stax was: ‘Hoe was het?’ Nou, fantastisch natuurlijk! Zo voelde ik het oprecht.” “De eerste emmer stront kwam al snel van wijlen Peter R. de Vries bij De Wereld Draait Door. Die maakte me af als volkomen kritiekloos en NOS-onwaardig. Ik dacht nog: ‘Oké, even overleven dit.’ Maar twee dagen later maakte Arjen Lubach er een item van acht minuten over. Inmiddels zie ik wat er was gebeurd: aan het woord was voor één keer niet de correspondent Tim de Wit, maar gewoon Tim zelf, die iets onwerkelijks had meegemaakt. Ik kan er inmiddels hard om lachen, hoor. Achteraf bezien hadden we het niet in het Journaal moeten bespreken, maar er misschien een apart itempje voor online van moeten maken.” “Mijn eerste date in Engeland! Via Tinder. Ze heette Vicky en wilde graag afspreken in de kroeg. Haar eerste bestelling: gin-tonic. De vraag van de ober of dat een dubbele moest zijn, was bijna overbodig. De gedachte dat je op een date de beste versie van jezelf moet laten zien bleek achterhaald. Ik kon haar drinktempo met geen mogelijkheid bijhouden. Na vijf dubbele gin-tonics zei ze: ‘Tim, een goede date is een dronken date.’ Tekenend: alcohol is de manier waarop de altijd wat gereserveerde Britten hun schild laten zakken.” “Alleen: Vicky was na nóg een drankje gewoonweg stomdronken. Ik wilde haar in een taxi naar huis zetten, maar ze weigerde en wilde met mij mee naar huis. Daar aangekomen viel ze als een blok in slaap. ’s Ochtends wist ze zich amper meer iets te herinneren van de avond. De sfeer was compleet omgedraaid. Ze schaamde zich en vertrok meteen. Ik heb haar nooit meer gezien.” “Ik heb hem in die jaren nooit persoonlijk gesproken. In praten met de buitenlandse pers had hij weinig interesse. Maar hij heeft mijn zeven jaren in Londen wel enorm gekleurd. Zonder Johnson geen Brexit, die stelling durf ik wel te verdedigen. Puur voor zijn eigen kansen om premier te worden, heeft hij de Brexitcampagne gesteund. Dat opportunisme tekent hem.” “Johnson wordt weleens met Trump vergeleken. En zeker, hij is een populist, maar Johnson is veel intelligenter dan Trump. En ook veel geestiger. Johnsons probleem is zijn ziekelijke ambitie. Op zijn vierde zei hij al world king te willen worden. Wat me van hem tegenviel is dat die eerzucht in zijn ogen voortdurend gedraai en gelieg rechtvaardigde. En dat niet alleen: wie zijn handel en wandel nauwkeurig bekijkt, ziet een corruptie waarbij Sywert van Lienden een braverik is.” “Of hij is afgeschreven nu hij is opgestapt als premier? Zeker niet. Sterker: hij draait nu al warm voor een comeback. Het zou zomaar kunnen dat dat hem op een gegeven moment nog lukt ook.” “Tijdens de coronalockdowns heb ik me voor het eerst van mijn leven echt eenzaam gevoeld. De regels waren in Engeland veel strenger dan in Nederland. Thuis bezoek ontvangen was gewoon verboden. Met het binnenlaten van onze cameraman voor de stand-uppers voor het journaal vanaf het balkon smokkelde ik wel, maar met kerst en oudjaar zat ik in 2020 in mijn uppie in mijn kleine appartementje.” “Dat is een nadeel van het correspondentenbestaan: omdat werk eigenlijk altijd voor gaat, is het lastig relaties op te bouwen. Toen ik in 2019 een tijdje omging met Edwina, die bij haar thuis vier gangen voor me aan het koken was, ging de telefoon: de in opspraak geraakte Prins Andrew had zijn publieke taken neergelegd. Tja, dan moet ik dus meteen weg. Dat mechanisme hakte er in bij haar. Gelukkig heb ik het nu in die zin veel rustiger. En heb ik al een tijdje een leuke vriendin, die in Amsterdam woont.” Over zijn periode als correspondent in Groot-Brittannië schreef Tim de Wit het boek Wankel Koninkrijk.||https://www.parool.nl/kunst-media/tim-de-wit-tijdens-de-lockdowns-voelde-ik-me-voor-het-eerst-van-mijn-leven-echt-eenzaam~b50e4780/
2022-08-20||Wilde paniek om een wesp – gelukkig is allergie na een steek zeldzaam||Tumult bij het ­tafeltje naast ons op het ­terras van het restaurant op het pittoreske pleintje in een stil Italiaans dorpje. In één klap is het gedaan met de kabbelende rust bij onze plezierige lunch van mozzarella, Italiaanse tomaten en basilicum. De vrouw die naast ons zit, probeert wild wapperend en met woeste kreten een wesp uit haar nabijheid te verwijderen. Het wordt er niet beter op als ze in een wilde zwaai wat glazen en een bordje van tafel veegt en ook nog eens onverhoeds een van haar kinderen een halve tik meegeeft. De prettige stilte is binnen een milliseconde ver­dreven door kletterend servies en een krijsend kind. De enige die zich van dit spektakel helemaal niets aantrekt, is de wesp, die vrolijk rond het hoofd van de vrouw blijft zoemen. En natuurlijk helemaal niks doet, want wespen steken alleen als ze boos zijn en dat is gelukkig niet zo vaak. Een wespensteek is vervelend en kan even flink pijn doen maar is ­verder in de meeste gevallen onschuldig. Waarom zijn dan toch zoveel mensen panisch als er een wesp in de buurt komt? Sommige mensen hebben een ernstige ­allergie voor een wespensteek en dat kan wel grote problemen veroorzaken. Gelukkig is dat zeldzaam. Veel vaker lijden mensen aan een wespenfobie, die zo ernstig kan zijn dat elke barbecue en elk terras wordt gemeden. Behalve een fobie voor wespen zijn er talloze andere dingen waarvan mensen overmatig ­paniekerig kunnen worden, waarbij de angst niet in verhouding staat tot de dreiging die van het diertje uitgaat. Behalve bekende vormen als angst voor spinnen, slangen of muizen, zijn er ook goed beschreven fobieën voor kikkers, katten of kippen. Bij sommigen geeft zelfs de ­gedachte aan het beestje al ­hartkloppingen, zweten en buikklachten. Naar schatting heeft een kleine 10 procent van de mensen een of andere vorm van fobie. De angst begint meestal op de schoolleeftijd en komt tweemaal zo veel voor bij vrouwen als bij mannen. Het internet staat vol met kleine ­bedrijfjes en klinieken die met confrontatiebehandeling, gedragstherapie en zelfs hyp­nose mensen van hun wespen­angst of andere fobieën proberen te genezen. Natuurlijk kun je niet alleen bang voor dieren zijn, maar ook voor specifieke situaties. Pleinfobie of angst voor vliegen of ­injectienaalden is bij iedereen bekend, maar er zijn ook mensen die in paniek raken van ­ballonnen of clowns dan wel een fobie hebben voor gezichtsbeharing – dat laatste is trouwens wel weer invoelbaar om esthetische redenen. Er zijn ook modernere vormen van angst, zoals de beklemming een moment niet te kunnen kwetteren op je mobiele telefoon of de blinde paniek die toeslaat als je even een minuut niks op Instagram hebt kunnen posten. Dat zijn trouwens geen officiële fobieën, maar wel veel voor­komende en razend irritante ­gedragsstoornissen. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/wilde-paniek-om-een-wesp-gelukkig-is-allergie-na-een-steek-zeldzaam~b279a810/
2022-08-20||Oprichter Coolcat Roland Kahn: ‘Ik ben een straatvechter met een grote mond’||Toen Roland Kahn zijn nieuwe, 35 jaar ­jongere vrouw Cherry-Ann het restaurant binnen zag lopen, zat hij aan tafel met zijn vastgoedpartner uit Los Angeles. En met zijn dochter en een van zijn zoons. Die zoons werden geboren als eeneiige tweeling, vier jaar eerder dan de nieuwe vrouw van hun vader. Het restaurant is Izakaya, in de Albert Cuypstraat. “Een ­fantastisch concept van twee geweldige Israëlische ondernemers,” aldus Kahn, die deze zomer vier dagen lang zijn 70ste verjaardag vierde in Saint-Tropez. In zijn kamer op het Diemense hoofdkantoor van Cool Investments, de muren vol familiefoto’s, vertelt Kahn verder over Cherry-Ann. “Wat een leuke vrouw, dacht ik. Ze ging aan de bar zitten en tien minuten later zag ik dat ze daar nog zat, in haar eentje. Toen heb ik me aan tafel geëxcuseerd en ben ik op mijn doel af gegaan, als een echte ondernemer.” “Mijn ene zoon stond al klaar, die dacht: er komt zo een grote kerel aan en dan vliegt dat kleine joodse mannetje door de lucht.” “Daar hebben mijn kinderen helemaal geen last van, ik heb ze opgevoed met het idee dat ze niet moeten oordelen over anderen.” “Dat moet je aan hun vragen. Ik denk het niet. Ze doen wel verwoede pogingen om mij te heropvoeden.” “Het gaat niet om leeftijd, maar om energie en die van mij is jong, misschien wel jonger dan die van jonge mensen. Het enige dat ik merk is dat ik ’s ochtends wakker word en denk: what the fuck happened? Ik denk dat ik 25 ben, alleen word ik niet zo wakker. Vroeger wilde ik vier keer per dag, nu denk ik er vier keer per dag aan.” “Ik ben van buiten een museum, maar van binnen een lyceum. Cherry-Ann en ik zijn nu drie jaar samen en maken er vooral grappen over. Ik zie het probleem niet, we leven in een tijd waar mensen 120 of 140 jaar oud gaan worden. Ik zal dat misschien net niet halen, maar ik ben van plan zeker 100 te worden.” “70 is het nieuwe 50, ik ben in top­shape, beter dan de meeste mannen van 50. In Californië ben ik onder behandeling van de beste artsen in een anti-aging program. Iedere week doe ik krachttraining, boksen, zwemmen. Ik wil het lichaam waarin ik leef zo goed mogelijk conserveren.” “Dat moet ook wel. In Californië hebben we via een ivf-behandeling gezorgd dat Cherry-Ann zwanger is, in oktober verwachten we een kind. Alleen bijzondere mensen met scheppingsdrift doen zoiets. Bernie Ecclestone kreeg op zijn 89ste nog een kind, Pablo Picasso had mijn leeftijd.” “Nooit. In andere landen wordt dit heel normaal gevonden. Weet je wat het probleem is met Nederland? Wij doen alsof we tolerant zijn, maar dat zijn we niet. Waar bemoeien mensen zich mee? Op internet schreven ze hele verhalen over Cherry-­Ann en mij, waar halen ze de tijd vandaan? Ik betaal hun uitkeringen, zij niet de mijne.” “De mensen om me heen waren wel klaar met mij vertellen wat ik moest doen. Ik was al zo vaak de fout in gegaan, ze ­wisten dat ik toch niet zou luisteren. In de jaren voor Cherry-Ann was ik niet goed bezig, mijn laatste relatie was met een heel foute golddigger. Dat is Cherry-Ann niet, ze is erg ondernemend, heeft een eigen nagelsalon gehad en investeert nu in ­vastgoed.” “Ik ben niet religieus, maar wel spiri­tueel. De laatste jaren ben ik me gaan ­verdiepen in de kabbala. Mijn kabbala­leraar was over uit Israël, hij logeerde bij me. Hij zei: Roland, ik zie hier iedere ochtend prachtige vrouwen aan het ontbijt, maar is dit hoe jij je leven wilt leiden? Op zijn aanraden ben ik gaan focussen op een soulmate. En toen was daar Cherry-­Ann. Met alle informatie die ik had, ging ik haar sterrenbeeld natrekken. En alles klopte.” Nadat hij in 1979 de eerste twee vestigingen van Coolcat had geopend, op de Kalverstraat en de Nieuwendijk, was Roland Kahn ruim 40 jaar ondernemer. Onder de naam Cool Investments bestaat het imperium nu nog uit 270 ­winkels in Nederland, België, Luxemburg, Frankrijk en Spanje, onder meer van MS Mode en America Today. Twee jaar geleden probeerde hij een doorstart te maken met V&D, wat uiteindelijk een website werd. Verder is er een internationale vastgoeddivisie en een investeringsafdeling. Zowel Coolcat als MS Mode zijn eerder failliet gegaan. “Heel pijnlijk, maar het leven is vallen en opstaan. Ik ben stom geweest. Het betekent niet dat ik fout bén, nee: ik heb fouten gemáákt. Die kun je herstellen. MS is nu weer een succesvol bedrijf, we zijn opnieuw begonnen.” “En ik heb geld verloren dat ik zelf had verdiend, hè. Niet het geld van een ander. Ik ben miljardair, maar wel in belasting betalen. In mijn leven heb ik meer dan een miljard euro belasting betaald in Europa. Zodat incompetente politici het weer konden uitgeven, zonder de juiste controle en kennis.” “Helaas wel. Aandacht is altijd leuk, maar ik hoef niet in die lijst te staan. De cijfers die zij gebruiken, hebben net zo veel wetenschappelijke waarde als de financiële kennis van minister Kaag. Het is gebaseerd op sensatie. Als je eenmaal in die lijst staat, is het erg moeilijk om er weer uit te komen. Alleen als je het echt dramatisch slecht doet.” “In Nederland wonen zoveel mensen met meer geld dan ik, alleen weten die het beter te verbergen. Die lijst is geen afspiegeling van de werkelijkheid, het is wat ze bij Quote uit de gegevens van de Kamer van Koophandel konden halen.” “Een aantal wel: de mensen die te hoog gewaardeerd worden, die rijker lijken dan ze in het echt zijn. Ik krijg liever aandacht door een interview zoals dit, waarbij lezers kunnen denken: hier heb ik iets aan, ik lees dit en ik leer er wat van. Als ze alleen lezen dat ik een ouwe zak met geld ben: wat heb ik daaraan?” “Geluk heeft niets met geld te maken. Sommige mensen zijn zo arm, die hebben alleen geld. Het zorgt wel voor comfort en een grote mate van zelfstandigheid. Ik kan ieder moment vertrekken, ook als het druk is op Schiphol. En ik hoef nooit meer na te denken over geld. Veel mensen moeten zich iedere dag zorgen maken: hoe kom ik rond? Ik kan die ruimte in mijn hoofd gebruiken om na te denken over andere dingen.” Roland Kahn werd niet rijk geboren, hoewel in zijn familie wel wat geld zat. “Over Joden bestaat het misverstand dat we beter zijn in zakendoen dan andere ­volkeren. Dat is niet zo. We excelleren wel in wetenschap, door de traditie van lernen, het bestuderen van de Tho­ra. Joden winnen onevenredig veel Nobelprijzen voor de Wetenschap.” “Hij was een fantast, mijn vader leefde in een fantasiewereld. Dan beweerde hij dat hij de hele Pouilly-Fuissé oogst van Frankrijk naar Amerika had verkocht. In het echt ging het om een paar flessen nepwijn. Als tiener begon ik door zijn verhalen heen te prikken, hij werd agressief als ik hem daarop wees. Thuis ontstonden twee kampen: mijn moeder en ik tegen mijn broertje en mijn vader.” “Mijn vader bracht de oorlog door in Lyon. Hij was doof en beweerde dat het kwam doordat hij in de oorlog was mishandeld door Klaus Barbie, een bekende Nazibeul in Frankrijk. Zijn moeder vertelde dat hij gewoon een hersenvliesontsteking had gekregen. Zijn oudere broer had wel in het verzet gezeten, mijn vader was 12 toen de oorlog begon.” “Over de katholieke kerk valt veel negatiefs te zeggen, maar die heeft mijn vaders kant van de familie de oorlog door geholpen. Mijn opa was in 1920 van Frankrijk verhuisd naar Nederland. Hij bleef samenwerken met grote Franse stoffenbaronnen, daar kocht hij zijn textiel. Die waren allemaal katholiek en hadden goede lijntjes naar het Vaticaan. In 1938 wisten ze al dat Hitler alle Joden wilde vermoorden.” “In 1939 vluchtte de familie Kahn van Nederland naar Frankrijk, ze kregen valse papieren en konden als katholieken de oorlog doorstaan, ze kregen de achternaam Lantier. Weet je wat het verschil is tussen Nederland en Frankrijk? In beide landen hadden ze een hekel aan Joden. In Nederland werd gedacht: ik krijg zes gulden als ik een Jood verraad. In Frankrijk zijn ze solidair met andere Fransen, zelfs als die Joods zijn. Daar vonden ze: die kutmoffen blijven met hun poten af van onze rotjoden.” “De vader van mijn moeder had een confectiefabriek, op de hoek van de Damstraat en de Oudezijds Voorburgwal. In het pand waar nu dat Chinese restaurant zit, Oriental City, met die verschillende verdiepingen. Hij deed zich voor als de grote zakenman, maar in feite werd hij gedragen door mijn opa, zijn schoonvader.” “Mijn opa overleed en een jaar later ging mijn vader failliet. Hij kon het niet. Mijn vader had niet gezien dat de productie te duur werd. Het was de tijd dat Nederlandse kledingbedrijven hun productie verhuisden naar goedkopere landen. Marokko, Tunesië, Turkije, Portugal, later werd het Azië. Als je terugkijkt is het natuurlijk makkelijk om te zien wat hij in die tijd had moeten doen.” “Ik zat op de middelbare school toen dit speelde. Mijn ouders scheidden, nog meer gekke dingen. Geld was er niet meer, ik zat met mijn hoofd niet bij school. Ik gedroeg me recalcitrant en werd overal weggestuurd. Eerst bij het Montessori Lyceum, daarna het Amsterdams Lyceum en uiteindelijk Maimonides. Mijn moeder dacht dat het op een Joodse school beter zou gaan. Alleen had ik een niet-Joods vriendinnetje dat niet naar de schoolfeesten mocht komen. Dat vond ik discriminatie. Het schoolsysteem is niet ontworpen voor geniale en domme mensen.” Hij wijst naar de muur van zijn kantoor, waar allemaal oorkondes hangen met termen als: Ernst & Young Entrepeneur of the year, Manager van het jaar of Retail personality of the year. “The Spirit of Excellence van Nyenrode, dat is misschien wel de mooiste. Maar wat ik bedoelde: scholing heb ik niet, alleen mocht ik wel overal les komen geven. Nyenrode, de UvA, noem maar op. Dat kunnen die docenten op een middelbare school niet zeggen.” “Het beste is natuurlijk om de praktijk én de theorie te kennen, zoals mijn kinderen. Mijn zoons hebben een oneindige voorsprong op mij. Als tieners werkten ze al in de winkel én ze hebben de opleiding. Zij kunnen veel gestructureerder denken dan ik, ze zijn diplomatieker en intelligenter. Mijn kinderen zien bescheidenheid als beschaving, ik ben niet zo beschaafd. Ik ben een straatvechter met een grote mond.” “Ik ging van school en begon als assistent van de assistent van de inkoper bij de Bijenkorf. Een paar jaar eerder stond ik al mensen te helpen in een winkel op de Nieuwendijk. Toen zat ik nog op het Amsterdams Lyceum, tussen de rijke ­kinderen. Een H&M of Zara bestond nog niet, Coolcat ook niet. Je had dure kleding en die was mooi, goedkope kleren waren lelijk. Daar begon mijn droom. Ik dacht: er moeten genoeg kinderen zijn die net als ik weinig geld hebben en er toch leuk uit willen zien. Een sociale gedachte voor een kapitalist, toch?” “Dat werd Cool Cat. Ik opende mijn eerste zaak en ineens stond mijn vader middenin de winkel, ik had hem al jaren niet gezien. Hij riep dat het geweldig was en hoe trots hij was op zijn zoon. Ik dacht alleen: hé, ben jij er ook nog? De eerste jaren voelde ik veel wrok, later hebben we het bijgelegd. Hij was ook gewoon een slachtoffer, een man die de oorlog niet goed had verwerkt.” “Ik ben trots op de kinderen die ik heb voortgebracht, met grote dank aan hun moeder. Mijn dochter zit ook in het bedrijf, zij werkt bij de stichting, het liefdadigheidswerk dat we doen. Twee jaar geleden heb ik alles overgedragen aan mijn zoons. Met een mooi joods woord ben ik nu alleen nog de consigliere, ik geef twee dagen in de week adviezen.” “Eén: dat ik het huwelijk met de moeder van mijn kinderen heb laten mislukken, dat was mijn schuld. Twee: ik heb te laat gezien dat we ons op het internet moesten richten. Bij andere bedrijven leverde dat in de eerste jaren niets op en ik geloofde dat je het geld moest verdienen in de winkel. Daar is een parallel te trekken met mijn vader, die te laat zag dat de productie naar het buitenland moest. Alleen heb ik me gerevancheerd. Vroeger had je tweehonderd winkels nodig om Nederland te coveren, nu nog maar tachtig.” “Nee. Ik heb een jonge geest. Het was een gebrek aan visie. Al ben ik wel een digibeet. Techniek beklijft niet bij mij. Het moet me twintig keer worden uitgelegd en dan begrijp ik het nog steeds niet. Maar we hebben nu genoeg mensen in dienst die hier heel goed in zijn.” Hij begint over de mensen die centjes hebben en daarom worden uitgenodigd voor de leuke dingen. Zoals Nederland-Spanje, de finale van het WK voetbal in 2010. “Dan zit je ineens met Truus en Louis van Gaal.” “Als jood hoor je nergens bij. Ook niet bij de joden, die maken onderling alleen maar ruzie. Je hebt een connectie of niet, dat is niet anders bij de mensen met centjes. Humberto Tan vind ik meer dan oké, ook omdat zijn broer de peetvader was van mijn vrouw.” “Cherry-Ann is van Surinaamse afkomst en creools, maar in haar familie zitten drie joodse namen: Nunes, Levie en Wolff. Die joodse mannen in Suriname voelden zich aangetrokken tot donkere vrouwen, net zoals ik nu.” Dan begint hij te vertellen over The Real Housewives of Amsterdam, een nieuwe ­realitysoap die later dit jaar wordt uitgezonden op Videoland. Cherry-Ann is een van de deelnemers. “In de Amerikaanse ­versies van dat programma maken die vrouwen de hele tijd ruzie. Die gevechten zullen ook hier komen, er zitten twee of drie dramaqueens bij. Cherry-Ann is street smart, die zorgt dat ze daar niet in terechtkomt.” “Zij keek altijd naar The Real House­wives of Beverly Hills, in de Verenigde ­Staten is dat een grote serie. Een van de sterren daarvan is Kyle Richards, die getrouwd is met Mauricio Umansky, en dat is weer de neef van Arturo, een vriend van mij. Ik zit veel in Los Angeles. Dankzij zijn beroemdheid uit die serie heeft Mau­ricio zijn vastgoedbedrijf succesvoller ­kunnen maken. Mauricio en Arturo zijn Mexicaanse Joden. In Nederland noemen wij Joden Mexicanen, maar dit zijn echte Mexicaanse Joden.” Een paar jaar geleden arriveerde Kahn in Los Angeles met een bloedende moedervlek op zijn onderbeen. Het bleek een kwaadaardig melanoom te zijn waaraan hij met spoed moest worden geopereerd. “Daar krijg je na twee dagen al de uitslag, het is sneller dan in Nederland. Ik ben terug­gevlogen om in het Antoni van Leeuwenhoekziekenhuis te worden behandeld. De operatie ging goed en van de onderhoudsmedicijnen werd ik zo ziek dat de artsen denken dat ik weinig kans heb op een terugkeer van de slechte cellen.” Op de ziekte volgde zijn pensionering bij het bedrijf. Alleen heet het geen pensioen. “Om met pensioen te gaan moet je hebben gewerkt. Dat heb ik nooit gedaan. Ik was in contact met mensen, ik was bezig met vallen en opstaan, leren hoe ik moest leven als een zelfstandig mens. Wat ik heb gedaan is opstappen als ceo en leider. Dat had ik veel eerder moeten doen, mijn zoons zijn capabeler dan ik.” Als dank voor de behandeling heeft Kahn een donatie gedaan aan het Antoni van Leeuwenhoek, waarmee een studie kan worden bekostigd. En in het najaar verschijnt Kahn, het boek dat hij over zijn leven liet schrijven. De opbrengst zal opnieuw gaan naar het Antoni van Leeuwenhoekziekenhuis. “In dat boek komt alles te staan over mijn leven. Voor het geval ik geen honderd word: dan kan mijn jongste kind lezen wie ik was.” Luister ook naar onze podcast Amsterdam wereldstad||https://www.parool.nl/ps/oprichter-coolcat-roland-kahn-ik-ben-een-straatvechter-met-een-grote-mond~b568f1f8/
2022-08-20||Het dak vol zonnepanelen: ‘Sedum kan je niet oogsten of met winst verkopen. Met zonne-energie kan dat wel’||Het is rap gegaan met de zonnepanelen in Amsterdam: meer dan 600.000 zijn het er nu, terwijl het er in 2016 niet eens 90.000 waren. Het aantal zonnepanelen op woningen is meer dan vervijfvoudigd. Op andere gebouwen was de groei nog stormachtiger – daar liggen inmiddels tien keer zoveel zonnepanelen als in 2016. In de haven liggen soms wel 10.000 zonnepanelen op één dak. Platform de Zoncoalitie, dat eigenaren van grote daken op weg helpt, is dan ook ‘superdruk’. Directeur Alex Muhring herinnert zich nog goed de scepsis aan het begin in 2016. “Zijn zonnepanelen niet het nieuwe asbest? Kost het niet meer energie om ze te maken dan dat ze opwekken? Voorheen deden we veel zendingswerk. Nu hebben we onze handen vol.” Vastgoedeigenaren schieten wakker als naburige panden opeens volliggen. De hoge energieprijzen zijn een grote steun in de rug. “Nu vragen ze alleen maar hoelang het duurt voordat ze er liggen.” Op woningen zijn zonnepanelen in de stad lastiger dan daarbuiten. Zonne-energie wordt al snel minder lucratief wanneer meerdere huishoudens hun dak delen. Voordat ze zonnepanelen kunnen krijgen op hun dak moeten Amsterdammers het eerst eens worden met hun huisbaas of hun vve. In 2019 lagen er voor het eerst meer zonnepanelen op bedrijfsdaken dan op woningen. Inmiddels ligt in Amsterdam 174 megawatt aan zonne-energie. Meer dan in andere grote steden, benadrukt de gemeente. Aan de andere kant: daarmee worden de doelstellingen niet gehaald. Daarvoor zou de stad in de loop van dit jaar aan 250 megawatt moeten komen, ongeveer een miljoen zonnepanelen, om daarna tot 2030 ruimschoots te verdubbelen naar 550 megawatt, waarvan 400 megawatt op de grote daken van bedrijven. Op dit soort grote daken is dus nog een wereld te winnen. Muhring schat dat volgend jaar ongeveer een kwart vol ligt. Op zo’n twintig procent zullen zonnepanelen onmogelijk blijken, bijvoorbeeld omdat de daken niet sterk genoeg zijn. Er worden altijd wel bezwaren opgeworpen, van het overvolle stroomnet tot brandgevaar, maar het lukt de inmiddels 15 medewerkers van de Zoncoalitie vaak om het daar niet op te laten stuklopen. Muhring is ook kritisch op de gemeente. Die kan veel meer daken van eigen panden vol leggen, als je het hem vraagt. “Wij zien: op 80 procent van de daken kan het gewoon.” Pleitbezorgers van daken vol groen, daktuinen en regenwateropvang vrezen intussen dat veel ruimte op daken wordt opgesoupeerd door zonnepanelen. Hun organisatie Rooftop Revolution organiseerde deze zomer een symposium in Amsterdam en dat had niet voor niets als thema ‘de slag om het dak’. Een goed voorbeeld is het conflict dat deze zomer ontstond op het Entrepotdok, waar huurders zich verzetten tegen de ‘zee van zonnepanelen’ die op hun daken moet komen ten koste van hun dakterras. Ook zien ze daar liever groene daken omdat de binnentemperatuur dan ’s zomers minder hoog oploopt. Rooftop Revolution is bezorgd. De energietransitie is maar een van de grote uitdagingen waar de stad zich voor gesteld ziet, zegt directeur Jan Henk Tigelaar. Als het aan hem ligt wordt per plek bekeken hoe het dak het meeste kan betekenen voor de buurt. “In een wijk met veel hittestress en regenwaterproblematiek wil je dan toch waterberging. En kijk of je het kunt combineren.” In de Sluisbuurt wordt een mooi voorbeeld gebouwd. Op woongebouw Horizons zijn zonnepanelen meegenomen in de gevel. Op de daken ontstaat daarmee ruimte voor een dakpark en biodiversiteit. De moeilijkheid is dat de opbrengst van groene daken vaak maar ten dele terechtkomt bij de eigenaar van het gebouw, legt Tigelaar uit. “Waterberging, biodiversiteit en minder hittestress zijn publieke baten. Die zijn óók in het belang van de eigenaar, maar niet direct onderdeel van de beslissing om in het dak te investeren.” Het is toch al de vraag hoe groene daken het beste gefinancierd kunnen worden. Tegenwoordig komt het vaak aan op subsidies, maar die leveren zoveel onzekerheid op dat Rooftop Revolution uitkijkt naar een volgende stap. Het nieuwe stadsbestuur heeft een groenedakenfonds aangekondigd – een stap voorwaarts, maar ook nog een beetje vaag. Op het symposium werd daarom hardop gedacht over een ‘bitumenbelasting’, een belasting voor wie het dak onbenut laat. Een nieuw experiment in Nieuw-West met de naam Urban Photosynthesis wil de concurrentieslag loslaten. De komende twee jaar wordt op wooncomplex Mannoury onderzocht of het mogelijk is zonnepanelen te combineren met groen en de opslag van regenwater. Het groene dak herbergt naast de vetplant sedum ook kruiden en grassen die veel gunstiger zijn voor de biodiversiteit. Dat kan dan weer doordat ze bij droogte kunnen terugvallen op douchewater dat vanuit de 64 appartementen wordt doorgesluisd naar het dak. Dat zonnepanelen meer stroom opwekken als ze tussen het groen liggen, is al bekend uit kleinschalige experimenten, zegt Joris Voeten van Urban Photosynthesis. In de barre hitte van de zomer functioneren zonnepanelen minder goed. “Op een standaard groen dak hebben zonnepanelen 2 tot 6 procent extra rendement en we vermoeden dat we hoog uitkomen op een dak waar ook nog veel water is.” Planten op daken hebben het zwaar te verduren. Op steeds meer plekken kunnen ze putten uit een reservoir dat regenwater vasthoudt, maar dat is niet oeverloos. “Gemiddeld verdampt uit planten 3 liter per vierkante meter per dag en op warme dagen wel 6 liter. Maar extra irrigatie met drinkwater willen we natuurlijk vermijden, zeker in de tijd van het jaar dat toch al grote tekorten aan drinkwater ontstaan,” zegt Voeten. “Met dit onderzoek willen we laten zien dat er meer duurzame bronnen zijn voor water in de stad.” Douchewater dus. Dat is al relatief schoon en een filter haalt de zeepresten uit het water. Ook de voorstanders van zoveel mogelijk zonnepanelen zijn best bereid om dit soort combinaties te onderzoeken. “Combi’s zijn fantastisch, maar het dak moet dat wel aankunnen,” zegt Muhring. Zonnepanelen zijn het lichtst. Om een groendak te dragen of een waterberging, moet het dak veel sterker zijn. “Dan heb je aan draagvermogen al snel dertig, veertig of vijftig kilo per vierkante meter nodig en dat lukt niet vaak. Het is ook meer werk om dat allemaal te organiseren.” Hij durft daarom wel te voorspellen dat zonnepanelen de overhand zullen houden. “Idealiter gaan we natuurlijk naar een stad waar elk dakoppervlak optimaal wordt gebruikt, maar sedum kan je niet oogsten of met winst verkopen. Met zonne-energie kan dat wel.”||https://www.parool.nl/amsterdam/het-dak-vol-zonnepanelen-sedum-kan-je-niet-oogsten-of-met-winst-verkopen-met-zonne-energie-kan-dat-wel~b71aa9ad/
2022-08-20||Annemarie Jorritsma (VVD) stapt volgend jaar uit de politiek: ‘Ik ga niet achter de geraniums zitten’ ||Het is moeilijk voorstelbaar, maar Annemarie Jorritsma (72) was ooit een verlegen meisje. Ze groeide op in Hengelo, werd in 1978 raadslid in Bolsward, in 1982 Tweede Kamerlid, was vervolgens tweemaal minister en eenmaal vice-premier onder Wim Kok. In 2003 werd ze burgemeester van Almere, nu is ze senaatsfractievoorzitter van de VVD. “Dat heb ik gauw afgeleerd. Als gemeenteraadslid in Bolsward was ik best wel bescheiden, maar als je je de kaas van het brood laat eten in de landelijke politiek, heb je toch een probleem. Wat ik meteen wist, was dat je, zeker als vrouw destijds, meer je stinkende best moet doen dan de meeste mannen. Dat is nu beter in balans.” “Vreselijk! De generatie boven mij is dood. Ik ben nu 72. Neelie is er ook nog. Els Veder is net overleden. Dat was wel een van mijn voorbeelden waar ik contact mee had.” “Onlangs was ik voor de vijfde keer in een parlementaire enquête, nu naar de gaswinning. Een verrassing voor me. Ik heb het beleid alleen maar uitgevoerd. Bij de eerste enquête heb ik al training van de landsadvocaat gehad. Die zei: denk erom, ze zullen proberen je meningen te ontfutselen, dat moet je niet doen. Het gaat over feiten. Ik ben daar wel harder in geworden. Ze probeerden het bij de gaswinningenquête twee, drie keer: wat vindt u er dan nú van? Ik vind helemaal niets! Dat verwart het beeld.” “Wat ik zelf het ergste vind is dat het alleen nog maar over personen gaat. In de mediacratie is beeldvorming belangrijker dan vroeger. Voor elk debat moet Rutte naar de Kamer. Dat was vroeger nooit zo. Een vakminister deed dat. Maar als het over beeldvorming gaat, is het een methode die de oppositie gebruikt om hem te beschadigen. De Tweede Kamer en de senaat doen zichzelf tekort door dat zo ver te laten komen.” “Rutte moet minder aanwezig zijn bij Kamerdebatten. Het risico is dat hij elke keer krasjes oploopt. Niemand heeft er belang bij Rutte ongeschonden te laten, behalve wijzelf. Dat moeten we ons altijd realiseren. We zijn nog steeds de grootste en als je naar de polls kijkt, verandert dat ook nog niet heel erg.” “Wat er nu gebeurt in de nationale politiek is zoals het was toen ik begon in de gemeenteraad van Bolsward. De verhoudingen waren slecht. Als de PvdA-fractievoorzitter iets zei, waren we tegen omdat híj het zei. In Den Haag was het een warm bad met andere partijen. We konden een politiek gevecht voeren met elkaar, maar de persoonlijke verhoudingen waren supergoed. Ik zie nu hier in Den Haag de raad van Bolsward terug. In de Kamer wordt voortdurend op de persoon gespeeld. Wil er ooit rust komen in de politiek, dan zal dat anders moeten.” “We mochten het niet vieren! Hij vindt het prachtig werk, nog steeds. Onbegrijpelijk, maar goed. Ik heb er groot respect voor dat iemand zo vol goede moed blijft, altijd bereid om deals te sluiten en ministers van andere partijen te helpen. Ik heb het idee dat we veel meer doen aan het stutten en ondersteunen van ministers van andere partijen dan die van onszelf. Hij vindt het echt een opdracht die hij met liefde doet.” “We hebben in de partij geen armoede aan potentiële opvolgers. Ik was daar een poosje geleden onrustiger over. Maar ik zie er in dit kabinet sowieso een stel zitten en in de marge van dit kabinet ook nog wel een paar. Mijn inschatting is dat er weer echt een serieuze afweging wordt gemaakt rond de volgende verkiezingen. Maar we gaan eerst kijken wat hij wil, dan wat de partij wil.” “Dat was gewoon pijnlijk. Vooral voor Kajsa, ik ben redelijk buiten schot gebleven, maar ik heb zeer met haar meegedaan en mee geleden. Verschrikkelijk wat daar gebeurde. We konden daar ook niets aan doen. Al was het maar dat wij niet eens wisten dat het op papier stond. We hadden dat papier nog niet gezien, dat lag op onze tafel klaar om te gaan behandelen. Toen kwam ze erachter dat ze corona had en heeft ze dat papier van tafel gesleurd. Had ze het maar laten liggen. Dan was er niets gebeurd en hadden we het waarschijnlijk weggebonjourd.” “Nee, voor mezelf vind ik twee keer vier jaar in de senaat de limit. Dat geldt voor alle VVD-senatoren. Daarnaast word ik volgend jaar 73 en ik wil niet tot mijn 78ste blijven zitten. Ik weet nu alles wat er speelt, ook omdat ik in het VVD-kernteam zit. Het kan ook wel lekker zijn om niet alles meer bij te houden. Iets heel banaals waar ik me op verheug: dat ik voor het eerst in 45 jaar buiten de recesperiode op vakantie kan. Een paar nevenfuncties lopen nog een of twee jaar door. Ik heb nu een nieuwe, die is zo verdomde leuk, ik ben commissaris bij Roompot geworden. Ik ga niet achter de geraniums zitten.”||https://www.parool.nl/nederland/annemarie-jorritsma-vvd-stapt-volgend-jaar-uit-de-politiek-ik-ga-niet-achter-de-geraniums-zitten~b272fd1a/
2022-08-20||Hoe vind je als voetbalscout de nieuwe Cruijffie?||Voetbalscouts, dat zijn toch die vlijmscherpe mannen in trenchcoats en met dollartekens in de ogen, die anoniem langs de lijn opduiken om de pareltjes uit de jeugdteams te stelen? Welnee, zo werkt dat niet, zegt sportwetenschapper Tom Bergkamp. “Scouts zijn meestal vrijwilligers. Mannen van rond de zestig die dit doen uit passie voor het voetbal. Ze komen voor verschillende profclubs zo vroeg mogelijk in kaart brengen welke spelertjes in hun regio talentvol zijn . Daarom kijken ze vaak al naar kinderen van negen, tien jaar oud.” Hoe herkennen scouts talent bij een kind? Niemand die het weet, stelt Bergkamp. Naar de werkwijzen van voetbalscouts is niet eerder wetenschappelijk onderzoek gedaan. Hij heeft dan ook een primeur met de antwoorden van in totaal zo’n 225 talentenjagers, die hij ondervroeg en testte. Op 15 september promoveert hij aan de Rijksuniversiteit Groningen op de methodiek van voetbalscouts. Het gaat bij talentscouting om jonge kinderen, maar niet té jong, zegt Bergkamp: “Kinderen die extra lessen krijgen of die instromen in de voetbalopleiding van betaald voetbal, zijn ongeveer twaalf jaar. In één onderzoek dat ik heb gedaan, kijken scouts naar nog jongere kinderen. Ze willen eigenlijk voorspellen welk kind uiteindelijk het eerste elftal haalt, ook al weten ze dat je toekomstige prestaties niet kúnt voorspellen. Ze zijn tegelijkertijd bang dat ze dat ene grote talent missen. Hoe jonger je selecteert, hoe onzekerder de voorspelling. Er kan van alles gebeuren waardoor dat kind verandert. Dat weten de scouts zelf ook. Maar ze denken ook: ‘Als wij het niet doen, wordt het kind al gevonden door de concurrentie.’ Vraag je aan deze scouts: op welke leeftijd kun je een goede voorspelling doen? Dan zeggen ze zelf: ‘13½ jaar.’ Daar zit dus een tegenstrijdigheid in. Ik snap de redenering: als je het kind heel jong oppikt, kun je het beter opleiden. Maar die aanpak is niet zinnig: je wilt ze niet op hun tiende al vier keer per week héél hard laten trainen.” Hoe selecteren talentenjagers? Bij scouting spelen twee benaderingen een rol: structuur en intuïtie. Structuur is functioneel, betoogt Bergkamp, intuïtie zit vaak in de weg. “Wie jij zelf bent, beïnvloedt je perceptie. De klik die je hebt met een mens beïnvloedt de waarneming: dit kind is een goede voetballer, maar ik vind het niet sympathiek… ik neem het niet.” Een uitstekend voetballertje dat stikt van de zenuwen omdat het weet dat er op hem wordt gelet en daardoor opeens matig presteert, valt dus ook af. “We worden afgeleid door zaken die niets zeggen over toekomstige prestaties. We kunnen die verschillende vormen van informatie slecht tegen elkaar afwegen. Wanneer we dat ongestructureerd, intuïtief doen, is de kans groot dat we informatie laten meespelen die niet samenhangt met te verwachten toekomstige prestaties.” Scouts, let dus op, zegt Bergkamp: wees je bewust van je intuïtie bij het beoordelen, en laat je daar niet te veel door leiden. Of jij een voetballer onsympathiek vindt, is niet belangrijk. “Misschien komt iemand daardoor niet in het team. Maar wat die scout hindert, doet er in dat verband niet toe.” Bergkamp pleit voor een duidelijke structuur tijdens de scouting. Wil je alle talentjes door dezelfde bril bekijken, dan stel je een scorelijstje op van vaardigheden aan de hand waarvan je alle voetballers beoordeelt, stelt de sportwetenschapper. “Hoe concreter je dat lijstje maakt, hoe betrouwbaarder je beoordeling wordt.” Scouts kunnen letten op zaken als techniek en motoriek, op technische vaardigheden zoals aanname van de bal, pass-vaardigheden, dribbelen, sprinten, aanvallen en verdedigen. “Wanneer je weet dat die criteria een goede indicator zijn, zou je je intuïtie geen rol meer moeten laten spelen.” Aan de hand van zo’n lijstje kan de scout elk kind voor elk onderdeel een score geven. “Zo kun je denkfouten voorkomen en zorgen dat scouts niet beoordelen vanuit de onderbuik.” Bergkamp houdt wel een slag om de arm: naar hóé die gestructureerde scouting er precies uit moet zien, moet nog goed gekeken worden. Voor een van zijn hoofdonderzoeken stuurde hij honderd talentenjagers beelden van meerdere jonge, maar volwassen voetballers, plus vragenlijsten. De eerste opdracht: kijk naar de beelden van de eerste helft van de voetballers en geef elke speler intuïtief een cijfer. Neem daarna de lijst erbij met negen voetbalhandelingen en beoordeel de tweede helft van de voetballers. “En dan met concretere criteria dan ‘techniek’ in het algemeen, bijvoorbeeld: zet-ie voldoende druk in de verdediging?” Vervolgens is Bergkamp de uitkomsten van de intuïtieve aanpak gaan vergelijken met die van de gestructureerde. Tot zijn verbazing bleken de verschillen niet enorm groot: “Maar waar lag dat aan? Er deden scouts van veel verschillende organisaties mee, die allemaal hun eigen referentiekader meebrachten. Misschien had dat invloed had op hun interpretatie van de criteria die ze moesten beoordelen, wat weer leidde tot een lagere betrouwbaarheid van de test. Of ligt het aan voetbal als sport? Voetbal is dynamisch.” Voetbalhandelingen scoren is heel anders dan bijvoorbeeld honkbalhandelingen, zegt Bergkamp, waarbij je het aantal goedgeslagen ballen hoeveel honken een speler heeft aangetikt kunt tellen. “Zulke scherpomlijnde elementen heeft voetbal niet.” Er is nog een andere stoorzender die het voorspellen van toekomstige prestaties van jonge kinderen moeilijk maakt: de groeispurt, en wat die zal doen met het talentje: lichamelijk, maar ook verstandelijk en emotioneel. Bergkamp: “Als ze ouder zijn, hebben ze die veranderingen al gehad en is beter te voorspellen hoe ze zich verder zullen ontwikkelen. Liefst zou je ze eerst allemaal willen opleiden en pas daarna selecteren wie het meest veelbelovend is.”||https://www.parool.nl/wereld/hoe-vind-je-als-voetbalscout-de-nieuwe-cruijffie~b9b1341c7/
2022-08-20||Het weer en reumatische pijn houden inderdaad verband met elkaar||“Ik was nog nooit in Engeland geweest, maar toen ik zag dat er in Manchester een promotieplek was voor onderzoek naar Cloudy with a Chance of Pain – bij Engelsen is humor altijd dichtbij – heb ik de dag erna meteen het vliegtuig genomen. Ik heb nooit spijt van die keuze gehad. Het doel van mijn promotie was te onderzoeken of weersomstandigheden invloed hebben op reumatische pijn.” “Deze vraag houdt mensen al heel lang bezig. Eeuwen geleden speculeerden Hippocrates en Chinese wijsgeren al over de effecten van het weer. In de loop van de tijd hebben wetenschappelijke studies er nooit uitsluitsel over gegeven. Het was domweg te moeilijk om te onderzoeken, omdat je vroeger vragenlijsten per post moest versturen en dan maar hopen dat de deelnemers niet zouden reizen, want dan werd de vragenlijst aan het verkeerde weerbericht gekoppeld.” “Tijden veranderen en met behulp van smartphones was ik in staat het gedrag van meer dan 10.000 reumapatiënten te volgen, die mij dagelijks lieten weten hoe erg hun pijn was. De app hield elk uur hun locatie bij, die ik vervolgens koppelde aan het dichtstbijzijnde weerstation.” “Mijn grootse moment van inzicht beleefde ik op een donderdagmiddag terwijl ik alleen in mijn vrij treurige kantoor zat, een voormalige archiefkast zonder ramen en ventilatie. Alle data stonden in de computer, ik drukte op enter, de analyse werd gedaan en wat bleek? Ik zag het bewijs dat weersomstandigheden en pijn inderdaad verband met elkaar houden. Op dagen met hoge luchtvochtigheid, veel wind en een lage luchtdruk zagen we dat meer deelnemers een opvlamming van hun pijn hadden.” “Een week lang heb ik op een wolk geleefd want ik had een vraag beantwoord die we al eeuwenlang stelden. Ik mocht de resultaten delen op de radio bij de BBC, waarbij de Engelse presentator mijn achternaam zo verbasterde dat mijn collega’s me nu nog ‘Dr. Burgersauce’ noemen.”||https://www.parool.nl/wereld/het-weer-en-reumatische-pijn-houden-inderdaad-verband-met-elkaar~bba811d4e/
2022-08-20||Ineens zijn ze overal: fruitvliegjes. Waar komen ze vandaan en hoe kom je ervan af?||Het gft-bakje in de keuken, een perzik in de fruitschaal die net iets te rijp is (vers fruit raken ze niet aan), de kliko in de tuin, de vergeten fles rode wijn op het aanrecht, het lege kratje bier in de berging. ’s Ochtends is er nog niks aan de hand, maar later die dag kom je thuis en opeens zitten ze er. Of beter, ze vliegen. Meestal maar een paar, maar dan staat het al vast. Snel op zoek naar de bron, want je hoeft je kont maar te keren of het hele keukenblok is vergeven van de fruitvliegjes. Vieze pietjes. Het zijn hele kleine beestjes, 2 tot 4 millimeter slechts, ze doen niks, ze steken niet, ze brengen geen ziektes over. Het is vooral het idee. Zo’n zwerm vliegjes in huis is toch een kleine klap in het gezicht. Het ziet er niet alleen goor uit, maar het wrijft ook in dat je als bewoner toch net even in hygiëne tekort bent geschoten. Bioloog en schrijver Geert-Jan Roebers: “Ik vind ze niet superirritant. Behalve als je een fruitwinkel hebt, dan zul je er een grote hekel aan hebben.” Stadsbioloog Remco Daalder: “We kunnen prima met fruitvliegjes leven, hoor.” Biologen zullen niet snel een kwaad woord spreken over fruitvliegjes, maar daarover later meer. Fruitvliegjes worden aangetrokken door geur. Met name zijn ze dol op de geur van alcohol en azijn. Ze voeden zich met rottende en gistende materialen. En dan gaat het snel. Van ei tot vliegje duurt ongeveer een week. En ze komen nooit alleen. Één bevrucht fruitvliegje legt tussen 400 en 900 eitjes. Allemaal in een vergeten appel. “Dus je hebt maar één fruitvliegje nodig om heel veel nakomelingen te krijgen,” wrijft Bastiaan Meerburg, tot voor kort directeur bij Stichting Kennis- & Adviescentrum Dierplagen (KAD), het nog maar eens in. “In mijn studententijd hadden we dat met bierkratten die achterbleven. Een simpele oplossing is die flesjes even uit te spoelen, zodat de gist eruit is.” Maar goed, welke studenten doen dat? Meerburg: “Wij deden dat wel altijd.” Meerburg studeerde aan de Landbouwuniversiteit in Wageningen, misschien scheelt dat. Toch even het kip en het eiverhaal. Waar komt dan dat allereerste fruitvliegje in de fruitschaal vandaan? Meerburg: “Dan kan bij de buren zijn, of bierbrouwerijen, fruitwinkels. Op het moment dat de eerste fruitvlieg iets lekkers ruikt, denkt hij: hé, daar moet ik wezen.” Goed om te weten is dat fruitvliegjes niet alleen kunnen vliegen, maar ook meeliften, bijvoorbeeld met de mens. Ze gaan in kleding zitten, of in de haren. Zo komen ze nog eens ergens. Hoe gehaat fruitvliegen onder normale burgers ook zijn, onder biologen zijn ze zeer geliefd. Roebers: “Jazeker. De drosophila melanogaster. Dat schudt elke bioloog uit zijn mouw.” Fruitvliegjes zijn namelijk bij uitstek geschikt voor fokprogramma’s om te bestuderen hoe eigenschappen erfelijk zijn. Het fruitvliegje heeft simpel genetisch materiaal, en omdat ze zich zo waanzinnig snel reproduceren, is het relatief eenvoudig vast te stellen hoe oogkleur of andere uiterlijke kenmerken overerfelijk zijn. Daalder: “Elke bioloog heeft ooit met fruitvliegjes gewerkt. En ze dus mee naar huis genomen en verspreid onder zijn vrienden. Zelfs de vleugelloze exemplaren vind je vaak terug in kroegen waar veel biologiestudenten komen. Misschien zijn biologen wel het belangrijkste voertuig voor die beesten.” Ze zien er ook schitterend uit. Niet meteen rond een fruitschaal, wel onder een oculair microscoop. Zo hebben ze een mooie, lichtbruine kleur en opvallend grote, rode ogen. Roebers: “Een hoop mensen realiseren zich niet, maar een klein vliegje is toch nog altijd volwassen. Moet je nagaan wat daaraan vooraf is gegaan. Iedereen is altijd zo lyrisch over een rups die in een vlinder verandert. Maar een made die in een fruitvliegje verandert, is een even groot wonder.” Dat is misschien een schrale troost als het hele keukenblok weer is vergeven met dat smerige spul. Roebers: “Het zijn allemaal wondertjes. Nee hoor, ik wil ze zelf ook kwijt uit de keuken.”||https://www.parool.nl/amsterdam/ineens-zijn-ze-overal-fruitvliegjes-waar-komen-ze-vandaan-en-hoe-kom-je-ervan-af~b6842659/
2022-08-20||Oud-hoofdaanklager Mexico vast om 43 verdwenen studenten||De studenten, leraren in opleiding, verdwenen op 26 september 2014 uit de stad Iguala in de deelstaat Guerrero. Ze wilden naar een herdenking van een neergeslagen studentenprotest in Mexico-Stad in 1968. Omdat ze geen geld hadden voor de reis, kaapten ze twee bussen in de stad Iguala. Ze werden aangehouden door corrupte agenten, die zes van de studenten doodschoten. De overige 43 droegen ze over aan het drugskartel Guerreros Unidos. Leden daarvan zeiden later de studenten te hebben vermoord en hun lichamen te hebben verbrand. Slechts drie lichamen zijn ooit geïdentificeerd. Donderdag concludeerde een door de Mexicaanse regering aangestelde waarheidscommissie, dat de ontvoering een staatsmisdrijf is. De commissie vond geen aanwijzingen dat de studenten nog in leven zijn. Volgens de commissie, die haar conclusies baseert op meer dan 41 duizend documenten en vijftig video’s, waren hoge Mexicaanse autoriteiten bij de verdwijning betrokken. De regering van de deelstaat Guerrero, het Mexicaanse leger en de federale politie wisten alle van de verdwijning van de bussen waarin de studenten zaten. Militairen die in de buurt gelegerd waren, boden evenmin hulp. Ook de vorige regering van Mexico van president Enrique Peña Nieto heeft informatie verborgen en de connecties tussen autoriteiten en criminele groeperingen verdoezeld, zegt de commissie. De Mexicaanse onderminister voor Mensenrechten Alejandro Encinas nam donderdagavond op een persconferentie de conclusies van het rapport over. “De verdwijning en executie zijn mogelijk geweest door de daden en nalatigheden van de autoriteiten”, zei hij. De regering erkende donderdag ook voor het eerst dat de studenten dood zijn. Daarvoor was het officiële standpunt dat ze nog in leven waren. Alles wijst “op deze trieste realiteit”, aldus Encinas. De nabestaanden van de verdwenen studenten zijn volgens hem ingelicht tijdens een “moeilijke en pijnlijke bijeenkomst”, waarbij ook de Mexicaanse president Andrés Manuel López Obrador aanwezig was. López Obrador zwoer bij zijn aantreden in 2018 dat de zaak zou worden opgelost. Volgens Encinas worden de verdwijningen nog wel verder onderzocht. De verdwijning leidde in 2014 tot grote studentenprotesten in heel Mexico. Familie van de vrouw van de burgemeester van Iguala bleek onderdeel te zijn van het drugskartel. Zij hield de avond van de verdwijning een toespraak op een bijeenkomst en was bang dat de studenten die wilden verstoren. Daarom gaf haar man opdracht de studenten op te pakken en over te dragen aan het kartel. Gedurende het onderzoek bleek nergens dat de studenten wisten van de toespraak. De deelstaat Guerrero geldt vanwege rivaliserende drugskartels als een van de gevaarlijkste streken in het Midden-Amerikaanse land, waar elk jaar tienduizenden mensen omkomen door geweld. Het onderzoek naar de verdwijning van de studenten kreeg internationaal veel kritiek wegens de vele fouten die werden gemaakt en het gebrek aan vooruitgang.||https://www.parool.nl/wereld/oud-hoofdaanklager-mexico-vast-om-43-verdwenen-studenten~be30aa14/
