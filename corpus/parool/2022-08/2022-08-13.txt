2022-08-13||Weer een afgang voor Ten Hag en Manchester United: 4-0 verlies bij Brentford||“You’re getting sacked in the morning,” zongen uitgelaten fans van Brentford FC richting de dug-out van Manchester United waarin coach Erik ten Hag getuige was van een enorme kastijding. Na de nederlaag tegen Brighton & Hove Albion (2-1) liet zijn elftal in het Community Stadium in Londen wederom zien fysiek, technisch en tactisch tekort te komen. Zonder versterkingen wacht een lijdensweg. Ten Hag koos na het mislukte experiment van vorige week voor een meer vertrouwde formatie. Zonder schaduwspits en met Cristiano Ronaldo in de punt van een 4-3-3-systeem, waarop tijdens de voorbereiding was getraind. Als de Nederlander dacht op deze wijze zijn team meer zelfvertrouwen te geven, dan kwam hij van een koude kermis thuis. Na tien minuten stond Manchester United op achterstand na een blunder van keeper David de Gea, die een makkelijk houdbaar schot van Josh Dasilva tussen zijn vingers liet doorglippen. Christian Eriksen liet zich niet veel later in het doelgebied de bal afsnoepen door Mathias Jensen, die met een schuiver de voorsprong verdubbelde: 2-0. Van pech was geen sprake, zo bleek: Manchester United bleef schutteren. Lisandro Martínez, over wiens geringe lengte in Engeland wordt getwijfeld, liet zich bij een hoekschop van Brentford onder de voet lopen door Ben Mee, die de bal met het hoofd over de doellijn werkte (3-0). Zelfs de doorgaans betrouwbare Luke Shaw, die op de linksbackpositie de voorkeur kreeg boven Tyrell Malacia, liet Ten Hag in de steek. In een flitsende uitbraak van Brentford passte Ivan Toney vanaf de zijlijn op de aanstormende Bryan Mbeumo, die sneller en sterker bleek dan Shaw en een tel later lag de bal voor de vierde maal – voor rust! – achter De Gea: 4-0. Ten Hag greep onmiddellijk in: Shaw, Martínez en Fred keerden na de pauze niet terug op het veld, Raphaël Varane, Scott McTominay én Malacia kwamen voor hen in de plaats. Gezien het ondermaatse spel van het trio een logische zet, maar van hun vervangers – kort voor het einde viel Donny van de Beek nog in – konden geen wonderen worden verwacht. Zonder gerichte aankopen om het niveau van de selectie op te krikken, ontbeert Manchester United de klasse om stappen voorwaarts te maken. In die zin wint de roep van Ten Hag om toppers van het kaliber van Frenkie de Jong vast te leggen door de vernedering aan kracht. Over acht dagen komt Liverpool naar Old Trafford. Als de eigenaren Ten Hag enige kans van slagen willen geven, dan moet de club zich voor die tijd roeren op de transfermarkt. Hoewel Brentford in de tweede helft niet meer scoorde, had de klap niet harder kunnen aankomen. Het elftal van coach Thomas Frank, vorig jaar gepromoveerd, won voor het laatst in 1938 van de Engelse recordkampioen.||https://www.parool.nl/sport/weer-een-afgang-voor-ten-hag-en-manchester-united-4-0-verlies-bij-brentford~b810701fa/
2022-08-13||Vriendelijke reus Henny Pleizier (1957-2022) liet overal een diepe indruk achter||Het is niet te tellen hoeveel kinderen in Zuidoost sinds de jaren tachtig les hebben gehad van judoleraar Henny Pleizier. In zijn sportcentrum aan het Wisseloordplein of tijdens de vele, vele lessen die hij gaf na schooltijd op basisscholen of buurthuizen. En allemaal gaf hij ze een belangrijke les mee: judo is een sport van respect, samenwerking en sportiviteit. Afgelopen woensdag overleed Pleizier in zijn slaap, volkomen onverwacht. Hij werd 65 jaar. “Dat is natuurlijk veel te vroeg,” zegt zijn zoon Kaisan Pleizier, “maar mijn vader heeft in die relatief korte tijd echt bij heel veel mensen een grote indruk achtergelaten. Ik hoor nu voortdurend mensen die zeggen dat hij een vaderfiguur voor hen was, of de vader die ze nooit hadden gehad. Ik vind dat mooi. Dat hij zoveel impact had op mensen.” Henny Plezier werd in 1957 geboren in Den Haag. Een makkelijke jeugd had hij niet. Zijn vader overleed toen hij nog geen jaar oud was. Kaisan: “Hij was in zijn jeugd niet graag thuis. Hij heeft heel erg zijn vader gemist. Dat komt terug in hoe hij is geworden. Hij heeft heel veel kinderen, en mij zeker ook, aan de hand genomen. Hij heeft mij zijn drive meegegeven: niets is onmogelijk.” Hij ging naar het Cios en werd tien keer Nederlands kampioen judo, en een keer Europees kampioen. Onder meer olympisch kampioen Willem Ruska was zijn trainer. Toen hij stopte met judo, verhuisde de zwaargewicht in de jaren tachtig naar Zuidoost, om als sportinstructeur te gaan werken in de Bijlmerbajes. Als gedetineerden niet uit hun cel wilden komen om te bewegen, ging hij ze hoogstpersoonlijk halen. Voortdurend hoorde hij ‘de jeugd in de Bijlmer wil niet sporten’, en dat vatte hij op als zijn ultieme uitdaging. Pleizier, een van de eerste bewoners van Gein3, begon met sportlessen voor jongeren in gymnastiekzaaltjes in de buurt. Judo natuurlijk, maar ook aerobics, conditietraining, zelfverdediging en meerdere vechtsporten. Die groepslessen waren al snel zo populair dat Pleizier op zoek moest een geschikte locatie voor zijn levensdroom: een eigen sportcentrum. In 1988 opende aan het Wisseloordplein zijn Sport- en Fitnesscentrum. Het moest een plek worden waar iedereen zich thuis voelde, jong en oud, alle nationaliteiten en dat allemaal in een ongedwongen, veilige sfeer. Precies dat gebeurde. Sportcentrum Henny Pleizier groeide uit tot een begrip in Zuidoost. Een plek om te sporten, te dansen, te zweten en ook gezellig bij te kletsen. “Het was zijn jongensdroom,” zegt zijn zoon. “Helemaal opgebouwd met zijn eigen handen en hulp van vrienden. Dat de financiering wel eens tegenzat, of sommige mensen er geen vertrouwen in hadden, interesseerde hem niet.” Judo bleef de grote liefde van Pleizier, en dan zeker de jongeren in zijn wedstrijdgroep. De gebroeders Guillaume en Dex Elmont zijn zijn beroemdste pupillen, ook al stapte dat duo al op jonge leeftijd over naar het beroemde judobolwerk van Cor van der Geest in Haarlem. Vijftien jaar geleden veranderde Pleizier, toen zijn zoon bij hem kwam werken, de naam van Sportcentrum Henny Pleizier in Sportcentrum Pleizier. Kaisan: “Maar tot op de dag van vandaag hoor ik mensen steeds zeggen: ik ga naar Henny, of: Ik ben bij Henny gaan sporten. Zijn naam is echt een begrip in Zuidoost, en die naam blijft voortbestaan.” Pleizier laat twee zonen en vijf kleinkinderen na. Komende woensdagmiddag kan afscheid van hem worden genomen in zijn dojo in het sportcentrum. De nabestaanden verzoeken iedereen om 19.30 uur buiten een erehaag te vormen. Een dag later vindt de uitvaart in besloten kring plaats.||https://www.parool.nl/amsterdam/vriendelijke-reus-henny-pleizier-1957-2022-liet-overal-een-diepe-indruk-achter~b91f629d/
2022-08-13||Salman Rushdie van beademing af en aanspreekbaar||Rushdie werd vrijdag tijdens een lezing neergestoken in Chautauqua in het westen van de staat New York. De 75-jarige schrijver liep meerdere verwondingen op. Volgens CNN gaat het om drie steekwonden in de nek, vier steekwonden in z’n buik, een in z’n borst, een in z’n oog en een snijwond op z’n been. Mogelijk raakt hij zijn rechteroog kwijt. De 24-jarige Hadi Matar die is aangehouden voor het neersteken van Rushdie, heeft zich eerder positief uitgelaten over sjiitisch extremisme, meldt nieuwszender NBC New York op basis van bronnen binnen het politieonderzoek. Matar wordt verdacht van mishandeling en poging tot doodslag. “Hij is gisteravond aangeklaagd op basis van deze verdenkingen en zonder borgtocht in voorlopige hechtenis genomen,” meldt het Openbaar Ministerie van Chautauqua. Matar wordt officieel aangeklaagd voor ‘poging tot tweedegraads moord’, wat inhoudt dat hij volgens het OM bewust iemand wilde doden, maar zonder voorbedachten rade. In Nederland zou dat neerkomen op poging tot doodslag. De verdachte, die vlak na het steekincident werd opgepakt, woonde sinds kort in Fairview in de staat New Jersey. Hij had bij zijn aanhouding een vals rijbewijs op zak. Op sociale media zou Hadi Matar volgens de eerste bevindingen van het politieonderzoek extremisme steunen, evenals de Iraanse Revolutionaire Garde. Een directe link tussen de verdachte en het militaire elitekorps van Iran is niet bekend. De vader van de verdachte zou uit Libanon komen. Volgens de burgemeester van de Zuid-Libanese plaats Yaroun komt de vader daarvandaan. Matars ouders zijn volgens hem op een gegeven moment naar de Verenigde Staten verhuisd. De verdachte is in Californië geboren en zou ook in de VS zijn opgegroeid. Het motief van de gearresteerde man is echter nog onduidelijk. De 75-jarige Rushdie werd vrijdag neergestoken tijdens een lezing in Chautauqua, in de staat New York. Hij lag na een spoedoperatie aan de beademing en verliest waarschijnlijk een oog, meldde zijn literair agent. Rushdie kon aanvankelijk niet spreken en naar verluidt zijn er ook zenuwen in zijn arm ernstig beschadigd zijn geraakt. Ook is de schrijver in zijn lever gestoken. Rushdie kampt sinds 1988 met bedreigingen vanwege zijn boek De duivelsverzen, dat door veel moslims als godslasterlijk wordt beschouwd. Of hij is verwond om zijn roman is vooralsnog niet duidelijk. De publicatie van het omstreden boek leidde in de jaren tachtig tot protesten in onder meer Iran. De toenmalige machthebber van dat land, ayatollah Ruhollah Khomeini, sprak in februari van 1989 een fatwa uit tegen de auteur, een doodvonnis. Hij noemde het boek ‘godslasterlijk‘ en ‘een belediging van de islam.’ Verder veroordeelde Khomeini de auteur als geloofsafvallige, een misdaad waar de doodstraf op staat. Khomeini zette een prijs van drie miljoen Amerikaanse dollar op het hoofd van Rushdie. Die noemde de fatwa ooit ‘meer een retorische kreet dan een daadwerkelijke bedreiging’ en zei ook dat er nog geen bewijs was dat er mensen waren die in die beloning geïnteresseerd waren. Rushdie zag zich na het uitspreken van de fatwa genoodzaakt jarenlang onder te duiken. Ook werd een bomaanslag gepland, maar die mislukte. De Nederlandse uitgever van Salman Rushdie, Pluim, gaat ouder werk van de schrijver herdrukken en opnieuw uitbrengen, waaronder zijn bekendste en meest omstreden boek De duivelsverzen. Pluim brengt in februari volgend jaar de vertaling van Rushdies nieuwe roman Victory City uit. Daarnaast gaat de uitgeverij ervoor zorgen dat ook Middernachtskinderen, De duivelsverzen en Joseph Anton zo snel mogelijk weer leverbaar zijn. ,,Juist nu is het belangrijk dat zijn werk kan worden gelezen”, aldus Pluim die tevens zegt ‘ontsteld’ te zijn door de aanval op de auteur. “Salman Rushdie is een groot schrijver met een omvangrijk oeuvre. Zijn magisch-realistische romans weerspiegelen onze samenleving. Hij maakt daarbij gebruik van alle middelen die de literatuur hem biedt. Wanneer zijn werk aanleiding is voor een dergelijke misdaad, stopt het denken. Wij hopen op een spoedig herstel,” aldus de uitgeverij.||https://www.parool.nl/wereld/salman-rushdie-van-beademing-af-en-aanspreekbaar~bb84b757/
2022-08-13||Gratis water en extra schaduwplekken voor festivalbezoekers||Alle bezoekers van Huntenpop krijgen zaterdag overdag een gratis flesje water van een halve liter bij de ingang. Ook heeft de organisatie een team paraat staan met gratis zonnebrandcrème. Op het festivalterrein in het Gelderse Ulft staan vier van de vijf podia in festivaltenten. Met shelters en overkappingen heeft de organisatie voor extra schaduwplekken gezorgd, aldus het bestuur van Huntenpop op de website van het festival. Op het programma van Huntenpop staan zaterdag optredens van onder anderen Snelle, Maan, Danny Vera, Froukje en De Staat. De organisatie verwacht zaterdag op de tweede festivaldag 10.000 bezoekers. In de loop van de middag begonnen de eerste bands te spelen. “We zien dat mensen zelf ook voorzorgsmaatregelen nemen,” zegt Bert Messing, een van de organisatoren van Huntenpop. “Kleine paraplu’s en zonnebrand mogen mee naar binnen, mits de crème nog in de originele ongeopende verpakking zit vanwege veiligheidsoverwegingen. Over het algemeen geldt dat mensen goed voor verkoeling moeten zorgen. We gaan tot laat in de avond door. Wat we gisteren op de eerste dag merkten is dat het tussen 20.00 en 21.00 uur erg aangenaam wordt.” Op Dance Valley in recreatiegebied Spaarnwoude in Velsen-Zuid zijn verschillende gratis waterpunten verspreid over het terrein en bij de toiletten. Water is ook buiten verkrijgbaar bij de ingang, aldus de festivalwebsite. Ook bij Dance Valley zijn extra schaduwplekken gecreëerd. Bezoekers mogen eventueel een paraplu meenemen met een stompe punt. Ook lopen er zonnebrandteams rond om de festivalgangers van zonnebrandcrème te voorzien. Op Dance Valley treden onder andere Dimitri Vegas & Like Mike, Nicky Romero en Kris Kross Amsterdam op. Het festivalterrein in Spaarnwoude biedt zondag plaats aan Dutch Valley, met louter Nederlandse artiesten.||https://www.parool.nl/nederland/gratis-water-en-extra-schaduwplekken-voor-festivalbezoekers~b6f70f62/
2022-08-13||Vluchtende verdachte van witwassen aangehouden in West||De politieagenten hielden op de Jan van Galenstraat een bestuurder van een huurauto staande voor controle. Tijdens het doorzoeken van de auto bleek de bestuurder een tas bij zich te hebben met een geldbedrag van enkele duizenden euro’s. De man kon niet uitleggen waarom hij de tas met biljetten bij zich droeg; reden genoeg voor de politie om hem aan te houden. Maar daar dacht de man anders over. Hij zette het op een rennen en de agenten zetten de achtervolging in. Enkele honderden meters verderop kregen ze hem te pakken. De verdachte zit momenteel vast.||https://www.parool.nl/amsterdam/vluchtende-verdachte-van-witwassen-aangehouden-in-west~b57e3399/
2022-08-13||Opnieuw explosie op Kleine-Gartmanplantsoen||Het explosief, dat om 04.10 uur afging, zorgde voor een flinke knal, aldus een woordvoerder van de politie. Door de ontploffing is een raam van horecazaak Palladium vernield. Na de explosie werd het gebied tijdelijk afgezet en is er onderzoek gedaan door de Forensische Opsporing. Afgelopen zondagnacht vond er voor café In the City, eveneens gelegen aan het Kleine-Gartmanplantsoen, ook een ontploffing plaats. Hierbij werden de deur en het portiek verwoest. Dit keer lag het explosief verderop. “Het is buiten afgegaan en het is dus maar de vraag of het tegen een pand was gericht,” aldus de politiewoordvoerder. Ook is nog onduidelijk wat voor explosief voorwerp er is gebruikt. Op het moment van ontploffing stonden er veel mensen buiten. De politie heeft dan ook al meerdere getuigen kunnen spreken. Hieruit blijkt dat de verdachte met een andere persoon aan is komen lopen vanaf de Stadhouderskade over het Max Euweplein. Vervolgens is hij alleen verder gelopen in de richting van de horecazaak, waar hij een explosief achterliet. Na de ontploffing vluchtte hij rennend weg naar de Stadhouderskade. Vooralsnog heeft de politie niemand aangehouden.||https://www.parool.nl/amsterdam/opnieuw-explosie-op-kleine-gartmanplantsoen~bfe6ea10/
2022-08-13||Gewonden door vallend glas uit reuzenrad in Zandvoort, politie arresteert vier mannen ||Er zijn vier jongemannen opgepakt. Het is nog niet duidelijk of het om een ongelukje gaat of dat het glas opzettelijk is gegooid vanuit een van de gondels. Kort na het incident probeerde een vriendin van de slachtoffers foto’s van de mannen te maken met haar telefoon. De verdachten pakten het toestel echter af, en het werd later op straat teruggevonden. De vier zijn in de buurt opgepakt na getuigenverklaringen. Het gaat om mannen tussen de 17 en 24 jaar uit Amsterdam en Hoofddorp. De politie onderzoekt of er sprake is van openlijke geweldpleging en roept getuigen op zich te melden. De vrouwen zijn 33 jaar en komen uit Amsterdam en Haarlem.||https://www.parool.nl/amsterdam/gewonden-door-vallend-glas-uit-reuzenrad-in-zandvoort-politie-arresteert-vier-mannen~b7cbea76/
2022-08-13||Dit weten we over de verdachte Hadi Matar (24), de man die schrijver Salman Rushdie neerstak||Hadi Matar stak schrijver Salman Rushdie vrijdag neer in Chautauqua in de staat New York, vlak voor aanvang van een lezing. Volgens de literair agent van Rushdie, vooral bekend als auteur van De Duivelsverzen uit 1988, is de schrijver er slecht aan toe. Nadat hij per helikopter naar het ziekenhuis was gebracht, is hij geopereerd en momenteel ligt hij aan de beademing. De zenuwen in zijn arm zijn ernstig beschadigd geraakt door de steekpartij en hij verliest waarschijnlijk een oog. Ook is hij in zijn lever gestoken. De 24-jarige dader Hadi Matar komt uit New Jersey. De FBI heeft zijn huis al doorzocht. Volgens de Britse krant The Telegraph zou hij op een Facebookaccount foto’s hebben gepost van de Iraanse generaal Qasem Soleimani die in 2020 in Iran werd gedood bij een Amerikaanse drone-aanval. Ook heeft hij foto’s gedeeld van ayatollah Khomeini, de man die een doodvonnis, fatwa, uitsprak over Rushdie, die daarmee vogelvrij werd verklaard. Hadi Matar zou in het bezit geweest zijn van een vals rijbewijs met daarop de naam van een Hezbollah-leider. De inlichtingendiensten vermoeden volgens NBC News dat Matar minstens sympathie had voor de Islamitische Revolutionaire Garde, het militaire elitekorps van Iran. Of er ook echt een band is, moet nog blijken. The Telegraph meldt tevens dat Matar zich recent in New Jersey zou hebben aangemeld bij de ‘State of Fitness Boxing Club’ om er bokslessen te volgen.||https://www.parool.nl/wereld/dit-weten-we-over-de-verdachte-hadi-matar-24-de-man-die-schrijver-salman-rushdie-neerstak~b20edf1f/
2022-08-13||Wereldberoemd schrijver Salman Rushdie aan beademing na steekpartij, verliest mogelijk oog||Volgens Andrew Wylie, de literair agent van Rushdie, verliest de schrijver vermoedelijk een oog en zijn de zenuwen in zijn arm door de steekpartij ernstig beschadigd geraakt. Ook is Rushdie in zijn lever gestoken. De dader is de 24-jarige Hadi Matar uit Fairview, New Jersey, zo maakte de politie van New York vrijdagavond bekend. Zijn motief wordt nog door de FBI onderzocht. De man kwam als bezoeker de conferentiezaal binnen en handelde vermoedelijk alleen. In de Iraanse conservatieve krant Kayhan wordt Matar zaterdag gefeliciteerd met zijn daad. ‘Laten we de hand kussen van de man die de nek van de vijand van God scheurde met een mes.’ De aanval gebeurde rond 11.00 uur vrijdagochtend plaatselijke tijd in Chautauqua, circa 470 kilometer van de stad New York. Een journalist van AP zag hoe een man het podium bestormde op het moment van Ruhsdies introductie. De aanval zelf duurde ongeveer twintig seconden. Beelden tonen hoe de auteur op de grond ligt, terwijl hij eerste hulp krijgt. Omstanders houden onder andere zijn benen omhoog in een poging om meer bloed naar zijn borst te sturen. De auteur is vervolgens met een helikopter naar het ziekenhuis gebracht. Een arts die bij het evenement van het Chautauqua-instituut was, vertelde aan de New York Times dat ze Rushdie hielp na de steekpartij. Volgens Rita Landman liep hij meerdere steekwonden op, waaronder een aan de rechterkant van zijn nek. Ze voegde eraan toe dat zich op het podium een ​​plas bloed had gevormd onder zijn lichaam. Rushdie werd op dat moment niet gereanimeerd en leek te leven. “Mensen zeiden: ‘Hij heeft een hartslag, hij heeft een hartslag, hij heeft een hartslag’.” Rushdie krijgt volgens gouverneur Hochul ‘de zorg die hij nodig heeft’. Ze roemt de agent die ‘Rushdies leven heeft gered’ door ertussen te springen en beschrijft Chautauqua, de stad waar de aanval plaatsvond, als ‘een zeer rustige plattelandsgemeenschap’ en een ‘ideale’ plek voor opmerkelijke figuren als Rushdie om te praten. De persoon die Rushdie interviewde, Henry Reese, werd ook aangevallen en liep een lichte hoofdwond op. Rushdie is vooral bekend door zijn bestseller De duivelsverzen uit 1988, waarin hij de profeet Mohammed zou hebben beledigd. Na de publicatie braken wereldwijde protesten en diplomatieke rellen uit, en vonden boekverbrandingen plaats. Rushdie werd gezien als satan. Naar aanleiding van de roman sprak de toenmalige Iraanse geestelijk leider ayatollah Ruhollah Khomeini een religieus doodvonnis (fatwa) tegen hem uit. Rushdie moest eerst tien jaar onderduiken en stond ook daarna onder constante Britse politiebescherming. Ten minste één bomaanslag tegen zijn leven mislukte. In de loop der jaren liep de prijs op zijn hoofd op tot 2 miljoen euro. Verjaard zijn de aansporingen om hem te vermoorden allerminst. Twee jaar geleden loofden Iraanse staatsmedia een bedrag van 541.000 euro uit aan wie de daad bij het woord voegde. In de loop der jaren zijn meerdere mensen die betrokken waren bij De duivelsverzen aangevallen. Op 12 juli 1991 werd de Japanse vertaler van het boek dood teruggevonden voor zijn kantoor aan de universiteit van Tsukuba, ten noordoosten van Tokio. Het Parool verscheen die dag op de voorpagina met het bericht: ‘Japanse vertaler Rushdie vermoord’. Hitoshi Igarashi (44) was volgens de politie meermaals gestoken. Eerder die maand – op 3 juli 1991 – werd ook de Italiaanse vertaler aangevallen in zijn flat in Milaan. Ettore Capriolo (61) overleefde het wel. Op 11 oktober 1993 werd de Noorse uitgever van Rushdies boeken, William Nygaard, neergeschoten, maar hij overleefde ook de aanval. In 2012 dreigde het grootste literaire festival van India in Jaipur uit de hand te lopen omdat Rushdie per videoverbinding de deelnemers zou toespreken. Daar werd van afgezien om geweld te voorkomen. Tientallen extremistische moslims probeerden het festivalterrein op te komen. Ook zou volgens de politie een menigte zich in een park verzamelen om op te trekken naar het festival. Rushdie schreef onder meer twaalf romans, een verhalenbundel en vier non-fictiewerken. Eerder deze week maakte uitgeverij Pluim bekend het nieuwe boek van Rushdie, Victory City, in Nederland uit te zullen geven. Tevens zal de uitgeverij ervoor zorgen dat de boeken Middernachtskinderen, De duivelsverzen en Joseph Anton van Rushdie zo snel mogelijk in de winkels leverbaar zijn. Omdat het ‘juist nu belangrijk is dat zijn werk kan worden gelezen’.||https://www.parool.nl/wereld/wereldberoemd-schrijver-salman-rushdie-aan-beademing-na-steekpartij-verliest-mogelijk-oog~b26de8da/
2022-08-13||NS start met testritten Airport Sprinter om tijdwinst te boeken||De testritten zullen zes weken lang elke dinsdag en woensdag plaatsvinden, en onder meer het vertrek- en aankomstproces wordt onderzocht. De reiziger merkt er als het goed is weinig van. De Airport Sprinter is een gewone Sprinter. Het verschil is dat de machinist verantwoordelijk wordt voor het sluiten van de deuren. Door technische aanpassingen en extra camera’s komt het hele vertrekproces in handen van één persoon en kan het sluiten van deuren, en het vertrek van de trein, dus sneller. De conducteur blijft de chef van de trein en richt zich op serviceverlening, meldt NS. Bij het testen wordt gekeken naar de techniek, maar ook naar de interactie tussen mens en techniek. Eerder werd al getest met een prototype. Er waren simulaties in de fabriek, er is getest met een stilstaande trein en er is proefgedraaid met vrijwilligers als reizigers, compleet met een pluchen hond aan een riem. Dinsdag beginnen de ritten ‘in het echt’. Over enkele jaren moet de trein op dit traject (Amsterdam Centraal - Amsterdam Sloterdijk - Amsterdam Lelylaan - Schiphol - Hoofddorp) acht keer per uur gaan rijden.||https://www.parool.nl/amsterdam/ns-start-met-testritten-airport-sprinter-om-tijdwinst-te-boeken~bb34472a/
2022-08-13||Oud-profvoetballer Henny Meijer: ‘Mijn mindere prestaties bij Ajax hebben me destijds het EK van 1988 gekost’||“Ik voetbalde op straat. In Oost, de Dapperbuurt, waar we kwamen wonen toen we vanuit Boxtel naar Amsterdam waren verhuisd. Het Oosterpark was mijn domein. Elke dag waren we daar met een bal in de weer. Niet af en toe een uurtje, maar halve dagen. Ik was idolaat van voetbal. En dat had ik niet van huis uit meegekregen. Mijn vader gaf niet om sport. We keken ook geen Studio Sport op zondagavond.” “Ik werd pas op mijn zeventiende lid van een club. Via vrienden kwam ik bij ZPC terecht op sportpark Middenmeer. Ik heb nog een mooie foto hangen uit die tijd: zwarte broekjes, groene shirts. Die shirts moest je zelf meebrengen, dus dat ging van mintgroen tot legergroen en alles er tussenin. Ik was spits, heel snel, en scoren ging me makkelijk af. Twee jaar later speelde ik aan de overkant bij DJK in het eerste elftal, vierde klasse amateurs. Ik viel op. Mijn naam kwam op scoutingslijstjes, ook van Ajax. Ik heb een proeftraining gedaan beginjaren 80. Aad de Mos was toen jeugdtrainer. Hij vond mij als spits alleen geschikt voor in het strafschopgebied, als afmaker. Daarbuiten kwam ik in zijn ogen voetballend tekort.” “Ook bij Telstar mocht ik meetrainen. Ik was 21, kreeg een contractje voorgeschoteld en dat heb ik getekend. Kort daarna waren er testdagen bij AZ, daar was ik ook voor uitgenodigd. Na één trainingsdag wilde AZ me ook graag bij de club hebben. Kan niet, zei ik, ik ben al akkoord met Telstar. Bij AZ vielen ze van hun stoel: ‘Maar wat doe je hier dan?’ Gewoon lekker voetballen, zei ik. Ik vond dat fantastisch: de hele dag op dat veld. Maar ik hoefde de volgende dag niet meer te komen.” “Ik scoorde er meteen op los bij Telstar. Ik maakte twintig goals in mijn eerste jaar in de eerste divisie, waaronder vijf in de uitwedstrijd tegen Heracles. Ik kon hogerop. Eerst een jaartje Volendam, daarna twee seizoenen Roda JC. En toen belde Tonny Bruins Slot, de rechterhand van Johan Cruijff: ‘Kunnen we praten? Johan wil je naar Ajax halen.’ Het was 1987, Ajax had net de Europa Cup II gewonnen. Marco van Basten was vertrokken. Cruijff wilde mij er graag bij hebben omdat hij met mij veel kanten op kon: ik had een sterk lijf, ik kon dus in het strafschopgebied spelen en goals maken, maar ik was ook snel en dus bruikbaar als counterspeler.” “Het was een schitterende selectie, met Frank Rijkaard, Jan Wouters, John van ’t Schip, Johnny Bosman. Ik werd voor vol aangezien in die groep. Ik was immers gehaald door Johan Cruijff. Wie twijfelde aan mij, twijfelde aan het oordeel van de beste voetballer van Nederland. Vóór de winterstop ging het als een trein, met veertien goals in de competitie en Europese wedstrijden. Na de winterstop kwam de klad erin. Cruijff werd in januari ontslagen, ik raakte vermoeid. Alles wat er in het eerste halfjaar invloog, ging plotseling naast of over.” “Dat tweede halfjaar heeft me het EK van 1988 gekost. In september 1987 had ik onder bondscoach Rinus Michels mijn debuut gemaakt in Oranje, in een interland tegen België. In die periode werd ik steevast geselecteerd. Bij die ene invalbeurt is het helaas gebleven. En door mijn mindere prestaties bij Ajax miste ik ook het EK.” “Na Ajax kwam ik bij FC Groningen terecht. Daar heb ik mijn beste tijd als speler gehad. Ik vormde een tandem in de voorhoede met René Eijkelkamp, en later met Milko Djurovski, de magiër. Milko leefde niet als een monnik, om het heel zacht uit te drukken, maar als hij het op zijn heupen had, was hij niet te houden.” “In het seizoen 1990-1991 won ik de Gouden Schoen, voor beste speler van de eredivisie. Daar ben ik het meest trots op. Een prijs die wordt vergeven op basis van het wekelijkse oordeel van oud-voetballers. Die schoen staat in een vitrinekast in mijn woonkamer in IJmuiden. Daarin hangt ook het shirt van Verdi Kawasaki, de Japanse club waarvoor ik heb gespeeld. Op 17 mei 1993 maakte ik voor die club het allereerste doelpunt in de J-League, de Japanse profcompetitie. Met de Braziliaanse ster Pelé als eregast op de tribune schoot ik de bal na een minuut of twintig snoeihard in de bovenhoek. Die goal ging de wereld over.” “Ik heb voor veel mooie clubs gespeeld, zonder iets na te jagen of te ambiëren. Ik wilde gewoon lekker voetballen. Mijn carrière is me eigenlijk overkomen. Ik heb goed verdiend, maar ik ben geen miljonair geworden. In mijn eerste jaren als prof had ik niet eens een zaakwaarnemer. Clubs spraken over een transfer en als je akkoord was met een overgang vroeg de kopende club of je tevreden was met het salaris dat ze je aanboden. Dat was een retorische vraag. Onderhandelen gebeurde nauwelijks.” “Ik heb na mijn voetballoopbaan altijd gewerkt. Als trainer, in de jeugd, bij eerste elftallen, bij de profs en bij amateurs, als assistent en als hoofdtrainer. Ik heb het op een na hoogste trainersdiploma. Nu werk ik bij de vrouwen van RKVV Velsen, dat uitkomt in de eerste klasse. Wie je ook traint, man of vrouw, hoog of laag niveau, het spelletje blijft hetzelfde. En mijn liefde voor het spelletje is nooit minder geworden.” “Ik werk ook als buurtsportcoach in Haarlemmermeer. Om de jeugd in probleemwijken een beetje kaders te geven, aan het sporten te zetten of weerbaarder te maken. Dat is me op het lijf geschreven. En als ik een groep moeilijk aan de gang krijg, trek ik soms de troefkaart: dan vertel ik dat profvoetballer ben geweest. Ajax, Oranje, Gouden Schoen. Dan ontstaat er meteen een heel andere dynamiek. Wat opvalt is dat ik dan vragen krijg over geld en vrouwen. Ik denk dat veel jongeren niet meer écht van voetbal houden.” “Ik voetbalde niet voor het geld of de roem. Maar ik word weleens pissig als ze mij een luie spits noemen. Alsof ik alleen een beetje mijn kont erin draaide en op doel schoot. Donder op, denk ik dan. Ik moest het juist hebben van veel en hard rennen.” “Ik zit bij een aantal clubs waarvoor ik heb gespeeld nog in een appgroepje met spelers van toen. Maar ik reageer niet vaak. Ik ga ook weinig meer naar stadions. Ajax-Groningen van zondag laat ik ook lopen. Soms wordt er een reünie georganiseerd. Leuk om sommige jongens weer eens te zien, maar ik hoef niet meer zo nodig in de spotlights te staan. FC Groningen organiseerde niet zo lang geleden een ‘heldenmiddag’. Moesten oud-spelers voor de wedstrijd over het veld wandelen en zwaaien naar het publiek. Blij dat ik daar niet heen ben gegaan.”||https://www.parool.nl/sport/oud-profvoetballer-henny-meijer-mijn-mindere-prestaties-bij-ajax-hebben-me-destijds-het-ek-van-1988-gekost~b9bf02d6/
2022-08-13||Explosies op de Krim: een Oekraïense klap die nog steeds nagalmt||Hoe de Oekraïense strijdkrachten het flikten, is nog steeds niet duidelijk. Maar de impact van de explosies zijn vooral aan Russische zijde enorm, want dit was duidelijk niet voorzien. Russische generaals zullen opnieuw moeten nadenken over de veiligheid van hun aanvoerlijnen en over de bescherming van al hun militaire faciliteiten op de Krim, denkt Frans Osinga, bijzonder hoogleraar oorlogsstudies van de Universiteit Leiden. De uitleg van Moskou dat het allemaal een ‘ongeluk’ was en dat er geen Russische gevechtsvliegtuigen zijn vernietigd, wordt door satellietbeelden tegengesproken. Vier verschillende explosiekraters en ten minste negen vliegtuigwrakken getuigen van iets groters dan een onvoorzichtigheid van iemand op de basis. Volgens onbevestigde berichten zou bij de aanval ook een aantal Russische piloten zijn gesneuveld. Defensie- en wapendeskundige Danny Pronk van Instituut Clingendael hinkt nog steeds op twee gedachten over de stunt. Een plausibele verklaring lijkt een gecombineerde operatie op de grond met Oekraïense commando’s. “Maar ik sluit niet uit dat Oekraïne deze keer een ballistische raket heeft ingezet, de Hrim-2, die ze al bijna twintig jaar in ontwikkeling hebben. Dat is de tegenhanger van de Russische Iskanderraket, met een bereik van tussen 300 en 500 kilometer. Daar zijn een aantal prototypes van vervaardigd. Qua afstand, lading en geleidingsmethodiek kunnen die inderdaad vanuit Odessa zijn afgeschoten. Sommige Oekraïense woordvoerders zeggen zelf dat de aanval is aangevoerd met door Oekraïne zelf ontwikkelde middelen.” Rusland kan makkelijk de vernietigde gevechtsvliegtuigen en ander ­beschadigd wapentuig vervangen en het zal misschien even duren voordat het 43ste regiment van de marineluchtvaartdienst weer volledig operationeel is voor aanvallen op het Oekraïense vasteland, denken beide experts. Maar de beelden van huilende Russische vakantiegangers die in paniek de Krim ontvluchtten, hebben een veel groter effect. Want het schiereiland is met name voor Vladimir Poetin persoonlijk een heel belangrijk gebied. In zijn toespraken heeft de Russische president meermaals onderstreept dat hij de Krim beschouwt als de bakermat van de Russische beschaving, naast het strategische belang van Sebastopol en de toegang tot de Zwarte Zee. Of deze spectaculaire aanval past in de opmaat naar dat grote, al weken aangekondigde, Oekraïense offensief in het zuiden, weet niemand. De gedachte is dat de Oekraïners in ieder geval druk bezig zijn de Russische legermacht uit elkaar te spelen en de Russische focus van de Donbasregio in het oosten te halen zodat de druk minder wordt op de laatste Oekraïense verdedigers daar. Of dat grote tegenoffensief binnenkort echt wordt ingezet blijft de vraag. Pronk: “Ik denk dat de Oekraïners ook wel beseffen dat een daadwerkelijk succesvol tegenoffensief moeilijk zal zijn. Sinds 2014 is Oekraïne zich aan het voorbereiden op een verdedigingsoorlog, een aanvallend gevecht vraagt een hele omschakeling in strategie en middelen. Ik vraag me af of ze daar klaar voor zijn en ooit wel klaar voor zullen zijn.” Maar dat Oekraïne met deze week een belangrijke slag heeft geslagen in de voortgaande informatieoorlog is wel duidelijk. In de Oekraïense sociale media worden de Russen al dagen bespot. Zonder in details te treden wordt het succes ook gevierd door de Oekraïense autoriteiten die enerzijds de eigen bevolking een hart onder de riem willen steken en anderzijds graag aan het Westen willen laten zien dat ze de Russen hard kunnen treffen en dat de wapenleveranties dus moeten doorgaan. Osinga: “Je moet dit vergelijken met de vijftig recente aanvallen op Russische opslagfaciliteiten en commandocentra. Elke aanval op zich heeft een gering tactisch effect. Maar gecombineerd heeft dat Rusland er wel toe gedwongen de militaire faciliteiten nog verder van het front te brengen waardoor hun logistieke en aansturingsproblemen nog groter worden.”||https://www.parool.nl/wereld/explosies-op-de-krim-een-oekraiense-klap-die-nog-steeds-nagalmt~bf3ca454/
2022-08-13||Omwonenden van geldautomaten leven in angst: ‘Het babybedje staat zo ver mogelijk van het raam’||De ravage bij de Primerawinkel aan het Beukenplein in Oost is nog altijd groot, nadat een geldautomaat in de gevel in de nacht van zondag op maandag 25 juli werd opgeblazen met zware explosieven. De schade wordt geschat op twee ton. Niet alleen de winkel moet een grondige hersteloperatie ondergaan, ook het appartementenblok van acht woningen dat erboven ligt, is flink beschadigd. In de hal heeft de aannemer post-its gehangen om de schade te inventariseren. Een van de bewoners – hij blijft liever anoniem – wijst naar een wand die door de explosie is weggeslagen en waar inmiddels een nieuwe muur is opgetrokken. Voor de gesneuvelde ruiten van het wooncomplex en de berging zijn schotten getimmerd. Tegels zijn door de explosie uit de muren gevallen. “Bij de bovenburen is het huis beschadigd. De lantaarnpaal voor het pand staat door de explosie helemaal scheef. Wij willen die geldautomaat niet meer terugzien,” zegt hij. “Volgende week hebben we een vve-vergadering waarin de geldautomaat aan de orde komt. We hebben die vanaf het begin gedoogd, maar nu willen we hem niet meer. In een wereld waarin plofkraken aantrekkelijk zijn, moet je er toch niet eentje neerzetten bij woningen. Sommige buren zijn behoorlijk geraakt door de plofkraak. Slachtofferhulp is zelfs langs geweest.” Niet alleen de bewoners van het complex schrokken wakker van de twee harde klappen, ook omwonenden op het plein en in de omliggende straten werden die nacht opgeschrikt. “Ik dacht altijd: het is een druk plein, het zal hier niet gebeuren. Dus toch.” De vve heeft om een onderzoek van een deskundige gevraagd naar de staat van het pand. “Wij willen weten of het nog wel veilig is om in te wonen.” De eigenaar van Primera staat voor zijn winkel, waar een aannemer druk bezig is de schade op te nemen. Ze verwachten dat de winkel eind augustus weer open kan. “Verschillende bewoners hebben me gevraagd of de automaat weer terugkomt. Ze vragen: ‘Mag hij niet weg?”, vertelt Afaan Muhammad, zoon van de eigenaar. “De automaat blijft, alleen hij wordt nu wel naar binnen geplaatst,” zegt Muhammads vader, die een vergoeding van Geldmaat krijgt voor het plaatsen van de geldautomaat. Maar ook een automaat in de zaak zelf stelt de bovenbewoner niet echt gerust. “De eigenaar wil nu een bord aan de muur hangen waarop staat dat er in de zaak een geldautomaat is. Zo’n bord aan de gevel trekt toch weer aandacht. Dat is de goden verzoeken.” Amsterdam kent 220 geldautomaten. Daarvan zijn er 97 buiten en 123 binnen in een winkel of zaak geplaatst. Het grootste deel van de buitenautomaten is gevestigd onder of bij woningen. “De plaatsing geschiedt in overleg met de banken en de gemeente,” zegt woordvoerder Ramona Sandaal van Geldmaat. “De nadruk ligt op een optimale verdeling. Binnen vijf kilometer moet er een geldautomaat beschikbaar zijn. Wij kijken niet of die al dan niet onder woningen staat.” Geldmaat krijgt volgens Sandaal vragen binnen van omwonenden van een geldautomaat die zich zorgen maken over hun veiligheid. “We kunnen ons voorstellen dat de schrik er na een plofkraak goed in zit, maar wij stellen strenge eisen aan de veiligheid van de automaten om plofkrakers af te schrikken. Mochten ze bezwaar maken dan kunnen ze ons contacteren.” Niet alleen op het Beukenplein zien mensen de geldautomaat het liefst verdwijnen. Ook bewoners van de 300 meter verderop gelegen Iepenweg, die precies twee weken later werden opgeschrikt door een kraak van ‘hun’ geldautomaat, zijn ongerust. Pal boven de geldautomaat woont een jong stel met een kind. “Toen ik hier in 2019 kwam wonen, zei mijn moeder meteen: ‘Vind je dat niet eng: wonen boven een pinautomaat?’” vertelt de vrouw, die anoniem wenst te blijven. Ze klom in de pen en schreef meerdere brieven aan woningbouwvereniging Stadgenoot, de veiligheidscoördinator van stadsdeel Oost én de ING-bank, van wie de automaat drie jaar geleden was. ING legde haar uit welke beschermende maatregelen allemaal zijn genomen. Wouter Kuppens, veiligheidsadviseur van de gemeente Amsterdam, meldde haar dat er inmiddels werd gekeken naar alternatieve locaties voor geldautomaten in supermarkten of kiosken. ‘Zo proberen we het aantal geldautomaten in gevels van gebouwen waarin ook wordt gewoond te verminderen,’ antwoordde hij destijds per brief. De geldautomaat aan de Iepenweg is ondanks haar protest gebleven. “Toen mijn baby geboren werd, heb ik het bedje zo neergezet dat het ver van het raam verwijderd stond. Voor het raam heb ik uit voorzorg zware gordijnen gehangen. Want ik had altijd in mijn hoofd dat het een keer kon gebeuren. Gelukkig hebben we geen schade.” Haar bovenburen, een ouder echtpaar, vertellen bij monde van hun dochter Naimi Arabi dat ze na de plofkraak op het Beukenplein de bui al zagen hangen. “Ze zeiden tegen elkaar: ‘Dit gaat ooit ons ook overkomen.’ Ze beseften toen dat ze onveilig woonden,” zegt Arabi. Op 7 augustus was het zover. Vroeg in de ochtend werd de automaat opgeblazen. “Ze waren heel erg geschrokken en zijn heel bang. Ze zijn het nog aan het verwerken. Het was best heftig en ze willen dat de automaat niet terugkomt.” Net als op het Beukenplein was de ravage enorm, bij een plofkraak op 16 juli aan Tussen Meer in de wijk Osdorp. Bij drie zware explosies raakte de tabakszaak naast de geldautomaat ernstig beschadigd, er ontstond brand, bovenbewoners moesten hun huis uit en aan de overkant van de straat sneuvelde een winkelruit. Ook daar zat de angst er goed in bij omwonenden. Bij het Bezaanjachtplein in Banne Buiksloot in Noord werd in oktober 2019 juist een plofkraak voorkomen. Een passant zag een touwtje uit de automaat hangen en belde de politie. De Explosieven Opruimingsdienst wist de bom te ontmantelen. Joyce Ederzeel, die aan de overkant woont, snapt niet dat de automaat er nog steeds hangt. “Ik pin hier nooit geld. Niemand let hier op. Dat ding moet gewoon weg.” Marleen ter Welle, die schuin boven de geldautomaat woont, heeft de hele operatie van de EOD destijds gefotografeerd. “Waarom staat dat ding hier nog? Dit is een gevaarlijk hoekje. Criminelen die de automaat willen kraken, zijn via de rotonde zo weg. Ik lig met mijn gezicht bij het raam. Als dat ding was ontploft, zouden bij mij de ramen eruit liggen. We zijn niet alleen bang voor het gevaar, maar ook voor schade aan onze woning.” Ter Welle: “Elke keer als ik van mijn werk thuiskom, kijk ik of er niet een touwtje uit de automaat hangt. Dat is er automatisch in geslopen.”||https://www.parool.nl/amsterdam/omwonenden-van-geldautomaten-leven-in-angst-het-babybedje-staat-zo-ver-mogelijk-van-het-raam~ba52d814/
2022-08-13||AZ-uitblinker Kerkez zal Wijndal snel doen vergeten||Onder de indruk als ik was van het spel tegen Dundee van Kerkez, zocht ik de lijst van AZ-scouts weer eens op. Hugo Hovenkamp staat daar al een jaar of twintig op, zo niet langer. Het hoofd van de scouting is Carlos Aalbers, een voormalige linksback van NEC en daar ook ooit technisch directeur. Arthur Numan scout voor AZ en nog twee minder bekende namen. Voorheen was Michel Doesburg er de baas, die in Alkmaar Joey Veerman aftestte, iets wat hij later als werknemer van Ajax nog eens deed. Kennelijk heeft Max Huiberts zo veel vertrouwen in zijn scouts dat hij aan Milan 2 miljoen durfde te betalen voor een onbekende Hongaarse linksback, die in Milaan voor de O19 speelde. Nadat we hem donderdag tegen Dundee hadden zien optreden, wisten we, mijn lezers en ik, dat hij niet onbekend zou blijven en ook waarom AZ Wijndal glimlachend aan Ajax heeft verkocht voor 10 miljoen. Zij wisten dat Kerkez in de coulissen stond te trappelen en dat hij Wijndal aanvallend al naar de kroon stak – Dundee was zo slecht dat we het oordeel over zijn verdedigende kwaliteiten nog even opschorten. Het eerste doelpunt was voor een procent of vijftig het werk van de linksback. Hij speelde Reijnders aan en sprintte de ruimte in. Reijnders zag het, gaf de steekpass en Kerkez trok haarfijn terug op Pavlidis. Ook bij de 4-0 van Reijnders was Kerkez betrokken met een voorassist. Het zou ons, mijn lezers en ik dus, niet verbazen als de Hongaar meer gaat opbrengen dan Wijndal. AZ heeft net te veel zwakke plekken om mee te doen voor de titel, maar zakelijk blijven ze scoren met andere talenten als Reijnders en Pavlidis straks in de aanbieding. Ruud van Nistelrooij had veel geluk met die overwinning op het vooral technisch oppermachtige Monaco. Stuk voor stuk konden die jongens meer met de bal dan types als, nou ja, laat ik geen namen noemen. Monaco was gewoon beter. In de dagen na het Wonder van Eindhoven werd er alweer geschreven en getwitterd over een eventuele transfer van Cody Gakpo. Uit de grond van mijn hart zeg ik: doe het niet, jongen. Blijf nog een jaar opwarmen in de eredivisie. En ga vooral niet naar Manchester United, waar zelfs Marcus Rashford verpietert bij gebrek aan speelbare ballen. Na tien minuten had Gakpo tegen Monaco al twee enorme airballs losgelaten, gespeend van concentratie of verstijfd van angst. Hoeveel talent hij ook heeft, voor de Premier League is hij niet klaar. Dat Ajax overweegt om Ünüvar te verhuren, is armoedig. Het betekent dat de club niet in staat is om een groot talent langzaam maar zeker te brengen naar het niveau van de eredivisie. Voor Jong Ajax maakte hij in totaal 24 doelpunten en gaf hij achttien assists, dit over twee seizoenen. Dat hij nog niet in staat wordt geacht om Champions League te spelen, kan ik volgen. Maar twintig minuten voor tijd tegen Emmen? Tegen Cambuur, Go Ahead, Sparta, RKC, Volendam, Excelsior of FC Groningen? Dat durven ze niet aan? Hebben die trainers van het eerste zijn steekballen wel eens bestudeerd? Dit doet denken aan Ronald de Boer naar FC Twente, Daley Blind naar FC Groningen en het voornemen Rijkaard aan FC Groningen te slijten. Schaamte komt altijd achteraf.||https://www.parool.nl/sport/az-uitblinker-kerkez-zal-wijndal-snel-doen-vergeten~bf707562/
2022-08-13||Een einde aan de war on drugs: de kersverse, linkse Colombiaanse president wil het – maar hoe? ||Gustavo Petro is al jaren kritisch op de vaak bloedige Colombiaanse drugsaanpak. Als burgemeester van Bogotá benaderde hij de drugsproblematiek in de hoofdstad – haaks op het landelijke beleid – als een gezondheidsprobleem, en bij zijn drie pogingen (!) om president van Colombia te worden beloofde hij telkens de oorlog tegen drugs te zullen stoppen. Dus dat Petro (63) afgelopen zondag tijdens zijn inauguratiespeech pleitte voor een nieuwe koers, kwam niet als een verrassing. Maar hoewel verwacht, markeerden de uitspraken van de eerste linkse Colombiaanse president een historische verschuiving voor het anti-drugsbeleid van het Latijns-Amerikaanse land. De internationale war on drugs heeft volgens Petro gefaald. Een miljoen Latijns-Amerikaanse doden vanwege drugsgeweld verder, is de cocaïneproductie in Colombia en omliggende landen alleen maar toegenomen. Colombia en de rest van Zuid-Amerika zou volgens hem niet meer moeten lijden voor de drugsverslaving van de Verenigde Staten en Europa. “Het is tijd voor een internationale conventie die erkent dat deze aanpak niet werkt,” sprak hij vanaf het Plaza Bolívar in Bogotá. Petro is niet de eerste Colombiaanse president die erkent dat de oorlog tegen drugs niet loopt, maar wel de eerste die dat aan het begin van zijn ambtstermijn doet. Zijn conservatieve voorgangers deden dat, áls ze dat al deden, alleen in de nadagen van hun presidentschap, meer als disclaimer voor gefaald beleid dan om er daadwerkelijk wat aan te doen. “Voor Colombia is Petro’s voornemens voor het drugsbeleid zijn heel bijzonder. Maar dat was zijn verkiezingswinst overigens sowieso ook al,” zegt Kees Koonings, hoogleraar antropologie en conflict aan de Universiteit Utrecht. Hij doelt daarbij op de achtergrond van Petro. Behalve de eerste linkse president van het land is hij ook de eerste president met een achtergrond in een guerillabeweging, de M19. Koonings: “En daarbij hoort een lijst ideeën en voornemens die radicaal afwijken van wat je tot dan toe in Colombia zag." De grote vraag blijft natuurlijk: hoe? Sinds de Amerikaanse president Richard Nixon vijftig jaar geleden drugs de oorlog verklaarde en het door de VS gesubsidieerde opjagen van drugskartels in Zuid-Amerika begon, hebben vele Latijns-Amerikaanse presidenten al geprobeerd het geweld te stoppen en de macht van de drugskartels te breken. De Mexicaanse president Andrés Manuel López Obrador verklaarde de war on drugs tijdens zijn campagne in 2018 ook al failliet. Maar vervolgens veranderde er niets. Koonings: “Zodra hij aan de macht was, viel hij toch weer terug op een strategie van militariseren. Hij heeft dat einde aan de drugsoorlog dus kennelijk alleen als campagneboodschap gebruikt. Of hij zag snel in dat er voor hem toch geen andere mogelijkheid was.” De hoogleraar denkt niet dat het bij Gustavo Petro om een lege verkiezingsbelofte gaat. Voor Petro is het einde aan de oorlog tegen de drugskartels onderdeel van een breder plan, een dat hem bovendien nauw aan het hart ligt. De ex-guerrillero is aangetreden met de belofte zich hard te maken voor ‘totale vrede’ in Colombia, door zowel met de Farc en andere guerrillabewegingen aan tafel te gaan als met de drugskartels. En zo dus vrede te stichten. Koonings: “Voor de drugskartels gaat dat om zogenaamde juridische onderhandelingen. Dan moet je denken aan een aangepaste strafmaat voor het opgeven van wapens of illegale activiteiten.” De centrumlinkse Petro heeft politiek de wind mee. In Latijns-Amerika wint progressief gedachtegoed, onder andere ten aanzien van de drugsaanpak, terrein. En hoewel Petro’s partij geen meerderheid in het parlement heeft, heeft zijn coalitie brede steun – en heeft Petro in elk geval nu nog veel ruimte om zijn plannen door te voeren. Ook vanuit de Verenigde Staten, historische bondgenoot van Colombia in de regio en belangrijk geldschieter, krijgt Petro van de regering-Biden wat ruimte om de grenzen op te zoeken, verwacht Michiel Baud, emeritus hoogleraar Latijns-Amerikastudies aan de Universiteit van Amster­dam. “Tenzij Colombia cocaïne bijvoorbeeld zou willen legaliseren, dat zou de VS nooit accepteren. Maar Petro heeft met Biden in het Witte Huis wel wat manoeuvreerruimte.” Toch zijn de onderzoekers verre van optimistisch over de kansen om de cocaïnecriminaliteit echt een halt toe te roepen. Petro noemde het legaliseren van marihuana tijdens zijn campagne als onderdeel van een oplossing, om boeren die coca (de plant waar cocaïne van wordt gemaakt) verbouwen aan te moedigen over te stappen op het verbouwen van deze minder gevaarlijke drug. Wensdenken, volgens Koonings. “Cannabis is minder lucratief en dus blijft het verdienmodel voor kartels cocaïne.” Dat ziet hij ook niet veranderen, ook niet in het onwaarschijnlijke geval dat Colombia cocaïne zou legaliseren. “Zolang de drug gecriminaliseerd blijft in West-Europa en de VS, dé grote afzetmarkten, blijft de illegale handel voor kartels interessant.” Baud beaamt dat: “Dat Petro de drugskartels om tafel wil krijgen is wel echt revolutionair, dat heb ik nooit zo gezien, maar veel kans geef ik hem niet. Hij kan hoogstens het geweld beperken, door bijvoorbeeld een wapenstilstand af te dwingen. Maar die drugsbazen gaan echt hun business niet zomaar opdoeken.” Voor sommige drugsdealers, of narco’s, zal het volgens Koonings wel degelijk interessant zijn om een deal sluiten met justitie voor een verlaagde strafmaat. “Het is natuurlijk een ongewis bestaan, ze weten nooit of ze de volgende ochtend halen. Dus als ze een bemiddeld burgerschap en overzienbare strafmaat uitonderhandeld kunnen krijgen, why not? Het probleem is – en dat zag je bij het demobiliseren van vorige generaties paramilitairen ook – dat als de ecologie van geweld en criminaliseren van drugs niet verandert, er gewoon een nieuwe lichting drugsbazen het vacuüm zal opvullen. Dan heb je alleen andere poppetjes maar blijft het probleem hetzelfde.”||https://www.parool.nl/wereld/een-einde-aan-de-war-on-drugs-de-kersverse-linkse-colombiaanse-president-wil-het-maar-hoe~bcb4e66e/
2022-08-13||Donkere wolken boven waterschap Amstel, Gooi en Vecht: ‘Laten het waterschap slechter achter voor onze opvolgers’||De Amsteldijk Zuid, op een van de vele zomerse dagen van augustus. Vissers zoeken dekking onder een parasol, racefietsers maken vanuit Amsterdam een rondje. Maar direct na de gemeentegrens van Ouderkerk aan de Amstel, waar de Amstel met lome bochten zuidwaarts stroomt richting Nes aan de Amstel, beginnen de problemen. Dit is ‘dijktraject A149’, om in het jargon van waterschap Amstel, Gooi en Vecht te spreken. Al in 2010 is vastgesteld dat dit stuk niet aan de veiligheidsnormen voldoet, net als zuidelijkere delen van de Amsteldijk. Over een lengte van 7 kilometer is deze niet hoog genoeg, niet sterk genoeg of geen van beide. Dat kan natuurlijk een probleem vormen voor de boerderijen, villa’s en andere vrijstaande huizen langs de dijk, die al gauw een paar meter lager liggen dan de rivier. De aanpak ervan is al een paar jaar in voorbereiding, maar de werkzaamheden zijn nog niet begonnen. Oorzaak: bezwaren van omwonenden, personeelsgebrek en corona. Het is niet de enige plek waar het waterschap kampt met achterstallig onderhoud. Dijkverbeteringen lopen zeven jaar achter op de wettelijke verplichtingen. 40 procent van de ‘technische assets’ (zoals sluizen, gemalen en bruggen ) is niet deugdelijk. Met name bij ‘zeer belangrijke’ assets schiet het onderhoud tekort en liggen ‘ongewenste risico’s’ op de loer, aldus het waterschap. Er is structureel te weinig geld voor onderhoud. Van de 258 kilometer aan dijken is slechts 53 procent op orde. De achterstanden worden maar langzaam ingelopen. Beoogde investeringen komen moeizaam van de grond, om dezelfde redenen als bij de Amsteldijk. In de periode 2017-2020 werd nog niet de helft van de geplande uitgaven verricht. Volgend jaar is de verwachting dat dit percentage 60 procent bedraagt. De financiën zijn een hoofdpijndossier op zich. Aan de inkomstenkant worstelt het waterschap met de inning van belastingen bij burgers en bedrijven. De oorzaak ligt bij Waternet. Dat werd in 2006 door Amsterdam en het waterschap opgericht om een einde te maken aan het gekibbel tussen de verschillende overheidsinstanties belast met waterbeheer. Voor Amsterdam is Waternet verantwoordelijk voor drinkwatertaken en rioolbeheer. Tegelijkertijd is het de uitvoeringsorganisatie van het waterschap, dat zelf geen enkele ambtenaar in dienst heeft. Tot frustratie van het algemeen bestuur, huiselijk gezegd de gemeenteraad van het waterschap. “Het waterschap is machteloos en krachteloos,” aldus Marjolein Quené, kritisch lid van het algemeen bestuur. Het waterschap heeft niets te maken met de IT-chaos bij Waternet, maar plukt daar wel de wrange vruchten van. Op eigen gezag besloot Waternet tot aanschaf van een nieuw IT-systeem voor de inning van drinkwatertarieven en waterschapsbelastingen. Sinds de ingebruikname, eind 2020, hapert dat systeem. Naast enorme financiële tekorten bij het waterschap zorgt dat voor grote vertragingen bij het versturen van de waterschapsaanslag en foutieve (soms dubbele) afschrijvingen bij bewoners. Vorige week nog overkwam dat 25.000 Amsterdammers. Ook de cybersecurity bij Waternet is in het geding, een risico voor de leveringszekerheid van drinkwater. Sinds vorig jaar staat de organisatie daarom onder verscherpt toezicht van de Inspectie voor Leefomgeving en Transport (ILT). Een aantal leidinggevenden is vervangen. De gebeurtenissen jagen de discussie aan over een ander waterbesturingsmodel. Het waterschap hoopt op meer invloed en droomt van een eigen ambtelijk apparaat. Het Amsterdamse stadsbestuur neemt alle tijd voor de discussie hierover, terwijl het waterschap snel wil beslissen. Nu al is duidelijk dat op 1 januari 2023 zo’n 200 miljoen euro aan belastingaanslagen nog niet zal zijn geïnd, vooral omdat een deel van de IT-systemen nog niet is geleverd. Om acute geldnood te voorkomen, heeft het waterschap 95 miljoen geleend. De totale schuldenlast bedraagt nu bijna 800 miljoen, bijna vier keer zoveel als het waterschap jaarlijks netto ontvangt aan belastingen. Andere waterschappen vinden hooguit 2,5 keer zo veel acceptabel. En waar de lage rente de afgelopen jaren voor meevallers zorgde, dreigen nu tegenvallers omdat lenen duurder wordt. Dat alles gebeurt op een moment dat waterschappen steeds meer op hun bord krijgen. Het stijgen van de zeespiegel, in combinatie met bodemdaling, vergroot het belang van waterbeheer. De waterkwaliteit is ook een toenemende bron van zorg en de steeds langere periodes van droogte en de verzilting maken het op peil houden van de zoetwatervoorraad ingewikkelder. Alle reden om de noodklok te luiden, zou je denken. Maar toen het waterschap vorige maand het jaarverslag presenteerde, overheerste tevredenheid in het persbericht: ‘We zijn trots op de resultaten die we in 2021 hebben bereikt’. In het jaarverslag werd beweerd dat de belastinginning inmiddels goed functioneert. Dagelijks bestuurder Peter Smit (VVD), verantwoordelijk voor de financiën, kwam ook met sussende taal. Het glas is misschien niet halfvol, maar de achterstanden worden ingelopen, zei hij over de belastinginning. Er is licht aan het einde van de tunnel. Dat geruststellende geluid viel slecht bij een aantal fracties in het algemeen bestuur. Met het oog op de waterschapsverkiezingen van volgend jaar maart concludeert Marjolein Quené: “We laten het waterschap slechter achter voor onze opvolgers.” De ChristenUnie voorziet ‘zware tijden en een donkere nabije toekomst’. “Overal bestaan achterstanden en worden plannen gemaakt, maar de uitvoering blijft achter en de kosten worden hoger.” En: “Het waterschap zit in zeer zwaar weer.” “We staan met de rug tegen de muur,” waarschuwde een andere fractie. CDA’er Wim Zwanenburg onderschrijft de kritische geluiden: “We denken dat we in Nederland heel goed zijn in waterhuishouding. Maar bedrijven en agrariërs hebben nog niet eens hun waterschapsbelastingaanslag voor 2021 ontvangen. En als zeker 40 procent van de systemen niet deugdelijk is, is de waterveiligheid in het geding. In een moerasland, welteverstaan! Er komt een enorme kostenpost aan, vergelijkbaar met die van de kademuren en bruggen in Amsterdam die kampen met achterstallig onderhoud.” “Er zijn zorgen. Maar zorgelijk? Zo zou ik het niet willen noemen,” zegt Albertine van Vliet-Kuiper, waarnemend dijkgraaf van het waterschap Amstel, Gooi en Vecht. Er is grootschalig achterstallig onderhoud bij gemalen, dijken en sluizen, er zijn problemen met belastingheffing en cybersecurity en forse schulden. Maar, benadrukt ze, er wordt aan gewerkt. “Als je al die zaken in een bepaalde context op een rij zet, denk je misschien: poeh poeh... Ik begrijp het gevoel bij een aantal algemeen bestuurders in het waterschap, dat het er slecht voor staat. Maar in mijn ogen is het niet waar.” “Het dagelijks bestuur van het waterschap ziet dagelijks van nabij de progressie. Algemeen bestuurders staan meer op afstand, dan krijg je misschien het idee dat je geen grip hebt. Maar we hebben in kaart gebracht hoe onze ‘technische assets’ (onder andere sluizen, gemalen en bruggen) ervoor staan. We weten waar de grootste risico’s zitten. Die pakken we als eerste aan. Dat stelt me gerust.” “De artikelen van Follow the Money waren een wake-upcall (het onderzoeksplatform onthulde in 2020 de problemen en het toedekken daarvan door Waternet, red). Het besef daalde in dat een buitenstaander onze geautomatiseerde systemen zou kunnen binnendringen. Dat wordt sindsdien aangepakt.” “We hebben tegen hele lage rente geleend, die hogere schuld is het punt niet. Tegen alle Amsterdammers en andere bewoners van het waterschap die last hebben van onze inningsproblemen zeg ik: het spijt me verschrikkelijk. Over 2021 moeten we nog 60 miljoen innen, over dit jaar kunnen we nog geen aanslagen opleggen, omdat we mensen niet twee keer in een jaar een aanslag gaan sturen. Ik heb er vertrouwen in dat eind volgend jaar de achterstanden zijn ingehaald.” “Niet meer heel lang. Maar de wethouder zit er pas twee maanden en ik snap dat ze zich wil inlezen. De kunst is een oplossing te vinden waarbij we blijven profiteren van de kennis bij Waternet. In 2012 was ik dijkgraaf in Overijssel en daar moesten we steeds expertise van buiten inhuren. Het is een luxe dat we die expertise met Waternet zelf in huis hebben.” “Ja. Er zit een hele professionele organisatie. We zijn wakker geschud op een aantal terreinen waar hard aan wordt gewerkt en onze toezichthouders bij de provincie en het rijk zijn positief. Ik hoef niet heel lang te doen over de overdracht aan Joyce.”||https://www.parool.nl/nederland/donkere-wolken-boven-waterschap-amstel-gooi-en-vecht-laten-het-waterschap-slechter-achter-voor-onze-opvolgers~b0525b99/
2022-08-13||In de techwereld is de feeststemming wel eventjes voorbij||“We hebben deze week besloten de beursgang van Bol.com door te schuiven. We zien allemaal dat de aandelenmarkt voor techbedrijven niet gunstig is voor een beursgang.” Topman Frans Muller was afgelopen november nog zo enthousiast over de vooruitzichten voor Bol.com, de webwinkel van Ahold-Delhaize die rond deze tijd deels naar de beurs had moeten gaan. Maar de euforie is weg. “Kijk naar alle koersen van vergelijkbare bedrijven. Een beursgang nu zou niet goed zijn voor de reputatie van Bol. We gaan het niet onder de waarde verkopen.” Wat heet, de aandelenkoersen van techbedrijven zijn het afgelopen halfjaar vooral in de Verenigde Staten gekelderd. In mei, nadat de Fed, het stelsel van Amerikaanse centrale banken, de rente flink verhoogde, verloren Amerikaanse techaandelen in drie dagen duizend miljard dollar aan beurswaarde. En deze week maakte een van de grootste beursgenoteerde techinvesteerders ter wereld, het Japanse SoftBank, een kwartaalverlies van 23 miljard dollar bekend. Dat heeft zijn weerslag op de hele techwereld. De beursflop van Bol.com is dan ook niet uniek. Vorig jaar al blies Coolblue een beursgang af en begin 2021 trok Wetransfer de stekker uit zijn beursplannen. Sowieso zit de techsector in het slop. Deze week maakte maaltijdbezorger Deliveroo bekend Nederland op te geven, nadat onlangs flitsbezorger Zapp al de vlag streek. En bezorggigant Just Eat Takeaway zit al maanden in de hoek waar de klappen vallen. Beleggers en analisten verwachten dat door de hogere rente techinvesteringen opdrogen omdat investeerders elders meer — en vooral: zekerder — rendement kunnen maken, zoals in vastgoed, obligaties of simpelweg op de bank. Voor jonge techbedrijven die groei financieren met dieprode verliezen, wordt het moeilijker geld op te halen. Volgens KPMG zijn investeringen in alle soorten techbedrijven, van start-up tot eenhoorn (een techbedrijf met een waardering van een miljard dollar), door de oorlog in Oekraïne, hoge inflatie en stijgende rentes wereldwijd sterk teruggelopen. Werd in het eerste kwartaal van 2022 bij 11.500 deals nog ruim 165 miljard dollar geïnvesteerd, de afgelopen drie maanden kwam dat niet verder dan 120 miljard dollar en 8420 deals. Ook zijn er veel minder overnames. “Het exitlandschap, techbedrijven die naar de beurs gaan of overgenomen worden, ligt bijna stil,” zegt Thomas Mensink van techanalist Golden Egg Check. “Hoe dichter een bedrijf bij zo’n exit zit, hoe lastiger het wordt om geld te vinden.” Haalden Nederlandse techbedrijven in het tweede kwartaal van 2021 nog een recordbedrag van ruim 2,2 miljard euro op, tussen april en juli kwam volgens Mensink de teller al bij 775 miljoen tot stilstand. Het aantal investeringen bleef nagenoeg gelijk rond de 100, maar de omvang van investeringen is achteruit gehold. “Vergeleken met vorige jaren zijn er nauwelijks nog grote rondes van 50 miljoen of meer,” zegt Mensink. “Meer dan de helft van de rondes ligt nu tussen de 1 en 10 miljoen euro. Veel investeerders geven aan dat alternatieven voor techinvesteringen aantrekkelijker worden nu de inflatie hoog is en rentes stijgen. Bovendien nemen de risico’s bij techbedrijven toe doordat de markt onzekerder wordt.” Naast uitstappers hebben ook start-ups, die met een goed idee maar zonder activiteiten of snelle vooruitzichten op winst geld ophalen, het moeilijk. “Bij zogeheten angels (particuliere investeerders die vooral in start-ups investeren) zie je nu al terughoudendheid. Bij start-ups gaan echt klappen vallen.” Voor de middengroep van techbedrijven is er slechts uitstel. “Techinvesteringsfondsen volgen later. Die moeten nog het geld investeren dat ze eerder hebben opgehaald om hun investeerder tevreden te houden. En als het ze al lukt om geld op te halen, dan is dat tegen veel lagere waarderingen voor hun bedrijf. Daar zijn dan eerdere investeerders en de aandeelhouders niet blij mee.” Mensink rekent op slachtoffers. “Het komende halfjaar wordt cruciaal. Als het geld bij bedrijven op is, ontstaat het echte bloedbad. Ongezonde bedrijven zullen dan verdwijnen. En van de zoveelste flitsbezorger, modewebwinkel of het zoveelste deelscooterplatform zal het niet snel meer komen.” Dat lijkt al aan de gang. Volgens het CBS trokken in de eerste jaarhelft 6785 webwinkels er zelf de stekker uit, de helft meer dan een jaar eerder. Vooral internetzaken met kleding, huis- en tuinartikelen en webwarenhuizen stopten. En vorige maand ging het Brabantse webwinkelcentrum TOM failliet. “2022 wordt een onzeker jaar voor de onlinesector,” zei directeur Marlene ten Ham van brancheclub Thuiswinkel.org onlangs in Het Parool. Ook uit de afgeblazen emissie van Bol.com kan gemakkelijk worden afgeleid dat de webwinkel zelf in de problemen zit. Wat nog versterkt wordt door de omzetdaling van 9 procent in de eerste jaarhelft en het besluit om de investeringen in Bol over een langere periode uit te smeren. “Bol.com loopt uitstekend, alleen is de markt wat softer geworden,” put Aholdtopman Muller zich uit in ontkenningen. “Weliswaar dalen de omzetten voor alle non-foodbedrijven, maar Bol verliest in Nederland en België geen marktaandeel aan bijvoorbeeld Amazon. We zijn overtuigd van het potentieel van Bol. Maar als de groei lager is, hebben we minder capaciteit nodig en minder investeringen. Maar het idee voor een beursgang is niet van tafel. We hebben al een hoop voorbereidingen gedaan, we zijn startklaar.” Volgens techanalist Thomas Mensink gaan alle vergelijkingen met de dotcomcrisis van 2000 mank, toen overgewaardeerde techbedrijven massaal omvielen nadat bleek dat de meesten niet levensvatbaar waren. “Het feest is wel voorbij, maar de club is nog niet dicht. Dit is ook geen reset, zoals destijds bij de dotcombubbel. Eerder een correctie.” “We gaan niet terug naar nul, maar maken even pas op de plaats. De techmarkt is vergeleken met vorige crises zo veel volwassener geworden. Er zijn meer investeerders, meer succesvolle bedrijven en meer vertrouwen dan ooit. Dit is voor investeerders ook een goed moment om deals te doen omdat de waarderingen lager zijn en er minder concurrentie is.”||https://www.parool.nl/wereld/in-de-techwereld-is-de-feeststemming-wel-eventjes-voorbij~b8a810a2/
2022-08-13||Compromisloos en onverstoorbaar – Museum Panorama Mesdag zet schijnwerpers op vergeten kunstenares Suze Robertson ||Ze was een radicale vernieuwer, die in bijna veertig jaar tijd zelfbewust, compromisloos en onverstoorbaar bouwde aan haar oeuvre. De thema’s die ze koos – stillevens, naakten, stadsgezichten en vrouwen in interieurs – waren wellicht alledaags, haar gebruik van kleuren en materialen was ongeëvenaard en haar techniek baanbrekend. Er zijn straten naar haar genoemd, onder meer in Amsterdam Overtoomse Veld, Almere en Hengelo. Maar wie weet nog wie ze is? Ten onrechte is ze als kunstenaar vergeten, Suze Robertson (1855-1922), aan de wieg van de moderne kunst in Nederland. Pleitbezorger hier is Suzanne Veldink, hoofd museale zaken van Museum Panorama Mesdag. In 2013-2014 wijdde het Haagse museum een kleine expositie aan Robertson, die bevriend was met de oprichters van het museum: Hendrik Willem Mesdag en Sientje Mesdag-van Houten. Het echtpaar verzamelde ook haar werk en steunde haar daarmee in barre tijden. Veldink werkte vanaf 2018 met kunsthistoricus en medeconservator Kees van der Geer en schilderijenrestauratoren Annemiek van Stokkom en Laura Kolkena om de coronabeperkingen heen aan de lijvige en zeer minutieuze studie Suze Robertson. Toegewijd. Eigenzinnig. Modern. die is gepubliceerd voorafgaand aan een grote overzichtstentoonstelling die 24 september opent. Ze konden toen, schrijft Veldink, nog niet bevroeden dat in 2022 verschillende projecten zouden focussen op vrouwelijke kunstenaars en hun plek in de kunstgeschiedenis – zoals bijvoorbeeld de biografie van Jolande Withuis en de zes tentoonstellingen over de even gedreven Jeanne Bieruma Oosting (1898 -1994). Susanne Robertson werd op 17 december 1855 in Den Haag ‘geboren voor de kunst’, zoals voorzitter Hendrik Haverman van de Haagse kunstenaarsvereniging Pulchri bij haar overlijden zei. Haar tekentalent werd al jong onderkend, maar werd bij een negende kind van een failliete handelaar in hout- en metselmaterialen – haar moeder overleed toen ze nog geen twee jaar was – ook weer niet aangemoedigd. Vanuit een pleeggezin kwam ze in 1867 terecht in het Nederlandsch Opvoedingshuis, een Haags internaat waar tekenonderwijs werd gegeven; ze kwam er vandaan met een ‘akte van bekwaamheid tot huisonderwijzeres in het vak tekenen’. Maar ze wilde meer en zette door – het is Kees van der Geer die haar levensverhaal gedetailleerd optekent. Hoe ze met extra hulde afstudeerde aan de Academie van Beeldende Kunsten in Den Haag, wat pas enkele jaren eerder voor vrouwen mogelijk was geworden. Hoe ze om den brode lesgaf; eerst in Den Haag en daarna in Rotterdam waar ze zich inschreef voor de Rotterdamse academie. Hoe ze tot haar ergernis niet zoals haar mannelijke studiegenoten naar levend naakt mocht tekenen – iets wat ze uiteindelijk wel gedaan kreeg, een voorbeeld van haar daadkracht en eigenzinnigheid. In 1883 vestigde Robertson, toen 27 jaar oud, zich dan toch als zelfstandig kunstenaar in Den haag. In die beginjaren, schrijft Veldink – die zich in de studie werpt op de dwarsverbanden tussen haar werk en dat van voorgangers en generatiegenoten – is in stijl en onderwerpkeuze de erfenis van onder meer de Haagse School en de Franse realisten zichtbaar. Maar in haar gebruik van diepe en gloedvolle kleuren gaat ze al snel een andere kant op, waarbij het werk van de Italiaanse kunstenaar Antonio Mancini een sleutelrol lijkt te hebben gespeeld en met wie ze een interesse voor verfopbreng en oppervlaktestructuren deelt. Door haar huwelijk met kunstenaar Richard Bisschop werd Robertson in 1892 onderdeel van een invloedrijke, maar als behoudend bekendstaande kunstenaarsdynastie. Zijzelf stond juist open voor nieuwe internationale stromingen, al werd ze voor het gemak vaak geschaard onder de parapluterm van de Tachtigers – ze werd van al haar leeftijdgenoten volgens Veldink het meest vergeleken met leeftijdgenoot Breitner. In later werk zagen critici verwantschap tussen Robertson en Van Gogh. Maar ze was moeilijk van een etiket te voorzien. Na de geboorte van dochter Sara in 1894, enig kind van Bisschop en Robertson, kreeg ze minder gelegenheid voor eigen werk. Ze nam de zorg voor haar dochter op en ging lesgeven aan een vermogende zakenman in het Brabantse Leur. Volgens Van der Geer was juist die periode in Leur een kantelpunt, omdat ze een kindermeisje ter beschikking had dat tevens als model (Nelly of ‘Pietje’) zou dienen voor tientallen schetsen, tekeningen en schilderijen. Ook experimenteerde ze steeds meer met de drager, ondergrond en structuur van haar schilderijen. In de zomer van 1898 keerde Robertson terug naar Den Haag en besloot de zorg voor Sara uit te besteden aan een pleeggezin. Na een periode van relatieve armoede groeide haar succes en daarmee de opbrengsten; musea hadden steeds meer interesse om haar werk in hun collectie op te nemen. Ook de belangstelling in het buitenland groeide, al bleef commercieel succes daar uit. In het laatste decennium van haar leven werd ze alom gewaardeerd, op financieel gebied waren er geen zorgen meer. Maar in de laatste periode van de Eerste Wereldoorlog raakte ze haar inspiratie en creativiteit kwijt, haar huwelijk was (zo blijkt uit de archieven die haar erven zonder voorwaarden openstelden) voor haar ‘het ongeluk’ geweest, werken ging moeizaam en op 22 oktober 1922 overleed ze, 66 jaar oud. Hopelijk, schrijft Veldink, zorgt deze publicatie ervoor dat Robertson nu haar verdiende plek in de canon van Nederlandse kunstgeschiedenis krijgt.||https://www.parool.nl/kunst-media/compromisloos-en-onverstoorbaar-museum-panorama-mesdag-zet-schijnwerpers-op-vergeten-kunstenares-suze-robertson~b1541860/
2022-08-13||Portugese fine dining, maar de ambiance van een luchthavenlounge (7,5)||Genoeg Nederlandse topkoks die naar verre oorden vertrekken om een restaurant te openen. Zo kookt Richard Ekkebus al jaren op hoog niveau in Hongkong en opende Jonnie Boer zaken op Bonaire en Curaçao. Het kan ook andersom. In het Amsterdamse Art’otel vind je een restaurant van Henrique Sá Pessoa. Deze Portugese chef runt in Lissabon onder andere het met twee Michelinsterren bekroonde Alma. In Amsterdam combineert hij Portugese fine dining met Aziatische invloeden. Bijna de volledige brigade komt uit Portugal – de voertaal is Engels – en is ongekend professioneel. Lang geleden dat we zo snel en kundig werden ontvangen. Bovendien doen ze er alles aan om een goede sfeer neer te zetten. Dat is nogal een opgave, want het interieur heeft meer weg van dat van een veredelde luchthavenlounge dan van een restaurant. Dat komt echt niet omdat er bijna alleen toeristen zitten: het is redelijk donker, er is een langwerpige gashaard, er staan duizend-in-een-dozijn skaileren stoeltjes en voor het raam hangt een draadjesgordijn met projecties. Resultaat is dat je verstoken bent van elke vorm van daglicht en – zeker op een zomerse dag – na een halfuur snakt naar frisse lucht, naar zon, naar léven. Ook de open keuken zorgt voor weinig reuring. Want hoewel je juist hier een schouwspel vol stoom, potten en pannen verwacht, wordt er bij Arca zo stil en met zoveel bakjes gewerkt dat het lijkt alsof er een harttransplantatie wordt uitgevoerd. Maar goed, het gaat natuurlijk om het eten. Voor 60 euro bestel je een Aziatisch of Portugees ­tasting menu, maar er is ook een uitgebreide à la cartekaart. Daar staan tot mijn grote geluk flink veel rijstgerechten op. Ook de wijnkaart is prima, met naast wat Portugese klassiekers ook flink wat andere Zuid-­Europese wijnen. De prijzen per glas liggen rond de 10 euro, maar er wordt gul geschonken en de adviezen zijn prima. In de keuken is alles tot in het kleinste detail voorbereid. Het is zelfs zo’n perfect geoliede machine dat onze voorgerechten al op tafel komen als we nauwelijks een slok hebben genomen van ons aperitief – een glas verkwikkende en elegante alvarinho van Quinta de Santiago met daarbij wat wel erg zuinig geportioneerde Iberico de Bellota. De octopussalade met aardappel heeft een fijne kick van gerookte paprika, maar is koelkastkoud, en de prachtige Portugese kom waarin hij wordt opgediend ook. Stond hij misschien al even klaar in de koeling? Wat ook niet helpt, is dat zowel de aardappel als de octopus in blokjes is gesneden, waardoor het monotoon wordt qua structuur. Ook van de gamba’s met knoflook, chili en koriander val ik niet van mijn stoel. De smaak is prima, maar de verwachte hitte en het gesis blijven uit; de gamba’s zijn lauw, net als de olie waarin ze liggen. Stukken beter zijn de hoofdgerechten. De bacalhau à Brás is zelfs subliem. Deze klassieke combinatie van klipvis en reepjes gebakken aardappel wordt door de ober à la minute aan tafel gemengd met eidooier, peter­selie en fijngehakte zwarte olijf – een beetje zoals een steak tartare. Los van dat het vermakelijk is om te zien – eindelijk gebeurt er wat! – kan het resultaat niet beter: klassiek, verfijnd en delicaat, een Portugese droom. Aan de andere kant van de tafel komt een prachtig gepresenteerd gerecht van felgroene rijst met daarbovenop twee stukken sappige zeebaars en een paar flinke toeven schuim, al mag ik het van de bediening niet zo noemen, want ‘the chef prefers to call it air.’ Schuim, lucht, what­ever... Het mist hoe dan ook de subtiele citroensmaak waar we op hoopten. In plaats daarvan is het zo heftig dat het doet denken aan een badparel uit een Lushwinkel. Ook de smaak van de overigens meesterlijk gegaarde rijst mist nuance. We hopen op een krachtige visbouillon met in de verte een koriandersmaak, maar in plaats daarvan is het alsof er een shotje van een nieuw superfood over de rijst heen is gekieperd – na een paar happen gaat het tegenstaan. Dat is bij de desserts absoluut niet het geval. De pudim Abade de Priscos bestel ik zelfs bijna een tweede keer. Deze klassieke karamelpudding is exact zoals hij hoort te zijn: bomvol eidooiers, mierzoet, maar met een fijn bittertje en als frisse tegenhanger goed gemaakte mandarijnensorbet. Het andere dessert bestellen we omdat het zo afschuwelijk klinkt dat het mateloos fascineert: een bloemkooltaartje met pindakaas en currysorbet. Tegen de verwachting in blijkt het een wonderlijk goed uit­gedacht zout-zoet geheel dat spannend is tot de laatste hap. Ongelooflijk knap gedaan. Voor de patisserie, de bacalhau à Brás, de wijnen en de bediening is Arca dan ook best een bezoek waard. Dat je daarvoor een avond lang gevangen zit in een veredelde luchthavenlounge moet je maar op de koop toe nemen. Bekijk ook: dit zijn volgens Mara Grimm de beste restaurants in Amsterdam en hier vind je alle afleveringen van Proefwerk.||https://www.parool.nl/ps/portugese-fine-dining-maar-de-ambiance-van-een-luchthavenlounge-7-5~b2020386/
2022-08-13||Patrick van Bronswijk strijdt voor zijn buurt: ‘Ik kan die oudjes gewoon niet laten zitten’||Het onkruid in het voortuintje van mevrouw Rotgans in de Bloemenbuurt in Noord staat hoog, héél hoog. Zeker anderhalve meter steken de dorre takken de lucht in, precies rond een paar knalroze, nogal dorstige hortensia’s. Gelukkig zijn daar deze ochtend Patrick van Bronswijk (42) en zijn drie maten Bob, Mark en Nick van stichting Flora4Life, gewapend met een bosmaaier (een apparaat om stugge beplanting mee te verwijderen), een bladblazer en een stel harken. In no time heeft het stel het onkruid gedecimeerd en ziet het tuintje van mevrouw Rotgans er een stuk knapper uit. Ze kijkt vanuit haar halletje opgelucht naar het resultaat. “Ik ga mijn planten meteen water geven. Dat lukte me al heel lang niet meer.” Patrick van Bronswijk is wereldberoemd in Amsterdam-Noord vanwege de organisatie van het enorme oudejaarsvuur, een traditie die al zeventig jaar bestaat in Floradorp. Van Bronswijk stuurt al jaren de hele organisatie aan, van het regelen van pallets en kerstbomen voor de vuurstapel tot het ronselen van de vrijwilligers die de orde rond het vuur bewaken. Online geniet hij trouwens ook enige bekendheid: Van Bronswijk werd een TikTok-hit door een geestig AT5-fragmentje waarin hij een Cobra-vuurwerkbom een ‘behoorlijke beuker’ noemt. Maar wie een rondje door Noord wandelt, heeft vooral kans Van Bronswijk al zwoegend aan te treffen in de tuintjes en woningen van zijn buurtbewoners. De Floradorper in hart en nieren kwam dankzij woningruil met zijn moeder vier jaar geleden weer in zijn ouderlijk huis in de Dotterbloemstraat wonen, en merkte dat bewoners een beetje gezelligheid misten. “Activiteiten, samen kaarten, een plek voor de jeugd om leuke dingen te doen. Dus ben ik dat gaan organiseren.” Tegelijkertijd wendden veel buurtbewoners zich tot de handige Van Bronswijk. Want zo’n eengezinswoning met tuintje voor en achter, zoals de meeste woningen in de tuindorpen in Noord hebben, is natuurlijk hartstikke fijn. Maar zo’n stukje groen vereist ook het nodige onderhoud – iets waar veel bewoners in Noord tegenaan lopen. Ze zijn zoals mevrouw Rotgans op leeftijd en kunnen het werk fysiek niet aan of hebben te veel aan hun hoofd om de schoffel in hun overwoekerde tuin te steken. En veel mensen hebben vooral de financiën niet om iemand in te huren om een verzakt terras of een omgewaaide schutting aan te pakken. Precies daarbij helpt Patrick van Bronswijk zijn buurtgenoten. “Je wil niet weten hoeveel mensen wij helpen die van vijftig euro leefgeld per week moeten rondkomen. Ik wist niet eens dat dat kón. Als ze een nieuwe schutting willen, bellen ze me in februari – of ik het in mei kan doen als hun vakantiegeld binnen is. En dan hebben we het over waaibomenhout van misschien 35 euro. Maar de palen en schroeven kosten ook geld. Bij elkaar is dat voor veel bewoners hier gewoon te veel.” Via de sociaal-maatschappelijke stichting Doras begon Van Bronswijk samen met twee buurtgenoten als vrijwilliger tuinklussen in heel Noord, inclusief Ransdorp, Zunderdorp en Holysloot, uit te voeren. Inmiddels zijn zes grote woningcorporaties aangesloten en worden de klussen ondergebracht bij de stichting Flora4Life, die hij aanvoert. De animo is enorm. Van Bronswijk en zijn clubje van zes vrijwilligers hebben een wachtlijst van een paar maanden. “Vorig jaar hebben we zeshonderd klussen gedaan. Het grote nadeel is alleen dat we per tuintje maximaal zes uur mogen declareren, terwijl veel klussen veel langer duren. Als ik zo’n eerste paal van zo’n schutting erin sla, dan kom ik al van alles tegen: stoepbanden, stroomkabels, gasleidingen. Dan ben je dus veel langer met zo’n klus bezig. Maar we gaan iemand natuurlijk niet met een halve schutting laten zitten.” Sinds een paar maanden is er ook een ‘binnendienst’ die door drie buurtbewoners wordt gerund. “Lampjes en gordijnen ophangen, laminaatjes leggen, schilderwerk: dat soort dingen.” En dan zijn er nog de activiteiten die Van Bronswijk en zijn club organiseren: straatspeeldagen voor de jeugd, sportochtendjes, koffie-uurtjes voor ouderen. Sinds kort runnen ze ook de Floramobiel, een wagentje waarmee ze bewoners voor 1,50 euro per rit naar bijvoorbeeld de supermarkt of huisarts brengen. Bij de keet van de stichting, die nu op een stukje land achter de Buiksloterdijk staat, vertelt collega John de Jong dat ze sinds de coronacrisis ook een voedseluitgifte zijn begonnen. “Schrikbarend dat het moest, maar er wonen hier veel mensen die net te veel verdienen voor de voedselbank, die tijdens corona flink in de problemen kwamen. Ik kwam buurvrouwen tegen, zzp’ers die ineens zonder inkomen zaten: mensen van wie ik het echt niet had verwacht.” Van Bronswijk haalt haast opgewonden herinneringen op aan die toch ook wel bijzondere eerste coronagolf. “We kochten marktkramen en Turkse groenteboeren leeg, en ik haalde overschotten op bij boeren: ik reed zo met vijfhonderd kilo aardappelen, uien of knoflook hierheen. We hielpen toen bijna vijfhonderd gezinnen in heel Noord.” Nu zijn dat er nog ruim honderd, want behoefte aan extra voedsel is er nog steeds. De stichting heeft professionele afspraken met bedrijven als Hello Fresh, Crisp en Hema, waar ze regelmatig voedsel mogen ophalen dat bijna over de datum is. Al met al bestiert de stichting uit Floradorp een enorme organisatie, terwijl het geld bepaald niet over de plinten van hun keet klotst. Er werd vorige maand 250.000 euro aan gemeentegeld uitgedeeld via het buurtbudget, maar geen van de ingediende plannen haalde genoeg stemmen om geld te krijgen. “Dit jaar kon dat alleen online. Op de computer stemmen, met een code en zo’n formuliertje? Onze doelgroep kan dat helemaal niet.” De plannen die het wel haalden, waren volgens de Floradorpers vaak van mensen die pas sinds kort in het stadsdeel wonen. “Die nieuwe Noorderlingen... die zijn heel goed met mailen.” Vooralsnog moeten ze het doen met subsidie hier en daar, en de verdiensten van de onderhoudsklussen. De stichting krijgt vijf euro per anderhalf uur werk, net als de vrijwilligers, maar de corporaties hanteren een maximum van dertig euro per klus. “Daarvoor zijn we soms een volle dag aan het bikkelen.” De stichting heeft Van Bronswijks leven volledig in beslag genomen.“Ik werk zeven dagen per week, voor 150 euro per maand. Dat is de maximale vrijwilligersvergoeding – ik kan niet in loondienst werken omdat we een stichting zijn. Ik kom rond van het salaris van mijn vrouw. Iedereen verklaart me voor gek, maar ik kan die oudjes gewoon niet laten zitten. Ik heb ook wel eens een dag geen vrijwilligers beschikbaar. Dan doe ik twee tuintjes in m’n eentje.” Collega John de Jong: “Als iemand belt voor een kuiltje in de straat, heeft Patrick de gewoonte om die straat even helemaal recht te trekken. Dan staat ie weer een hele tuin te bestraten voor 30 euro. Dat kan niet, en dat probeer ik hem ook mee te geven, maar hij kan het niet laten.” Van Bronswijk: “De waardering van die oudjes: ik vind dat gewoon machtig mooi.”||https://www.parool.nl/amsterdam/patrick-van-bronswijk-strijdt-voor-zijn-buurt-ik-kan-die-oudjes-gewoon-niet-laten-zitten~bf130ac6/
2022-08-13||Honderd jaar volkstuinpark Ons Buiten: ‘Never nooit dat ik hier ooit wegga’||Van de honderd jaar dat Tuinpark Ons Buiten bestaat, loopt Henk van Raaij er al zeventig jaar rond. Elke dag eigenlijk, dus vandaag ook weer. Dit voorjaar werd hij geridderd. Geridderd? Ja, zegt hij, in de Orde van Oranje-Nassau of zoiets, weet ik veel. “Toen kreeg ik een speech jongen, die hoor je eigenlijk op je begrafenis te krijgen. Dat ik zo’n goede jongen was, weet je wel. Nou, dan hebben we die ook maar vast gehad.” We lopen vandaag een rondje over het volkstuinpark aan de Riekerweg met fotograaf Michael Floor, die hier nu tien jaar een huisje heeft, mét tuin natuurlijk. ­Geïntrigeerd door het park, maar vooral door de mensen – tuinders noem je die hier – maakte hij een tijdsdocument met portretten van wie hij maar tegenkwam als hij met z’n analoge middenformaat-­camera over het park liep. Zíjn park toch ook, want je hoeft er geen halve eeuw rond te lopen om je hier thuis te voelen. Ter gelegenheid van het honderdjarige bestaan van Ons Buiten worden zijn portretten nu geëxposeerd op de lanen en paadjes van het park en zo komt het dat we ergens lopen en opeens de levende ­versie van een foto langs zien fietsen: Ron van Nes. Ook eentje van de oude stempel hier, sinds 1958. Mooi was die tijd, vertelt hij, net in de remmen en nu leunend op z’n stuur. “Als kind, hele dagen op het veld met elkaar. Er was niks, geen kloot, maar je vermaakte je wel samen. Gewoon een beetje rotzooien, en dat doen we nu nog steeds. Met m’n vrienden, de meesten zitten hier ook al zo lang of nog langer zelfs. Al dat oude spul dat daar zit,” zegt hij, wijzend naar de kantine, waar een clubje met grijze haren en bruine kuiten zit te verpozen. “Die komen hier elke dag. Allemaal gepensioneerd hè. En er moet altijd wat gebeuren hier. Timmeren, opruimen, sjouwen. Ja, ik kan nu niet zo veel meer, want ik mijn longen zijn niet goed. Ik ben 76, dus ik word nou echt een oude lul. Hoe zeggen ze dat? Oud worden is leuk, maar oud wezen valt niet mee. Maar we doen het samen, dat is het mooie. We helpen elkaar. Daarom ben hier ik hier elke dag. Ik woon in een huis aan het Vondelpark. Luxe hoor, 110 vierkante meter, tweede verdieping: een kast is het, maar ik heb er helemaal niks mee. Het is ieder voor zich daar, ik ken m’n buren amper. Maar oké, dat kan aan mij liggen, want ik ben er bijna nooit. Nou ja, in de winter om te slapen en te eten, maar om negen uur ’s ochtends ben ik dan weer hier, elke dag. En never nooit dat ik hier ooit wegga.” Alle begrip daarvoor, want je hoeft er maar even rond te lopen en denkt al: ik wil dit ook. Zo kwam Floor hier jaren geleden een keer wandelen met zijn vrouw, allebei nog lang niet in de tuinhuizenfase van hun leven, vonden ze zelf. Maar ze wisten wel meteen dat ze dit ooit wel gingen willen. ­Ingeschreven dus, en tien jaar geleden betrokken ze er hun paleisje. Klein, maar o wat fijn, omgeven door groen en frisse lucht. Voor hun kinderen van zeven tien is het dat zuchtje natuur in een stadse jeugd gebleken, zoals het dat al een eeuw is voor wie er van jongs af aan rondloopt. Maar, zegt Henk van Raaij, vroeger was het armoe hoor. “Púre armoe. We hadden wel allemaal dezelfde armoe, dat schept een band. En in de jaren zestig kregen we het wat ruimer, de economie ging omhoog en dat was hier ook te merken. De sfeer, het werd gezelliger.” Gezellig is het nog steeds. En divers, blijkt wel uit de serie die Floor maakte. Met pubers, op die leeftijd tussen kind en geen-kind-meer: daar zit van alles in. Of Dorothé, die net aan de Ottolenghi­klassieker met palmkool en kikkererwten zat – Floor zag het en legde het vast. En dan is er nog die architect, wiens huis een snaarstrakke Japanse rechthoek is, met veel glas en een tuin om jaloers op te worden. Maar ook Jochem, die hier opgroeide en zijn tuin vol beelden en zelfs een Maria-­kappelletje heeft. En die hond, die met beide poten op het tuinhek geposteerd staat te kijken met de blik van een buurman die het allemaal nog maar eens moet zien. De meesten wilden wel, als Floor vroeg of hij een foto mocht maken. Ook omdat de camera zo tot de verbeelding spreekt. Het is er zo eentje waar je van bovenaf in kijkt, waarbij het allemaal even duurt totdat hij – KLOEINK, want zo klinkt het – klikt en het vastgelegd is. “Het is de diversiteit aan mensen die ik wilde laten zien,” zegt Floor. “Iedereen anders. Sommigen komen hier om zich terug te trekken, anderen juist voor de gezelligheid. Maar iedereen mag er zijn. Kijk, we lopen nu op de Geertruidalaan. Alle paden zijn vernoemd naar de vrouwen van de oprichters. Honderd jaar geleden natuurlijk, dus allemaal prachtige ouderwetse Hollandse namen. Er valt zo veel te zeggen over deze plek. Maar ik ben me ook wel bewust van hoe wij hier tien jaar geleden binnenkwamen. Bakfiets, ­jonge tweeverdieners uit de stad. ­P­roseccotuinders, zo wordt de ­nieuwe lichting genoemd door de oude. Haha, ik kan er wel om lachen.” Ron: “Tja, er zijn andere mensen bij gekomen. Yuppen. Maar er zitten goeie bij, hoor. Een paar. Alleen sommigen komen zondags, steken de barbecue aan, glaasje wijn erbij en dan zijn ze dezelfde avond weer weg. Leuk hoor, maar daar heb je als vereniging niks aan. Die draait op vrijwilligers. Ze vinden het zo leuk voor de kinderen. Ja, denk ik dan, maar ze begrijpen niet dat er mensen voor nodig zijn om het zo leuk voor de kinderen te houden. Nu komt dat hoofdzakelijk op de oude ­garde aan. En die oude garde – ik kijk ook even naar mezelf – wordt nu wel oud.” Ons Buiten werd ooit, net als de andere tuinparken in Amsterdam, opgericht uit ­idealisme, om arbeiders frisse lucht te geven, met ruimte en vooral groen. En hoewel de samenstelling is veranderd, de tuinders bestaan uit een groep die diverser is dan ooit, geldt nog steeds dat het groen verenigt. Een minisamenleving, noemt Floor het, waarvan de rol misschien ver­anderd is maar waar de sociale idealen nog fier overeind staan. Je moet het samen doen hier, en je wíl het samen doen. Dat betekent wel dat er regels zijn. Belangstellenden krijgen bij de jaarlijkse informatieavond een opgeheven vinger voorgehouden: een tuindersleven komt met verantwoordelijkheden. “Daar zijn ze best streng in.” Welnee, vindt Ron, het stelt geen reet voor. “Oké, je moet een keer per jaar de sloot baggeren en verder moet je je heg knippen en je tuin een beetje bijhouden. Nou, dat zou je thuis toch ook doen? Je merkt wel: de mensen die hier niet wonen laten alles groeien. En ik snap: iedereen doet op z’n eigen manier, zelf hou ik van netjes, maar het kan natuurlijk anders. Alleen: je móét het een beetje bijhouden, want het groeit allemaal als kool. Duizendknoop, je kent het wel. Daarom moet je hier eigenlijk ook veel zijn. Het is niet een beetje voor erbij. Tenminste, beter van niet.” “Kijk,” zegt Floor, en hij wijst naar een paar witte partytenten op het grasveld voor de kantine. “Daar gaat het gebeuren dit weekend. Het trouwfeest van mijn vrouw en mij. Geweldig, toch? We konden ons geen leukere plek bedenken dan hier, we zijn ons hier echt thuis gaan voelen.” Geen wonder, want het ís een oase. Omringd door de Zuidsingel, waar riet­sigaren, gele lissen en koekoeksbloemen staan. Tussen de kwakende padden en kikkers, tussen de eenden, egels en vossen en uilen. Echt, je staat in tien minuten fietsen alweer op de Zuidas, maar je voelt het niet. Sinds de pandemie is de vraag naar een huisje geëxplodeerd. Lange wachtlijsten, weinig doorloop, ook omdat het nog zo betaalbaar is, al komt die betaalbaarheid dus met een verantwoordelijkheid. Ron, even later, op het terrasje bij de kantine tussen z’n oude maten. Keuvelend, over niks in het bijzonder maar alles in het algemeen. Iets over een heg die gesnoeid moet, en een paadje aangeharkt. Hou je het nog vol Ron? Grote lach: “Dit is het tuinleven hè, en ik kan het iedereen aanraden.”||https://www.parool.nl/ps/honderd-jaar-volkstuinpark-ons-buiten-never-nooit-dat-ik-hier-ooit-wegga~bde13f89/
2022-08-13||Hoe het plan voor de bloedigste Europese aanslag ooit, uitdraaide op een wanhoopsdaad op de Ramblas ||Ze zitten met z’n drieën op de grond. Tussen hen in kabels en draden, cilinders, rollen tape. Alsof ze aan het spelen zijn, een bouwpakket in elkaar aan het zetten. Ze maken grapjes en met een vrolijke blik in de ogen en een brede lach om de mond praten ze wat, soms in het Spaans, soms in het Arabisch, af en toe woorden in het Catalaans. De 24-jarige Mohamed Hychami kijkt in de camera. “God heeft ons uit miljoenen mannen gekozen om jullie bloed te laten huilen,” zegt hij. En, terwijl hij een cilinder omhooghoudt: “Als God het wil zal elke gram van deze granaat in jullie hoofden terechtkomen.” Youssef Aalla, die jonger lijkt dan de 22 jaar die hij op dat moment is: “Allah heeft ons het paradijs beloofd, en jullie de hel.” Niks geen indringende, boosaardige blik van een jihadist – hij lacht bij de woorden. Zijn goede vriend Younes Abouyaaqoub (ook 22) gaat staan, een bomgordel om zijn middel. “Wat doet dat?” vragen de anderen hem. Younes antwoordt giechelend: “Dit? Dit doet boem!” De video wordt opgenomen door Mohamed Houli, 21 jaar. De camera is enkele dagen eerder door Younes en Omar Hychami, de jongere broer van Mohamed, in Parijs gekocht. Daar hebben ze foto’s en video’s gemaakt van onder andere de Eiffeltoren. Geen toeristenkiekjes, maar beelden ter oriëntatie. Op de terugweg zijn ze ook even gestopt bij de Sagrada Familia in Barcelona. Omar, in de auto: “Christenen, jullie wacht de tragedie. God heeft zijn strijders voorbereid.” En weer die brede lach. De camera wordt enkele dagen later door de politie gevonden tussen de puinhopen van een buitenhuis in Alcanar, aan de zuidgrens van Catalonië, dicht bij zee. Er is een enorme ontploffing geweest, van de woning is niets over. Er worden ook resten van twee lichamen gevonden, een jongeman wordt gewond afgevoerd. Drie jaar later zijn de videobeelden de verrassing van de eerste dag van het proces rond de aanslag op 17 augustus 2017. Daarbij werd een bestelbusje op de Ramblas in Barcelona gebruikt en, later op de avond, een auto in het badplaatsje Cambrils. Zestien mensen verloren die dag het leven. De beelden maken later deel uit van de indrukwekkende Netflixdocumentaire 800 meter die dit voorjaar in première is gegaan en twee al bekende conclusies bevestigt. Eén: de zeer jonge en goed geïntegreerde Marokkaanse jongens uit het Catalaanse Pyreneeënstadje Ripoll werden in anderhalf jaar tijd ‘gek gemaakt’ door een geradicaliseerde imam. En twee: door de explosie in het huis ontsnapte Barcelona, en mogelijk ook Parijs, hoogstwaarschijnlijk aan wat de bloedigste terroristische aanslag in Europa ooit had moeten worden. Of aanslagen, drie tegelijk met drie met explosieven en gasflessen volgeladen busjes. De vermoedelijke doelwitten op 20 augustus 2017: de Sagrada Familia in Barcelona, waar zich elke zomer duizenden toeristen op de stoep verzamelen; het stadion Camp Nou ook in Barcelona, waar FC Barcelona die dag een wedstrijd tegen Betis zou spelen, en de Eiffeltoren. Imam Abdelbaki Es Satty, op dat moment 43 jaar, vestigt zich in 2015 in Ripoll, een plaatsje van net tienduizend inwoners. Geïsoleerd, ver van de grote stad Barcelona. Es Satty maakt als imam al snel contact met Youssef Aalla, een wat problematische jongen wiens gedrag vanaf dat moment snel verandert, zo merken familie en vrienden op. Aalla stopt met blowen en alcohol drinken, komt vaak in de kleine gebedsruimte in een zaaltje in Ripoll en begint te sporten met Es Satty. Via Youssef wint de imam het vertrouwen van een groepje jongens uit de buurt; eerst de oudsten, begin 20, en die trekken net als Youssef ook hun jongere broers mee in een langzame, onopgemerkte radicalisering die zich buiten de moskee afspeelt. Terrorismedeskundigen verbazen zich er later over dat het vormen van deze cel en het plannen van aanslagen een persoonlijke actie van Es Satty lijkt, zonder contact met de islamistische terreurbeweging IS. ‘Anders dan bij de aanslagen in Parijs heeft IS ook geen gegevens over de terroristen verspreid, noch video’s die door hen waren gemaakt,’ schrijven onderzoekers later. ‘De aard van de relatie tussen de cel in Ripoll en IS als organisatie is een van de grote vraagtekens van deze zaak.’ De jongens uit Ripoll zijn nooit in Syrië of Irak geweest. Ze hebben bijna allemaal hun school afgemaakt, sommigen hebben een baan. Vanaf juni 2017 gaat het snel. Voor de rechter zal Mohamed Houli later vertellen: “Tijdens de ramadan zeiden ze dat ze de Sagrada Familia wilden neerhalen. Ik dacht, dat is grootspraak, hoe doen een paar gewone jongens dat? Maar ze zouden voor explosieven zorgen.” Die explosieven zijn eenvoudig te maken, IS gebruikt ze regelmatig: triaceton-triperoxide (TATP) dat ook wel de ‘moeder van Satan’ wordt genoemd. Ze worden gemaakt van drie bestanddelen die gewoon in een bouwmarkt te krijgen zijn. De jongens slaan de ingrediënten op in een gehuurde flat in Ripoll, maar om geen argwaan te wekken verplaatsen ze de handel naar een verlaten huis Alcanar dat Youssef Aalla een jaar eerder heeft gekraakt, 300 kilometer naar het zuiden. Ze kopen ook nog zo’n 120 gasflessen en spijkers en bouten om de verwoestende kracht van de bommen te vergroten. Op 9 augustus keert Es Satty terug van een verblijf van een maand in Marokko, waar hij zijn vrouw en kinderen heeft opgezocht. Een week later is er niets meer van hem over. Op 16 augustus, kort voor middernacht, verwoest een explosie het huis in Alcanar. Het extreem gevoelige TATP is voortijdig ontploft. Naast Es Satty komt ook Youssef Aalla bij die explosie om het leven. Houli raakt lichtgewond. Brandweer en politie denken aanvankelijk dat het huis dienst deed als een illegaal drugslab. Die gedachte wordt onmiddellijk losgelaten als zeventien uur later de horror bezit heeft genomen van de Ramblas en er bijna tegelijkertijd in de puinhopen van het door een explosie verwoeste huis in Alcanar verschillende documenten aan het licht zijn gekomen, waaronder diverse geschriften in het Arabisch. Younes Abouyaaqoub en Mohammed Hychami zijn die ochtend uit Ripoll vertrokken met een door de oudste van de groep, Driss Oukabir (28), gehuurde Fiat Talento. Onderweg huurt Hychami een tweede bestelwagen, een Renault Kangoo; gescheiden rijden ze door naar Alcanar, zonder te weten wat daar de avond tevoren is gebeurd. Die middag belt een politieagent naar een oudere broer van Younes, die niets met de terreurcel te maken heeft. De agent vraagt wat een Peugeot die op zijn naam staat bij een huis doet dat is ontploft. De broer weet van niets. Houssaine, de 18-jarige broer van Younes wel. Hij is thuis en hoort het verhaal. Rond drie uur belt hij met Younes en ook met Mohamed Hychami, die een aanrijding heeft gehad en zijn busje heeft achtergelaten. Hychami vertelt Houssaine dat ze hem moeten oppikken langs de snelweg, vlak bij het plaatsje Cambrils. Houssaine stapt met drie vrienden in een Audi A3. Die vrienden zijn net als hij allemaal jongere broers van leden van de cel: Said Aalla (18), Moussa Oukabir (17) en Omar Hychami (21). Met Younes Abouyaaqoub lijkt vanaf dat moment geen enkel contact meer te zijn; hij besluit op eigen houtje het aanslagplan te wijzigen nu er geen explosieven meer zijn, noch de imam om hen te instrueren. Hij verlaat snelweg AP-7, draait om en rijdt naar Barcelona. Daar stormt hij met de Fiat om 16.50 uur de Ramblas op, waar hij na 800 meter tot stilstand komt, veertien doden en 140 gewonden veroorzakend. Hij verlaat het busje te midden van de chaos en verdwijnt via de beroemde Boqueríamarkt. De politie speurt eerst naar Driss Oukabir, omdat die het busje heeft gehuurd. Zodra die zijn foto op televisie ziet, geeft hij zichzelf in Ripoll aan. Intussen beraden de vijf anderen zich op hún manier op een geïmproviseerde aanslag. Ze trekken zich enkele uren terug in een verlaten hotel bij een stuwmeer, verbranden daar hun documenten en rijden ’s avonds naar Cambrils, waar ze bij een bazaar vier grote messen en een bijl kopen. Ook doen ze valse bomgordels om. Tegen één uur in de zwoele nacht, met nog veel mensen op straat, proberen zij in Cambrils de boulevard op te rijden, maar de auto botst en kantelt bij een rotonde waar twee agenten vanwege de terreurdreiging zijn geposteerd. De jongens kruipen uit de auto en vallen een vrouw en een van de agenten aan. De vrouw komt door messteken om het leven. De agent draagt die dag voor het eerst een pistoolmitrailleur en schiet die leeg op één van de terroristen. Drie anderen doodt hij met zijn dienstpistool. De vijfde vlucht en wordt even later doodgeschoten. De agent, die geprezen wordt als ‘de held van Cambrils’, zal nooit meer naar behoren kunnen werken. Onlangs is hij als ‘slachtoffer van een aanslag’ arbeidsongeschikt verklaard. Younes Abouyaaqoub zwerft intussen door de heuvels ten zuidwesten van Barcelona. Hij is inmiddels geïdentificeerd als een van de aanslagplegers. Op zijn vlucht heeft hij een jonge man met messteken om het leven gebracht om diens auto te stelen. Bij een supermarkt buiten Vilafranca del Penedés, op 50 kilometer van de Ramblas, probeert hij dat opnieuw, maar de aangevallen vrouw weet hem van zich af te slaan. Younes begint te rennen en wordt uren later in de wijngaarden bij het plaatsje Subirats gezien. Twee agenten schieten hem dood als hij zijn bomgordel laat zien en op hen afloopt. De oproep van Younes’ moeder, twee dagen eerder op het centrale plein van Ripoll, heeft niets geholpen. “Laat hem zich alsjeblieft aangeven. Ik heb hem liever in de gevangenis dan dood,” zegt ze met tranen in haar ogen, haar stem gebroken. “Het is vreselijk wat hij en zijn vrienden hebben gedaan. Dit is niet goed te praten.” Zij, niemand in Ripoll, begrijpt hoe ze zo hebben kunnen radicaliseren. “Ze zijn gek gemaakt.” In mei 2021 wordt Mohamed Houli veroordeeld tot 53 jaar en 6 maanden cel vanwege het deel uitmaken van een terreurorganisatie en het fabriceren van explosieven. Driss Oukabir krijgt 46 jaar en een derde verdachte acht jaar vanwege zijn contacten met de terreurcel. Tegen Houli en Oukabir was respectievelijk 41 en 36 jaar gevangenisstraf geëist. Een groep nabestaanden en slachtoffers heeft tegen de vonnissen beroep aangetekend. Zij willen dat de mannen ook de dood van 16 personen en het verwonden van 140 mensen wordt aangerekend.||https://www.parool.nl/wereld/hoe-het-plan-voor-de-bloedigste-europese-aanslag-ooit-uitdraaide-op-een-wanhoopsdaad-op-de-ramblas~b5d68f1d/
2022-08-13||Het ‘bandje met klassieke instrumenten’ van Podium Witteman, Fuse, is nog lang niet uitgespeeld ||Na meer dan 1250 optredens weten de muzikanten van Fuse wel ongeveer welke opmerkingen ze na afloop kunnen verwachten. ‘Het plezier spát ervan af!’ bijvoorbeeld. En: ‘Hoe spelen jullie toch alles uit het hoofd?’ Ook op de bingokaart: ‘Wie van jullie hebben nou een relatie met elkaar?’ Voor de duidelijkheid: liefdes­relaties zijn er niet binnen het zeskoppige Amsterdamse ensemble. Maar het is niet gek dat mensen dat denken, zegt violist Emma van der Schalie (34): “We gaan heel intiem met elkaar om.” Na tien jaar samenspelen hebben de musici aan een half woord genoeg. Eén opgetrokken wenkbrauw tijdens een repetitie is genoeg om te weten: die is het er niet mee eens. Wil een van hen iets versnellen of vertragen, dan pikt de rest dat feilloos op. Dat samenspel kwam goed van pas bij Podium Witteman, het muziekprogramma waarin de muzikanten sinds 2015 bijna wekelijks een voor hen nieuw nummer uitvoerden. En het is handig als je samenwerkt met externe artiesten, weten ze – vorige maand traden ze nog op met de voor een Grammy genomineerde zangeres Nathalie Joachim uit New York. “Als er tien jaar geleden iemand van buitenaf bij kwam, kon er nog weleens iets verschuiven in onze groepsdynamiek,” zegt violist Julia Philippens (38). “Die kan nu niet meer zo snel verstoord worden.” Alle zes kunnen ze blind op elkaar vertrouwen, vult cellist Mascha van Nieuwkerk (32) aan. “Al hebben we er wel even over gedaan om deze groep bij elkaar te vinden. Wij begonnen Fuse met z’n drietjes, de mannen volgden later.” Die mannen zijn altviolist Adriaan Breunis (“Degene die je altijd kon bellen als je een leuk plannetje had,” aldus Van Nieuwkerk), percussionist Daniel van Dalen (“Julia en hij volgden dezelfde ensemble-les op het conservatorium”) en contrabassist Tobias Nijboer (“Emma zat met hem in een jeugdorkest toen ze een jaar of zeven waren”). Ze hebben een even grote rol in het ensemble, maar de vrouwen zijn de drijvende kracht. Zij richtten Fuse op toen ze nog op het conservatorium zaten. Het moest ‘een soort bigband met strijkers’ worden, zegt Van Nieuwkerk. “Met allemaal muzikanten die we tof vonden.” Zij en Philippens waren al bevriend sinds ze samen in een jeugdorkest speelden. Van der Schalie leerde ze kennen in haar pubertijd, tijdens een zomercursus voor strijkerstalent. “Als je op die leeftijd een paar weken in Zwitserland wordt gedropt, ga je natuurlijk niet alleen maar de hele dag muziek maken.” En kort voordat ze gingen studeren, ontmoetten Van der Schalie en Philippens elkaar in Jazzcafé Alto. Twee violisten in een jazzcafé die op het punt stonden naar het conservatorium te gaan: dat schepte meteen een band. Alle drie waren ze ambitieus en alle drie hadden ze behoefte aan een muzikale uitlaatklep naast hun studie, zegt Van der Schalie. “We wilden dingen leren die niet per se op dat moment in onze conservatoriumstudie aan bod kwamen. Die drang werd zo groot dat we dachten: we moeten een clubje beginnen waarmee we alles kunnen uitproberen waar we van dromen.” Pop, jazz, klassiek, folk en alles daartussenin: ze wilden experimenteren, alles spelen waar ze maar zin in hadden. Dat hun instrumenten vooral worden gebruikt voor klassieke muziek, maakte ze niet uit. “Muziek is muziek,” zegt Philippens, die zowel klassieke muziek als jazz studeerde. “We wilden ons niet laten beperken door ons instrument of onze opleiding. Toen we in onze begindagen eigen clubavonden in Club 8 mochten organiseren, speelden we bijvoorbeeld nummers van Prince en Jamiroquai. Dan zette ik een effect op mijn viool, waardoor ie klonk als een gitaar. Laat je dus niet misleiden door die houten kistjes.” Acht avonden speelden ze in Club 8. Ze kregen carte blanche en probeerden allerlei stijlen en genres uit, in allerlei bezettingen, tot ze bij het huidige zestal uitkwamen. Mooie avonden, herinnert Philippens zich. En laagdrempelig: op de clubavonden kwamen veel mensen af die niet snel een concertzaal zouden binnenstappen. Precies wat ze wilden. “Ik durfde mijn kapster eindelijk uit te nodigen. Nou, tranen met tuiten bij een requiem van Fauré. Alles wat we mooi vonden, bewerkten we voor ons ensemble. Wat kan er misgaan als je je lievelingsmuziek laat horen?” Dat ze met Fuse wilden doorgaan, wisten ze na hun afstuderen meteen. Dankzij de geslaagde clubavonden en een goede manager hadden ze de optredens voor het uitkiezen. Een luxepositie, in een tijd waarin veel musici zonder werk zaten – het was 2011, en door de keiharde cultuurbezuinigingen van toenmalig staatssecretaris Halbe Zijlstra was een flink aantal gezelschappen over de kop gegaan. Alles wat ze verdienden met hun schnabbels, huiskamerconcerten en een kleinezalentour, investeerden ze in lessenaars en andere bandbenodigdheden. “We hadden een met foto’s beplakte doos waar mensen tijdens de borrel na een optreden briefjes van vijf, vijftig of zelfs vijfhonderd euro in stopten,” zegt Van Nieuwkerk. Ze financierden er een paar jaar later hun eerste album Studio mee. “Die eerste jaren hebben we vreselijk veel kilometers gemaakt, met de auto en met de band,” aldus Van der Schalie. “Zo raakten we op elkaar ingespeeld en werd steeds duidelijker welke kant we op wilden.” Dat was even zoeken, zegt Philippens. “In het begin hadden we weleens ruzie: ja jongens, het moet niet te veel pop worden, of niet te veel klassiek, want ik wil ook mijn ei kwijt. We waren allemaal jonge honden, hadden allemaal prestatiedrang. En we wilden serieus genomen worden.” Niet iedereen in de muziekwereld begreep wat Fuse deed, weet Van der ­Schalie. “In het begin kregen we te horen: dit gaat niet werken, want mensen begrijpen niet wat jullie zijn. Programmeurs weten niet in welke concertserie ze jullie moeten plaatsen en niemand kan jullie straks vinden in een cd-winkel, want waar hoort Fuse bij? De klassieke-muziekwereld is best ouderwets, en ook binnen de jazz­wereld is er een ouderwetse garde. Mensen die denken dat ze de kleurplaat moeten bewaken zodat niemand buiten de lijntjes kleurt. Laat een nieuw geluid horen en ze hebben meteen hun mening klaar. Nu zeggen ze: wauw, dat jullie zo’n vooraanstaand ensemble zouden worden! Maar ik ben er altijd heilig van overtuigd geweest dat we de concertpraktijk van klassiek en jazz toegankelijker ­konden maken.” Toen redactieleden van Podium Witteman de groep in 2015 ontdekten, ging het helemaal hard. Het nieuwe programma zocht jonge honden die klassieke muziek op een enthousiaste manier voor het voetlicht konden brengen en vroeg Fuse als huisband. “Door dat programma hadden we ineens in het hele land publiek,” zegt Van der Schalie. “Dat merkten we: onze zalen zaten vol en na één showcasefestival kregen we zoveel aanvragen voor optredens dat we die niet eens allemaal konden aannemen.” En in platenzaak Concerto, in de Utrechtsestraat, kreeg Fuse gewoon een eigen vakje. Dat gebeurde in 2019, het jaar waarin ze ook een Edison wonnen voor hun album Studio 2. Philippens: “Om dat cd-vak moest ik wel even een traantje laten. Zie je wel, we waren dus wél te plaatsen.” Inmiddels is de groep honderden optredens, drie albums, een Edison en twee -nominaties verder. Ze hebben toekomstplannen te over: nog meer eigen muziek componeren, vaker in het buitenland spelen, er komt een nieuw album aan. En in september zijn ze als huisband te zien in het tv-programma dat het onlangs gestopte Podium Witteman opvolgt. Maar voor­lopig blikken ze nog even terug, want ze toeren de komende maanden met een jubileumprogramma. Met muziek, persoonlijke anekdotes en herinneringen. “We zijn de afgelopen tien jaar echt met elkaar verstrengeld geraakt,” zegt Van der Schalie. “Als iemand van ons iets buiten de band meemaakt, staat het meteen in de groepsapp: kijk, ik ben op de camping! De vriendschap houdt Fuse in stand, en andersom.” Er is geen strakke scheiding tussen werk en privé, beaamt Philippens: “Als Daniël me om negen uur ’s avonds belt, denk ik niet: o, werk. Dan denk ik: dit is Daniël. Daniël was laatst nog ceremoniemeester op Tobias’ huwelijk.” De samenwerking voelt vanzelfsprekend, zegt Van Nieuwkerk. “We zijn vrienden én familie. Toen ik vorig jaar na mijn zwangerschapsverlof voor het eerst in drie maanden weer meespeelde, hoefden we niet te bespreken: hier moet het sneller, daar zachter. Het ging vanzelf.” Al gaat het heus niet altijd van een leien dakje, vult Philippens aan. “We zijn heel verschillend, maar we weten wat we aan elkaar hebben. Als iemand het verknalt in een repetitie, kunnen we een seconde daarna gewoon een koffietje drinken. Daar zijn we volwassener in geworden: vroeger kon je na zo’n repetitie misschien boos een vriendin of je moeder bellen, nu praten we daar makkelijker met elkaar over.” Wat in al die jaren wel onveranderd is gebleven: ze improviseren veel en spelen alles uit het hoofd. “Daardoor kun je vrijer spelen en veel meer interactie met elkaar opzoeken,” verklaart Van der Schalie. “Dat lukt niet als er een bunker aan lessenaars staat en iedereen strak naar z’n bladmuziek kijkt. Als je niet gefocust bent op een geschreven partij, hoor je ook veel meer. Door meer als een bandje te spelen dan als een klassiek ensemble kunnen we het imagoprobleem van klassieke muziek misschien ook een beetje oplossen. Dat is een mooie bijvangst. En je hebt leuker contact met je publiek.” Philippens vertelt over een optreden in de Grote Zaal van het Concertgebouw, vorig jaar: “Het was net na de lockdown, de zaal mocht halfvol en ik moest Blue in Green van Miles Davis aankondigen. ­Normaal doe ik dat gewoon, maar nu had ik een brok in mijn keel. Omdat ik ineens zo dankbaar was dat wij daar samen stonden en er weer mensen in de zaal zaten. Je publiek is je spiegel, en daar hadden we lang niet in kunnen kijken.” Dat kunnen ze de komende jaren nog volop. Toen Van Nieuwkerk laatst bij haar ensemblegenoten peilde hoe ze over de toekomst denken, bleek iedereen er nog zeker tien jaar aan te willen vastplakken. “Straks spelen we gewoon twintig jaar met elkaar. Te gek, toch?” Philippens knikt instemmend. “Nu snap ik dat sommige stellen zeggen: we zijn al tien jaar bij elkaar, maar dat hebben we niet eens door.” Fuse speelt op 21 augustus in het Concert­gebouw en op 7 oktober in De Meervaart||https://www.parool.nl/ps/het-bandje-met-klassieke-instrumenten-van-podium-witteman-fuse-is-nog-lang-niet-uitgespeeld~b14826a6/
2022-08-13||Schip van Slebos bij de Sloterplas, een fris nieuw stuk Amsterdam||De Sloterplas is onderdeel van het Algemeen Uitbreidingsplan (AUP), een ongekend grote stadsuitbreiding uit 1935 waarmee Amsterdam de woningnood probeerde aan te pakken. Het ontwerp kwam van de vooruitstrevende stedenbouwkundige Cornelis van Eesteren, die als hoofd van de afdeling Stadsontwikkeling een reeks van moderne en ruim opgezette tuinwijken rond Amsterdam wilde aanleggen. Tussen de vier bedachte Tuinsteden – Slotermeer, Slotervaart, Geuzenveld en Osdorp – lag de oude Sloterdijkermeerpolder. Die werd omwille van de zandwinning vanaf 1948 uitgegraven. De bovenste sliblaag werd gebruikt voor ophoging van het groen rond de ontstane Sloterplas. In het AUP waren de plas en het belendende groen meteen al een belangrijke recreatieve functie toebedeeld. Niet alleen voor de bewoners van de nieuwe wijken, maar ook voor Amsterdammers uit de binnenstad. De parken, zwemlocaties, volkstuinen en sport- en speelplekken kwamen hoofdzakelijk aan de noordoostelijke zijde van de plas te liggen, het deel dat dankzij de verlengde Jan Evertsenstraat het dichtst bij de oude stad ligt. De grote rotonde – een van de eerste in Amsterdam – aan het einde van de Jan Evertsenstraat vormde het scharnierpunt, een overgang tussen de oude stenen stad en de met monumentale iepen geflankeerde flaneerboulevard. Een belangrijke inspiratiebron voor dit deel van de Sloterplas was de Maschsee, een waterbekken in het centrum van de Duitse stad Hannover, die tegen het eind van de jaren twintig was aangelegd om overtollig water op te vangen en bewoners van recreatieplekken te voorzien. Vormgeving en inrichting van de Sloterplas kregen mede daardoor extra veel aandacht. Het eerste onderdeel van het totaalontwerp bestond uit de twee onopvallende vlakke bruggen 606 en 607, die over de Burgemeester Cramergracht liggen en een eenheid vormen met de rotonde en de overige kademuren. De oostoever zelf werd voorzien van een lagergelegen wilgenlaantje, direct aan het water, met zwem- en visgelegenheden. Na de aanleg van de bruggen, de rotonde en de boulevard kwam hier de blikvanger van het ensemble: een modern, wit paviljoengebouw op een riant terras. Geheel in de traditie van de Dienst Publieke Werken en aansluitend op de brugontwerpen van P. Kramer van voor de Tweede Wereldoorlog. J.W. Clerx, directeur van Publieke Werken, had in 1956 gesteld dat deze ruimte ‘in materiaal en kleur haar eigen accent in het geheel moest krijgen’. Bovendien moest het paviljoen nog prominenter in de ruimte staan door het optrekken van een ‘verticaal element van vrij belangrijke hoogte’, in de vorm van een klokken- en uitzichttoren die een prachtig uitzicht over de plas bood. De ontwerper werd architect Dirk Slebos. Deze werkte sinds 1954 als vormgever van civieltechnische kunstwerken bij de Dienst Publieke Werken in Amsterdam, afdeling Bruggen, Bouwwerken en Waterbouw. In die hoedanigheid ontwierp hij in totaal 68 bruggen, brugwachtershuisjes, viaducten en sluiscomplexen. Hoewel Slebos de eerste ontwerpen al in de jaren vijftig had gemaakt, werden de meeste pas in het midden van de jaren zestig uitgevoerd. Het geheel witte paviljoen bestond in zijn oorspronkelijke toestand uit twee niveaus, met op de begane grond een doorgang die de straat en het terras met elkaar verbond. Aan de zijkant bevond zich een brede trap naar boven, die uitkwam op een uitkijkterras waarop zich oorspronkelijk ook een kleine kiosk bevond. Typerend was de strakke en zorgvuldige detaillering en vormgeving, uitgevoerd in een variatie van grijs-, wit- en zwarttinten. Alle kadewanden maakte Slebos van zwarte basaltblokken die hij had afgedekt met witte, betonnen dekplaten. Op het met zwart-witte cirkelvormige tegels bedekte ‘stippenterras’ direct voor het paviljoen plaatste hij drie monumentale lantaarnpalen met elk drie lichtarmaturen. Ondanks zijn geringe hoogte valt het krachtige profiel van het paviljoen en terras vanaf de plas gezien onmiddellijk op: het lijkt namelijk op een aangemeerd binnenvaartschip. De kadewal met de witte dekplaten en de brugleuning van roestvrij staal vormen de zijkant, het terras het dek, de lantaarnpalen de masten en het paviljoen de stuurhut. De denkbeeldige achtersteven krijgt extra nadruk door een inpandige trap die naar een ondergelegen aanleg- en vissteiger leidt. Het paviljoen zelf werd eigenlijk gebouwd als een stevige basis voor de eerder genoemde uitkijktoren, waarvoor Slebos’ laatste ontwerp niet werd uitgevoerd. Interessant is dat de strakke vormgeving van het paviljoen- en torenontwerp lijkt te zijn overgenomen in het ontwerp van de traptorens van de achterliggende flatgebouwen van architect Piet Zanstra. Deze werden begin jaren zestig als een soort scheidingswanden tussen de noordelijke woonwijken van Slotermeer en de Sloterplas geplaatst. Net als de Rotterdamse Euromast uit 1960 en de Scheveningse Pier uit 1961 is het paviljoen van Slebos een goed voorbeeld van naoorlogse recreatiearchitectuur: een fris, strak en nieuw stuk Amsterdam bedoeld om alle stadsbewoners te vermaken. Bij de oplevering begin in 1961 verwachtte men dat de boulevard ‘een van de fraaiste elementen in het kader van de moderne stad in West zal verwezenlijken.’ Eind jaren zeventig kwam er op het boventerras van het paviljoen een café. Na plannen om het paviljoen te integreren in een groot hotel, is het sinds 2021 in gebruik als restaurant. De unieke status en gave staat van het ensemble leidden ertoe dat de gehele noordoever van de Sloterplas in 2017 werd aangewezen als gemeentelijk beschermd stadsgezicht, een hoogtepunt in de naoorlogse stedenbouw van Amsterdam. Dit is een bewerking van een verhaal uit het zomernummer van Ons Amsterdam.||https://www.parool.nl/amsterdam/schip-van-slebos-bij-de-sloterplas-een-fris-nieuw-stuk-amsterdam~bc86d4ed/
2022-08-13||Rapper is dé baan voor Donnie: ‘Op school voerde ik soms al rijmend gesprekken’||Hij lacht zijn tanden bloot. Rapper Donnie (Donald Scloszkie) heeft wel plezier in het spelletje. Binnenkort komt hij met iets nieuws, maar wat en wanneer, dat houdt hij nog even geheim. Zou het iets met een volkszanger zijn? Want dat vindt zijn oer-Amsterdamse grootmoeder van 84 zo leuk. “Zij is dol op volksmuziek, dus naar die liedjes luistert ze wel. Mijn nieuwe album is minder geschikt voor haar. Zonder echt iets te verraden; er komt weer iets leuks aan met een volkszanger.” Goed nieuws voor oma, met wie hij bijna elke dag belt en die minder op heeft met Donnies hardcore rap, zoals die te beluisteren is op zijn nieuwste plaat Vader/Strijder. Die titel refereert aan het vaderschap, dat Donnie sinds begin 2020 uit eigen ervaring kent. Zijn zoontje Odin is nu 2,5 jaar oud. Toch moeten we niet te veel zoeken achter de titel van het vierde album dat Donnie samen maakte met producer Bas Bron (De Jeugd van Tegenwoordig). “Nee, vader en strijder zijn gewoon woorden die makkelijk rijmen,” zegt de rapper achter een glas limonade op een Amsterdams terras. “Water, kater, later, Peter Faber, rijksdaalder,” klinkt het. “Spijker, mijter, Survivor, Eye of the tiger.” Geen woorden die exact rijmen, maar een vorm van klankrijm die Donnie graag hanteert. Of zoals dat uit zijn mond klinkt: “Ik vind taal fascinerend en lijp.” Met een vies gezicht: “Die limonade is trouwens niet te doen.” Zijn vaderrol mag dan geen groot thema zijn, het gaat op de plaat soms wel degelijk over zijn zoontje. Zoals in het nummer Russisch Water, waarin hij een tijdsprong maakt van luiers verschonen tot uitgaan op het Leidseplein tegen de tijd dat Odin 18 is: Drinken we er één totdat we de tel kwijtraken / Zijn eerste kater wil ik van dichtbij meemaken. Hij giert het uit wanneer hij aan deze regel wordt herinnerd. “Dat lijkt me een mooi vader-zoonmoment. Eigenlijk wil ik daar nog niet eens veel aan denken, want ik geniet heel erg van hoe klein hij nu is.” Kleuren, kleien, spelen met blokken of treintjes, Donnie heeft er een hoop nieuwe dagbestedingen bij. “En soms als ik aan het werk ben, pakt hij mijn koptelefoon en zet die op zijn hoofd. Dan gaat hij helemaal mee op de maat. Hij is echt mijn gappie. En hij weet wie René Froger is, hè. Bon Gepakt hebben we grijs gedraaid.” Grijnzend: “Papa, bon, papa bon! Bon! En dan weet ik al dat ik weer naar YouTube moet, want hij wil de clip erbij.” De band die hij opbouwt met Odin ontbreekt tussen hem en zijn eigen vader. Die was in Donnies kindertijd niet in beeld. “Inmiddels heb ik wel weer iets meer contact, dat vind ik leuk. Odin heeft hij nog niet in het echt gezien, wel op foto’s.” Donnies familieband draait vooral om zijn moeder en oma, die hem grootbrachten en vroeger in de flat in Amsterdam-Oost pal boven elkaar woonden. “Mijn tante woonde in de flat ernaast, het hele blok was ongeveer van ons.” In die kindertijd waren er twee dingen bepalend voor zijn toekomst als rapper. Zijn broer en zijn spraakafwijking. “Mijn broer studeerde geneeskunde, hij is cardioloog geworden. Ik chillde altijd met hem, maar hij zat op een gegeven moment alleen maar in de boeken. Ik had dan niks te doen, dus ging ik naast hem zitten luisteren naar rappers als Snoop Dogg, Eminem, Extince en Opgezwolle en schreef al hun teksten uit. Met een stift markeerde ik dan waar het rijmde. En ik begon zelf teksten te schrijven.” De jonge Donnie stotterde erg en ontdekte dat het minder erg was wanneer hij zong of rapte. “Het stotteren nam problematische vormen aan. Op de middelbare school voerde ik soms al rijmend gesprekken, omdat ik er dan wel uitkwam. Het rappen hielp me normale zinnen te maken. Ik was niet echt goed in iets anders. Mijn broer is heel slim, ik zou nooit cardioloog kunnen worden. Al die kennis opdoen uit boeken, dat is niets voor mij.” “Zijn discipline, die heb ik wel overgenomen. Hij ging nooit uit, zat altijd te studeren. Ik deed dat natuurlijk niet, maar ben wel helemaal in de rapmuziek gedoken en nooit meer opgehouden. Tot op de dag van vandaag maak ik elke dag minstens één liedje.” Honderden staan er inmiddels op een harde schijf, het is onduidelijk wat ermee gaat gebeuren. “Misschien dat ik er af en toe wat online ga zetten. De inspiratie kan overal vandaan komen.” Wijst naar het haventje verderop: “Het kan die boot zijn, of een boodschappenlijstje. Een bon van de boodschappen heb ik ook eens gebruikt voor een liedje. Begonnen ik te associëren: kool, groene kool, rode kool, bloemkool.” De succesvolste bon zal toch waarschijnlijk altijd de hit met Froger blijven. Volksliedjes als Bon Gepakt, Frans Duits (met Frans Duijts) en Bieber van de kroeg (met Mart Hoogkamer) brachten Donnie de afgelopen jaren meer dan 100 miljoen streams. De gemene deler, behalve de gastrol voor een volkszanger: grappige teksten met zelfspot. “Dat is wel wie ik ben. Ik vind humor het leukst. En met de volkszangers ben ik bezig in een ander genre, maar ik maak gewoon wat ik leuk vind.” En wat oma graag hoort natuurlijk. “Een nieuw liedje met een volkszanger stuur ik altijd even op naar haar. Kijk wat ik nou weer heb gemaakt! Ja, oma is geweldig.”||https://www.parool.nl/kunst-media/rapper-is-de-baan-voor-donnie-op-school-voerde-ik-soms-al-rijmend-gesprekken~b74949c1/
2022-08-13||Opinie: ‘Opvallend dat de handicap van mijn broertje zwaarder lijkt te wegen voor anderen dan voor mij’||“Vandaag gaan we het over een onderwerp hebben dat voor jou misschien heftig is. In de Tweede Wereldoorlog zijn namelijk veel mensen met een handicap vermoord,” aldus mijn docent geschiedenis. Mijn broertje is gehandicapt. “Ja, en ik heb ook al een Joodse opa, ik heb het zo zwaar,” zei ik cynisch. Het was natuurlijk erg lief bedoeld van m’n docent, maar misschien een beetje misplaatst. Opvallend dat de handicap van mijn broertje zwaarder lijkt te wegen voor anderen dan voor mij. Kunnen mensen zich überhaupt iets voorstellen bij mijn situatie? Het blijkt dus dat mensen er zo ongemakkelijk van worden, dat ze andere belangrijke zaken vergeten: veel van mijn klasgenoten zullen vast ook familieleden hebben die zouden zijn vermoord als ze hadden geleefd in de Tweede Wereldoorlog, maar zij worden niet apart genomen. Bij het horen van ‘mijn broertje is gehandicapt’, hoor ik mensen al denken: ‘Oh wat zal hij het zwaar hebben’. Het tegendeel is waar. Begrijp me niet verkeerd: als ik om 05.00 uur ’s ochtends wakker word gemaakt door een K3-optreden is het misschien wat minder prettig, maar ik beleef er vooral plezier aan. Als hij bijvoorbeeld weer eens een enorm confronterende opmerking maakt: “Ben je nou eigenlijk een jongen of een meisje?” vroeg hij toen hij voor het eerst mijn conrector ontmoette. Daar kan ik alleen maar om lachen. Dus de volgende keer dat je hoort dat iemand in een iets andere situatie woont, bedenk dan dat niets is wat het lijkt. Pablo van Eijbergen, Barlaeus Gymnasium klas 4 ‘Je bericht wordt bewaard tot deze persoon je heeft toegevoegd.’ Ik weet nog hoe ik naar mijn telefoon stond te kijken, mond open. Een gezicht vol verbazing. Misschien heeft Snapchat een storing, of misschien, misschien heeft iemand het voor de grap gedaan via zijn telefoon. Ik ga naar WhatsApp en app m’n vriendinnen: ‘OMG guys hij heeft me verwijderd van snap!’ Binnen 20 seconden krijg ik een appje terug: ‘NIET! WAAROM?’ Dat is wat ik me nu nog steeds soms afvraag: waarom? Hoe? Hoe kon je me zomaar verwijderen alsof ik niks ben? Alle memory’s die we samen hebben gemaakt. Ik weet dat we minder contact hadden dan eerst, we gaan beiden onze eigen kanten op. Maar is alles wat we hebben meegemaakt, is het echt net zo weinig als dat ene knopje? Dat ene brandende knopje ‘vriend verwijderen’. Dat ene knopje dat ik nooit zou verbinden aan jou. Ik kijk terug in onze opgeslagen chat, alle lelijke selfies en andere domme foto’s. Soms wel van meer dan twee jaar geleden. Jezus wat ben je groot geworden, ik zie je babywangetjes, met je brilletje, en je beugel. Ik weet nog toen je besloot lenzen te gaan dragen, en je kledingstijl veranderde. Je was bezig met je ‘glow up’, zei je. Al die foto’s maakten niks uit voor jou. Of toch wel? Want net zo simpel als je me verwijderde, voegde je me ook weer terug. En nu doen we alsof er niks is gebeurd. Ik heb geen idee wat ik precies fout deed. Het enige wat ik weet, is dat onze vriendschap net zoveel waard was als één enkel knopje. Fiene Janssens, Hervormd Lyceum Zuid, 4 vwo||https://www.parool.nl/columns-opinie/opinie-opvallend-dat-de-handicap-van-mijn-broertje-zwaarder-lijkt-te-wegen-voor-anderen-dan-voor-mij~beae4197/
2022-08-13||De stijl van Jella: ‘De laatste tijd is mijn stijl iets klassieker en rustiger dan vroeger’||“Ik draag een vintage Armani-jurk van een fijne linnen stof die ik voor acht euro bij de kringloop heb gevonden. Ik ben op een green streak, dus de kleur trok mij erg aan en de korsetachtige zijkant vind ik echt geweldig. De klompen zijn van Nelson en de tas is van The North Face.” “Dat het adaptable is en daardoor meer­dere functies heeft. Zo ook deze tas, die als totebag, maar ook als rugzak kan fungeren. De laatste tijd is mijn stijl iets klassieker en rustiger dan vroeger, toen was het wat meer schreeuwerig en uitgesproken. Het reflecteert de ontwikkelingsfase waar ik op dat moment in zit. Nu is dat een vrij kalme periode waarin ik comfort op één zet en me minder bezighoud met wat cool of apart is en met de validatie van anderen.” “Bij de aankoop van kleding probeer ik op duurzaamheid te letten en stel ik mezelf vragen als: past het bij de kleding die ik al heb? Gaat het materiaal lang mee? Is het goed te onderhouden en is het tijdloos? Zo voorkom ik impulsaankopen en werk ik toe naar een garderobe met stukken van goede kwaliteit. Waar ik me ook aan probeer te houden, is iets eerst op een lijstje te zetten als ik het wil kopen en er dan een lange tijd – deze zilveren oorbellen had ik al twee jaar op het oog – overheen laten gaan om te zien of ik het écht wil hebben. Soms kom ik er dan later achter dat ik het een leuk item vind, maar het eigenlijk helemaal niet mijn stijl is. Als je er zo de tijd voor neemt, blijf je het dichtst bij jezelf.” “Sieraden. Zelfs de simpelste outfit wordt daarmee een af geheel. En sinds kort is daar ook een horloge bijgekomen, waar ik de tijd en datum van af kan lezen. Het is fijn bij het op tijd komen, wat ik een teken van respect vind, en het is echt een paar keer een lifesaver geweest.”||https://www.parool.nl/ps/de-stijl-van-jella-de-laatste-tijd-is-mijn-stijl-iets-klassieker-en-rustiger-dan-vroeger~b1bec0af/
2022-08-13||In een vlaag van paniek was het matras op zijn kant gesmeten||Zodra ik zijn voordeur open trok, klapte de geur mij in het gezicht. “Zooo,” zei ik tegen mijn collega, “wat een lucht.” Zulke sterke lijklucht ontwikkelt zich niet in een paar dagen tijd. De bewoner moest minstens enkele weken dood in zijn woning hebben gelegen. De woning was nog geen 30 vier­kante meter groot, met aan de achterzijde een kleine betegelde tuin. Het eerste wat ik deed, was de tuindeur wagenwijd open­zetten voor wat frisse lucht. Terwijl ik in de tuin stond, kwam een van de buren voorbijlopen. “Weten jullie waar meneer is? Zijn medicijnen liggen al een tijd bij mij thuis en hij heeft ze nog niet opgehaald.” “Ik heb geen idee waar de bewoner is,” zei ik. “Wij zijn hier enkel heen gestuurd om de woning schoon te maken.” Ik zei bewust niets over het overlijden. Het was al de derde lijkvinding van de dag en ik was moe en hongerig. Ik had geen energie voor het zoveelste ongemeende ‘O, wat vreselijk’-gesprek van de dag. Zijn slaapkamer stond tot het plafond vol met rommel. Hij had daarom zijn bed in de woonkamer geplaatst. Ernaast stonden twee grote bureaus die het merendeel van de kamer opvulden. Het matras waarop hij was overleden, stond op zijn kant. Raar, dacht ik. Toen ik het matras plat neerlegde, kwam er een grote, zwarte vlek tevoorschijn. Het was zijn lichaamsafdruk. Hij moest ongetwijfeld zijn aangetroffen in een zeer verre staat van ontbinding. Een paar jaar geleden had ik een opdracht die zo heftig was, dat toen het uitvaartbedrijf het stoffelijk overschot kwam op­­halen, een van de medewerkers ter plekke flauwviel. Ik vermoed dat ditmaal een soortgelijke situatie had plaatsgevonden. In een vlaag van paniek was het matras op zijn kant gesmeten, tezamen met de vervuilde lakens. Het creëerde iets meer werk voor ons, maar niets dat we niet aan­konden. Na afloop maakte ik mijn standaard ronde door de ruimte. Hij had de gehele woning dicht gebarricadeerd. Nergens in de woning was vloerbedekking aanwezig, enkel kaal beton. In het kijkgat van zijn voordeur was een videocamera geïnstalleerd. Waar was hij zo bang voor? Ik zal het nooit te weten komen. Niemand kon iets over hem vertellen. Hij was een spook in onze stad, compleet geïsoleerd van de buitenwereld. Spoedig zou de woning worden ontruimd. Daarmee zou iedere herinnering aan zijn bestaan worden vernietigd. Weer een mensenleven gereduceerd tot niets. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/columns-opinie/in-een-vlaag-van-paniek-was-het-matras-op-zijn-kant-gesmeten~b9c5fdca/
2022-08-13||Met dragon kun je meer dan alleen bearnaisesaus maken||Een aantal jaar geleden kocht ik op een biologische markt wat dragonzaden. De plant doet het prima en heeft zelfs de winters overleefd, maar ik kon hem helaas niet betrappen op enige dragonsmaak. Voor de sier gooi ik af en toe wat jonge blaadjes uit de tuin in een salade. Nu las ik van de week opeens dat dragon helemaal niet uit een zaadje op te kweken is. Althans, het type dragon dat ik zo waardeer niet. Er zijn namelijk twee soorten dragon. Franse dragon is de ­frisse, anijsachtige variant die bearnaisesaus zijn smaak geeft, maar je hebt ook Russische dragon, licht bitter en wat grassig. En deze vrij smakeloze rakker staat dus bij ons in de tuin. Dragon is zo’n smaakmaker die door thuiskoks vaak over het hoofd gezien wordt. Dat is zonde, want hoe fijn en teer de blaadjes ook lijken, ze zijn groots van smaak. Het luistert daarom erg nauw hoe je ze culinair inzet. De kleine, jonge blaadjes kun je goed rauw gebruiken in een salade of als garnering, maar de grotere bladeren worden bitter en overheersen een gerecht al gauw. Anders dan kruiden als ­peterselie en basilicum, die in gedroogde vorm niets doen, werkt gedroogde dragon dan weer wonderwel goed. Dus wie zich zorgen maakt dat die gekochte bos dragon nooit op komt, kan een bosje ophangen en zelf drogen. Een andere goede truc is om verse dragon in een keuken­machine te mengen met boter. Maak er vervolgens een rolletje van en vries dit in. Boter en dragon vormen namelijk een goed huwelijk. Of je nu vis, vlees of groenten bakt: gooi er een klont dragonboter bij en je gerecht wordt lekkerder. Dat deed ik met verse langoustines die ik op de markt scoorde. Het was een feestmaal.||https://www.parool.nl/ps/met-dragon-kun-je-meer-dan-alleen-bearnaisesaus-maken~b361f788/
2022-08-13||Podcastmaker en acteur Pepijn Schoneveld: ‘Bij café Krom heb ik laatst alleen een eitje gekocht, dat kan daar’||“Ik woon in Amsterdam het langste in Oost, nu in de Transvaalbuurt. Daar is het lekker groen, divers. Mijn favoriete straat is de Pretoriusstraat. Daar zit een biologische slager, een Egyptische visboer, een Italiaanse ijsboer, een ijzerwarenzaak met ras-Amsterdammers – hoe divers wil je het hebben?” “De kleine zaal van Bellevue, waar jonge mensen de kans krijgen zich te ontwikkelen. Ja, ik heb er ook gestaan, dat kon ik nog uitverkopen, haha. Ik ben niet verder gekomen. Fijn is ook De Smoeshaan, de ontmoetingsplek van acteurs. Het ­narcistencafé, noemt een vriendin van me het.” “Fysiomed in Zuid. Ik speel binnenkort in een film een marinier en daarvoor moet ik heel fit worden en spieren kweken. Dat doe ik daar, vier keer per week. Er heerst een prettige sfeer. Je traint tussen bekende en onbekende mensen, er zijn goeie fysio’s met de nieuwste technieken. Diëtist Esther daar heeft me ertoe aangezet veel kwark te eten. Kwark, kwark en nog eens kwark, dat is goed voor de spieropbouw. Of ik ermee doorga? Eh... dat weet ik nog niet.” “Het Rijksmuseum, en dan in de Eregalerij Het straatje van Johannes Vermeer. Ik wilde daar ooit, onder dat schilderij, een meisje de liefde verklaren. Op weg ernaartoe, toen we net de draaideur in wilden gaan, vertelde ze me dat ze een vriendje had. Ik wilde direct doordraaien, via de draaideur weer naar buiten. Ik wilde zó niet dat het mijn herinnering aan het Rijks zou bevuilen. Niet gedaan natuurlijk, maar ik had er wel buikpijn van.” “Café Krom in de Utrechtsestraat. Geen muziek, alleen een jukebox, de ober en oberes serveren er in wit overhemd en zwart schort, er is glas-in-lood. Café Schiller heeft dat ook, dat niet-verhipte. Bij Krom heb ik laatst alleen een eitje gekocht, dat kan daar. Ik had honger, wilde een ­tosti, maar te vet. Een eitje mocht wel, vanwege de eiwitten. Voor die filmrol, ja.” “De cocktailbar in het Pulitzerhotel. Ik hou ervan als iemand heel erg z’n best voor je doet om een drankje te maken en je met klasse bedient.” “Bij Sissi’s Expo-Resto, tegenover de Coffee Company op de Mr. Treublaan. Een Berlijnachtige plek. Op de begane grond heb je een aula, boven een sportzaal waar je kunt dansen onder de basketbalnetten en er zit een technokelder waar eerst de schoolkluisjes waren. Dat afgetrapte, dat rauwe, dat zijn plekken om te koesteren.” “De Berlagebrug. Ik vaar daar graag onderdoor met mijn net verworven bootje Ome Cor. Vernoemd naar Cor Coster, die ik speelde in 14 de musical over Johan Cruijff.” “Als het nog kon: de Jordaan in met Cor Coster, de schoonvader van Cruijff. Die man was alles wat ik niet ben. Hij nam ruimte in, was recht voor z’n raap, een beetje een sjacheraar, een heel grote pater familias. Ik ben van de generatie erna: conflictvermijdend.” “Ik zwaai het uit van Noor. Zo mooi. Over iemand die hier opgegroeid is, liefdes­verdriet heeft gehad. Over het veran­derende Amsterdam dat in de war is. Je hoort erin hoeveel een stad je kan leren.” “Omdat ik me hier thuis voel. Dat gevoel is niet in feiten weer te geven.” “The Cottage, op de hoek van de Pretoriusstraat en Linnaeusstraat. Een familie­bedrijf waar ze zich richten op één ding: Engels eten. Het is er authentiek en ze maken een praatje met je.” “De scones daar. Met kwark, haha. Nee, met zelfgemaakte jam of custard.” “Dat van De Ysbreeker. Heerlijk zitten daar, al zijn al die e-bikes een enorme ergernis voor de mensen die oversteken naar het andere terras. Die e-bikers zijn sowieso waanzin! Pure luiheid dat ze geen gewone fiets pakken, helemaal als het veertienjarigen zijn. Goed voor het milieu, zo’n fiets? Je hebt toch bénen, zeg ik dan. Van mij mogen ze allemaal op hol slaan en het IJ in rijden.”||https://www.parool.nl/ps/podcastmaker-en-acteur-pepijn-schoneveld-bij-cafe-krom-heb-ik-laatst-alleen-een-eitje-gekocht-dat-kan-daar~ba02876f/
2022-08-13||Joris Bijdendijk helpt in de keuken: is er verschil tussen wit en zwart sesamzaad?||Ik heb mij eens laten vertellen dat sesamzaad op een hamburgerbolletje zit om mensen het gevoel te geven dat ze iets gezonds eten. En dat je er meer speeksel van in de mond krijgt, waardoor je ervan blíjft eten. Goede truc van het restaurant met de gouden bogen. In Frankrijk zag ik sesamzaad vaak op de gebakken foie gras zitten, wellicht met hetzelfde doel. Sesamzaad is er in duizenden soorten. Vooral de kleuren en maten verschillen. De zaadjes komen uit de peultjes van verschillende planten van dezelfde familie. Daardoor kan de ene plant zwart sesamzaad geven en de andere lichtbruin. De sesamzaadjes op een hamburgerbolletje zijn zo spierwit omdat ze gepeld zijn. Ze bevatten weinig suikers, waardoor ze niet zo snel verbranden. De keuze tussen wit en zwart is vooral een esthetische. Hoe je het eruit vindt zien is in mijn ogen belangrijker dan de smaak. Hoewel het zwarte zaad vaak wat aardser wordt bevonden, is het uiterlijke contrast veel groter dan het smaakverschil. Sesam is lekker in brood en patisserie en we zien het vaak in de Aziatische keuken. Bijvoorbeeld in die heerlijke kleine gefrituurde sandwiches met garnalen en sesam uit Hongkong. Mijn favoriete recept met sesamzaad is hummus – wat mij betreft tevens een van de puurste recepten met sesam, want in het mengsel van kikkererwten proef je perfect de tahin, de mooie gladde pasta van sesam en de olie die eruit komt. Het zaad gaat vooral lekker nootachtig smaken als je het goudbruin roostert. Dat kan in een droge koekenpan of in een oven op 200 graden, zonder de ventilator al te hard aan te zetten. Bak eens een stuk mooie rijpe mango in een klontje boter, strooi er geroosterd sesamzaad over, serveer het met kokos­ijs en je hebt een prima dessert. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-is-er-verschil-tussen-wit-en-zwart-sesamzaad~b8c1e43d/
2022-08-13||Bij Marion Bloem botst het van binnen: ‘Ik probeer  er de schoonheid maar van in te zien’||Hoewel ze geen keukenkampioen is en bijna alles laat aanbranden, lukt het schrijver Marion Bloem toch haar echtgenoot, de schrijvende arts Ivan Wolffers (74), een min of meer ongeschonden portie opgewarmde kibbeling te presenteren. Wolffers is ziek en oogt fragiel. Het is voor hem bepaald geen sinecure het dienblad van Bloem over te nemen. Een vleesetende bacterie deed een paar maanden geleden verwoestend werk in zijn rechterhand. Een traumachirurg had vier operaties nodig om ervoor te zorgen dat Wolffers, die al twintig jaar met prostaatkanker kampt, zijn zwaar gehavende onderarm kon behouden. Een pen vastpakken lukt hem nauwelijks, een simpele verpakking openscheuren evenmin. Marion Bloem, die in 1983 furore maakte met de bestseller Geen gewoon Indisch meisje, viert binnenkort haar zeventigste verjaardag. Die valt min of meer samen met het feit dat ze vijftig jaar in het vak zit. “Ik vind het moeilijk om te zeggen hoe ik mij heb ontwikkeld als schrijver,” zegt ze. “Als beginner was ik enorm oorspronkelijk, maar ik moet van mijn boeken leven, dus ik moet concessies doen. Slijpen, slijpen, slijpen. Hoe meer je produceert, hoe meer anderen zich ermee bemoeien. De ene redacteur wil weer iets anders dan de andere. Op een gegeven moment zie ik niet meer wat invloed van buitenaf is of wat uit mezelf komt. Wel ben ik strenger op het zakelijke gedeelte gaan letten. Aan Geen gewoon Indisch meisje heb ik de eerste vijf jaar na het verschijnen nauwelijks iets verdiend, vanwege slechte afspraken. Voor de foto die Ivan van mij heeft genomen en die talloze keren is gebruikt, hebben we ook nooit geld gekregen. Ik denk: dat overkomt me in de toekomst niet meer.” Ze is bezig aan een nieuwe roman met autobiografische elementen. “Mijn hoofdpersoon is iemand die getrouwd is met de pen. Daardoor heeft ze weinig vriendinnen. Ze probeert in het dorp waar ze opgroeide te onderzoeken hoe haar jeugdvriendinnen met vriendschappen zijn omgegaan. Dat verhaal speelt in de jaren zestig, de tijd van een veranderende moraal, en gaat ook over mensen met oorlogstrauma’s en een Indisch verleden.” Tijdens het schrijven zijn er steeds de zorgen over haar partner met wie zij inmiddels 51 jaar samen is: “Ivan zou beginnen aan zijn tiende chemo. Dat doet wat met je immuunsysteem. Het maakt hem extra kwetsbaar. Op plekjes waar de chemo met een naald werd ingebracht ging de bacterie zijn gang.” Het ging daarvoor juist zo goed met Wolffers en ze maakten lange wandelingen door de bossen, vertelt Bloem. Nu moet ze hem na twee kilo­meter al met de auto ophalen. “We zitten in een achtbaan. Hij moet nog vaak naar het ziekenhuis, straks voor een bloedtransfusie. Een bizarre situatie. En steeds maar die onzekerheid: is het nu echt afgelopen? We hebben een enorm zware tijd achter de rug.” “Het is met regelmaat crisis, steeds is er wel iets aan de hand. Ik vergelijk onze situatie soms met het maken van een reis. Er wordt gezegd: daar is het oerwoud, dat is mooi, een leuk avontuur. Eenmaal in de jungle blijkt er geen gids te zijn, weet je niet waar je bent en blijkt je kompas ook nog eens kapot te zijn. Zie er dan maar uit te komen terwijl je geen idee hebt wat je te wachten staat. Ik probeer de schoonheid er maar van in te zien, vat het op als een grote levensles. En tja: what choice do I have? Hier moet ik het mee doen. Like it or not.” “Ivan lag onlangs bij een twintiger op kamer. Het is verschrikkelijk als je je zo ziek voelt en je een ruimte moet delen. Die jongen was 27, vader van een kindje. Eén van zijn benen was tot de knie geamputeerd. Hij moest daar blijven omdat er geen plek was bij de revalidatie. Hij had geen idee hoe lang. Dan denk ik: we mogen van geluk spreken dat wij zo lang wel een mooi leven hebben gehad. Voor ons werk hebben we veel buitenlandse reizen gemaakt, heel de wereld gezien en interessante mensen ontmoet. De levensles is: nu de mooie momenten opzoeken. Bijvoorbeeld met mijn drie kleinkinderen. Als ik hen zie, spring ik tegen het plafond van blijdschap. De jongste is vier, ze is alweer vier keer komen logeren. Zo fijn.” “Een andere levensles is dat ik binnen onze ingewikkelde situatie mijn passies moet beschermen, schrijven en schilderen. Doe je dat niet, dan weet je op een gegeven moment niet meer waarvoor je leeft. Dan is niets meer voor jezelf. Dan ben je alleen onderdeel van een raderwerk, een mantelzorger. Zeven jaar was ik dat voor mijn moeder en minstens even lang voor Ivan. Ik weet soms niet meer wie ik ben.” “Doordat ik niet fatsoenlijk afscheid heb kunnen nemen van mijn moeder voelde ik dwars door mijn rouw een continue stress, alsof ik mijn plicht had verzaakt. Het troostte me dat alle mensen worstelden in die periode, vanwege de pandemie. Tegelijkertijd voelde ik me moe, ontzettend moe. Mensen zeiden na mijn moeders overlijden: het komt over een tijdje weer goed. Ik dacht dan: het komt nooit meer goed, mijn hele bestaan en ikzelf veranderen. Ik durf het bijna niet hardop te zeggen, maar ik wilde gewoon weg uit het leven. Ik kon het niet meer aan. Nu ik het mezelf hoor zeggen, schrik ik weer. Het klinkt alsof ik dan niet denk aan Ivan, mijn zoon Kaja en de kleinkinderen, alsof ze niet de moeite waard zijn. Maar dat is niet zo.” “Minstens een uur per dag is nu voor mij. Om te kunnen ontspannen ben ik begonnen met pila­tes. Ik ga twee keer in de week en ik sla geen les over. Dat zijn mijn uitjes. Ik geniet van de verhalen over het leven van de vrouwen die ik daar ontmoet. Er zijn ook mensen met problemen; iedereen heeft wel wat. Daardoor voel ik mij niet zo alleen. Niemand mag aan die tijd komen, ook Ivan niet.” “Maar nog steeds botst het daardoor van binnen. Hij heeft bijvoorbeeld een datum geprikt voor zijn bloedtransfusie precies op het moment dat ik een afspraak heb met een redacteur over mijn nieuwe boek, een bijeenkomst die ik al vaker heb moeten afzeggen. Daar kan ik dan heel boos om worden: waarom is dat tijdstip niet met mij overlegd? Ik heb nog overwogen de redacteur in de buurt van het ziekenhuis te ontmoeten, maar zei uiteindelijk: ik kan niet mee, neem maar een taxi. Terwijl ik in mijn hart voel dat ik hem moet helpen, wil ik mijn eigen werk niet weer aan de kant schuiven.”||https://www.parool.nl/kunst-media/bij-marion-bloem-botst-het-van-binnen-ik-probeer-er-de-schoonheid-maar-van-in-te-zien~b2977418/
2022-08-13||Zomers in Amsterdam||Op verzoek van Het Parool maakt Jitske Schols in zes weken tijd zes schilderijen over Amsterdam in de zomer. Deze week: Het Kind. Lees het interview met Jitske Schols over haar zomerserie: ‘Ik probeer nooit de werkelijkheid te schilderen, het draait altijd om mijn verbeelding.’||https://www.parool.nl/kunst-media/zomers-in-amsterdam~b3372454/
2022-08-13||Miljoenen mensen kampen met een gebrek aan digitale vaardigheden: ‘Ik haat al die wachtwoorden’||De dag begint met een wekker op je smartphone. Na het tandenpoetsen check je de Buienradar – blijft het droog? – en betaal je met Tikkie jouw aandeel van het etentje van gisteravond. In je mail zit een bericht van Mijn Overheid – even checken en oh ja, tijdens het smeren van de boterham stuur je nog even een berichtje in de app van de kinderopvang dat de jongste wat later komt. De dag is amper begonnen, maar het aantal digitale handelingen – mail checken, banksaldo opvragen, een foto doorsturen, een pakketje volgen, de aankomsttijd van de maaltijdbox opvragen én in de digitale agenda zetten – zijn al niet meer op twee handen te tellen. Iedereen die dit zonder inspanning doet, is er ingegroeid. Het vergt jarenlange training, uren van oefening en veel, heel veel schermuren. Elke dag weer. En dan nog kost het soms moeite om iets online geregeld te krijgen. Dus wat als je die vlieguren niet hebt gemaakt? Wat als je een telefoon nog vooral gebruikt om te bellen? Dan heb je een gigantische achterstand, zegt Christine Dedding, medisch antropoloog. “Mensen missen kansen. Want hoe moet je solliciteren zonder laptop? Hoe regel je de energietoeslag? Hoe vraag je een armoedepas bij de gemeente aan? Juist mensen die er afhankelijk van zijn, hebben minder toegang tot dienstverlening.” Dedding doet bij Amsterdam UMC onderzoek naar een groeiende kloof door digitale ongelijkheid. Het is volgens haar een groot probleem. Nu al hebben volgens haar een geschatte tweeënhalf tot vier miljoen Nederlanders geen of slecht toegang tot digitale mogelijkheden. In Amsterdam zou het gaan om zo’n tweehonderdduizend mensen, ruim een vijfde van het aantal inwoners. En wie niet aanhaakt is verloren, want de ontwikkelingen gaan razendsnel. Als je nu terugkomt van een lange sabbatical dan heb je de hele flitsbezorghype gemist en weet je niet wat Slack is. Ga er een paar jaartjes ‘tussenuit’ om voor de kinderen te zorgen en je hebt hoogstwaarschijnlijk een gat in je vaardigheden. De digitalisering jakkert voort. De coronamaatregelen hebben daarin als vliegwiel gewerkt: alles moest immers zoveel mogelijk op afstand. Het halve land zat in een Teamsvergadering met de zaak dan wel een Zoomconsult met de huisarts, terwijl er een heel grote groep was die dat simpelweg niet kon. Dedding onderzoekt waarom mensen geen gebruikmaken van de online wereld en wat je daaraan kan doen. Iedereen lukraak een goedwerkende laptop geven is in elk geval niet de oplossing, zegt ze. “Het gaat namelijk niet alleen over het bezitten van een computer, maar ook over of je toegang hebt tot internet, of je wel of niet de vaardigheden hebt en soms veel basaler: durf je überhaupt zo’n dure laptop open te klappen? Of ben je bang om iets fout te doen?” Dit gaat over comfortabel zijn met technologie. Dat is, zo merkt Dedding, een moeilijk uit te leggen fenomeen aan mensen die zich de apparatuur kunnen veroorloven en het comfort wél voelen om een pop-up weg te klikken of zomaar iets te downloaden. “Als je een apparaat met zes, zeven familieleden moet delen, als je een tijdslot hebt en telkens hoort: ‘Pas op, straks gaat hij stuk’, dan is het gevoel van comfort ver te zoeken. Pas als je je hierin verdiept, dan zie je hoe complex digitale ongelijkheid is en hoeveel lagen het kent.” Onterecht wordt vaak gedacht dat het alleen maar ouderen zijn die digitaal achterlopen en dat het probleem zichzelf wel oplost. Er zijn ook hordes dertigers en veertigers die nooit goed hebben geleerd om online te bewegen. En hoewel armoede en laaggeletterdheid zeker een belangrijke rol spelen zijn het lang niet altijd laagopgeleiden die tegen digitale problemen aanlopen. Wat ze met elkaar gemeen hebben: vaak zijn het mensen zonder baan óf mensen die met hun handen werken. “Een medewerker van de gordijnafdeling van de Hema vertelde dat ze elke keer in een vakje een getal moest invullen. Daarvan leer je niet met de computer omgaan. Maar in veel banen ontwikkel je die digitale vaardigheden wel. En ook belangrijk: een omgeving waarin je tegen een collega of een IT-medewerker kunt zeggen: ‘Het werkt niet, kun je me even helpen?’ Een baan, kortom, is een beschermende factor.” Je moet je een leven lang bijscholen om de ontwikkelingen bij te houden, het helpt enorm als je toevallig ook nog achter een scherm werkt. Bij platform Cybersoek op het Javaplein in Oost, weten ze er alles van. “Als je verpleegkundige bent of zelfs chirurg, heb je, op de administratie na, helemaal niet zoveel te maken met een digitale omgeving, want dan ben je met je handen aan het werk,” zegt ­directeur Karien Sondervan van Cybersoek. “Het gaat door alle lagen van de bevolking.” Ze zit deze doordeweekse ochtend in de centrale hal. In de computerruimte helpt een van de medewerkers een gefrustreerde vrouw bij het zoeken naar een zoekgeraakt wachtwoord. “Ik haat al die wachtwoorden.” Per jaar ontvangt Cybersoek op vier locaties circa dertigduizend bezoeken en telefoontjes van mensen die gratis les of hulp krijgen in digitale vaardigheden. De ene bezoeker komt voor een basiscursus, de andere wil hulp bij het uitprinten van een e-ticket of het downloaden van een app – ook dat mag. “Een bezoeker vertelde dat hij in een telefoonwinkel 30 euro moest betalen voor het downloaden van de Netflixapp. Dat vind ik zo oneerlijk,” zegt Sondervan. Gisteren nog wandelde er een mevrouw binnen met een karretje waarop, zorgvuldig ingepakt in doeken, de stokoude computer van haar overleden man lag. Hij deed altijd de administratie en zij had de computer zelfs nog nooit aangeraakt. Ze had geen idee hoe ze erin moest komen.” Een erfenis in een geheime kist, dat was het in feite. “De data erin moesten we gaan ontrafelen. Maar op dat soort momenten denken wij ook: hoe moet dat ook alweer op dit oude model?” Of die man laatst, die klaagde dat hij een hele trage computer had. Wat bleek: uit angst om ­gehackt te worden had hij zeven virusscanners erop gezet. Aan Cybersoek de taak om te vertellen dat één genoeg is. Omdat de digitale ontwikkeling zo snel gaat, komen er telkens nieuwe vragen bij. Omdat de digitale ontwikkeling zo snel gaat, komen er telkens vragen bij. Zo is PostNL per 1 juli gestopt met het niet-thuis-briefje. Als de pakketbezorger voor een dichte deur staat, krijg je daar per mail een melding van. Dedding: “Gevolg: die deurmat blijft maar leeg.” Voordeeltjes worden ook door de neus geboord, want, zo zegt Sondervan, voor veel kortingspassen moet je je online registreren. “Maar iedereen wil voordeel hebben, toch?” Tegelijkertijd worden overal door mensen bemande loketten gesloten. Bankfilialen sluiten en op het station staan automaten, waar je een kaartje kan kopen of opladen. Bedrijven en organisaties zijn minder goed telefonisch bereikbaar, zegt Dedding, of hebben een chatservice via Whatsapp. “En wie na veel moeite eindelijk iemand aan de lijn heeft, wordt afgescheept met de opmerking: ‘Dat staat op de website’.” Er zijn meer innovaties die het online werken complex maken: steeds meer handelingen vereisen twee apparaten, ter verificatie. “Mensen zijn al blij als ze één goed werkend apparaat hebben. We zien ook dat mensen hele oude, niet veilige en niet gebruiksvriendelijke apparaten hebben.” Ze verzucht: “Dan heb ik het nog niet eens over het aanvragen van een DigiD – een rampzalig proces.” Dedding maakt zich grote zorgen over de digitale ambities in de zorg. “Neem de apotheek: die wil dat je als gebruiker je medicijngebruik monitort. De actieve patiënt heet dat dan. Maar hoe kun je een actieve patiënt zijn als je niet online kan komen?” Nu staan er nog vrijwilligers bij de aanmeldzuilen in de ziekenhuizen. Maar staan die er straks nog steeds? Dedding houdt haar hart vast, want ze weet ook dat mensen zo moedeloos kunnen worden dat ze afhaken. “Het gaat wel om zorg. Die móet toegankelijk blijven.” Je zou je kunnen afvragen: waarom zorgen mensen zelf niet dat ze digitaal bijblijven? Bij Cybersoek staan de deuren immers wijd open. Sondervan: “Als jij veel stress hebt, en je hoofd zit vol, dan leg jij je prioriteiten elders dan bij computerles. Maar dat vergroot evengoed de problemen. Als jij een factuur niet krijgt ingediend bij de zorgverzekeraar en je geld dus niet krijgt uitgekeerd, heb je een tekort. Zo zijn er duizend voorbeelden.” Aan een van de computer in Cybersoek zit Candy Martis (75 jaar, ooit afdelingschef bij Philips). Ze is foto’s aan het bewerken, een van haar lievelingsactiviteiten op de computer, al komt ze hier ook voor het praatje. Martis kreeg de schrik van haar leven toen een paar jaar geleden ‘s nachts haar computerscherm op zwart ging. “Gecrasht. Het enige wat er stond was een telefoonnummer. Ik was helemaal in paniek. Want wat moest ik doen?” Ze belde het nummer en kreeg een man aan de telefoon die haar opdroeg 400 euro over te maken met een creditcard. “Een oplichter. Ik heb meteen opgehangen.” Een pinpas heeft ze wel, maar dat betekent niet dat ze in de supermarkt in de rij met de zelfscankassa’s aansluit. “Dat durf ik niet. Misschien betaal ik te veel. Of ik vergeet iets te scannen en dan begint dat apparaat bij de uitgang te piepen.” De ‘gewone’ kassa wint het altijd, ook als er een lange rij voor staat. Die rijen voor de kassa met een caissière van vlees en bloed, stelt Sondervan, zijn een van de meest zichtbare signalen van digitale ongelijkheid. Het gaat gepaard met veel schaamte, weet ze ook. “Stel je het maar eens voor: overal om jou heen zijn mensen dingen aan het doen, die jij niet kan. Het is niet één ding, het is overal! En dan moet je toch maar weer als sukkel in die lange rij bij de kassa aansluiten, omdat je niet weet hoe je zelf moet scannen. Wat wij van onze bezoekers horen is dit: ‘Overal voel je je dom’.” Dedding: “Mensen voelen zich buitengesloten.” Toch is inmiddels sprake van een toenemend bewustzijn, zegt ze. “Bij ziekenhuizen gaan ze werken met digi-coaches en sommige banken geven al cursussen in online bankieren – een goedbedoeld initiatief waar projectleider Kim Erkens van Cybersoek toch vraagtekens bij plaatst. “Voordat je gaat internetbankieren moet je eigenlijk de digitale basisvaardigheden onder de knie hebben, anders maakt het je juist extra kwetsbaar.” Sondervan vergelijkt het met autorijden. Als je een geroutineerd chauffeur bent, dan gaat het rijden intuïtief, deels onderbewust en bijna automatisch. Bij online bewegen slijt een soort zelfde routine in. “Als je ervaring hebt en je stuit op een dubieuze website, dan voel je gewoon dat het niet oké is. De kleuren kloppen niet, het lettertype en de opmaak zijn anders. Maar zonder ervaring heb je geen idee. Daar kleven risico’s aan.” Overigens is er wel één groot verschil met autorijden: autorijden verleer je niet, maar voor digitale vaardigheden moet je schermuren blíjven maken, anders raak je achterop.||https://www.parool.nl/amsterdam/miljoenen-mensen-kampen-met-een-gebrek-aan-digitale-vaardigheden-ik-haat-al-die-wachtwoorden~b137ede3/
2022-08-13||Hanna Verboom: ‘We hebben nog geen taal ont­wikkeld voor psychisch lijden’||Laatst sprak ze 1800 psychiaters toe in Maastricht, komende week is Hanna Verboom uitgenodigd door de GGZ Westelijk Noord-Brabant. ‘Op tournee,’ noemt ze het. Langs universiteiten, hogescholen, geestelijke gezondheidsinstellingen, ­patiëntenorganisaties. Ze toont haar film, daarna gaat ze in gesprek, niet ­zelden vloeien er tranen. “Het is met afstand het krachtigste dat ik in mijn leven heb gedaan,” zegt ze nu, negen maanden later. Zendingswerk, de ambitie de wereld een klein beetje beter te maken – het is Verboom nooit vreemd geweest. Opgegroeid in Oost-Afrika, als dochter van ouders die ontwikkelingswerk deden (‘een vervelend woord,’ vindt Verboom, ‘alsof er in zo’n land geen ontwikkeling is’) begon ze in Nederland haar loopbaan als model en actrice – ze speelde onder meer in De co-assistent en Feuten. Ze richtte in 2009 Get it done op, een stichting die kleinschalige crowdfundingsprojecten ondersteunt, uiteenlopend van hulp bij de opvang van Oekraïense vluchtelingen tot samenwerken met lokalen projecten in de sloppenwijken van Kampala. In 2015 startte Verboom Cinetree, een platform voor ‘films die raken’, veelal met maatschappelijk relevante insteek. Cinetree groeide uit van streamingdienst voor arthousefilms tot een verzamelplaats voor projecten en nieuwe initiatieven. Een film of een documentaire vormt het startpunt, een middel waarmee je een discussie kunt starten en mensen in beweging krijgt. En dat was ook wat ze voor ogen had met Uit de schaduw. In de tien minuten durende documentaire, door Cinetree zelf geproduceerd, horen we ­psychiater Dirk De Wachter en vertelt Verboom over de psychoses die ze had. Hoe ze op haar 19de, op een afterparty van de Oscars, in de tuin van Elton John in een Diorjurk in het zwembad stortte, afgevoerd werd en ontwaakte in een isoleercel in het ziekenhuis van Beverly Hills. En hoe het een paar jaar later opnieuw misging toen ze een tweede psychose kreeg. Hoe ze werd gediagnos­ticeerd als bipolair en hoe ze van iedereen het advies kreeg daar nooit over te praten. Tenminste, als haar carrière haar lief was. Na een kleine twintig jaar besluit ze te doen wat haar altijd werd afgeraden. Ze maakt een film, geeft een interview en praat bij Humberto Tan over haar ‘psychische variatie’, zoals ze het zelf noemt. “Mijn inbox stroomde vol. Ik denk dat ik wel duizend mails kreeg, het was overweldigend. Mensen die hetzelfde hadden meegemaakt en hun verhaal wilden delen. Op straat werd ik aangeklampt, soms hadden mensen tranen in hun ogen. Daar voelde ik mij zo door gesterkt.” “Ik vond het heel spannend, want het stigma op mentale aandoeningen is nog steeds groot. Mijn man vroeg me, toen ik rondliep met het idee om ermee naar buiten te treden: ‘Voor wie doe je dit, voor jezelf of voor anderen?’ Dat was een belangrijke vraag. Want hoe altruïstisch je bedoelingen ook zijn, zoiets moet je niet alleen voor anderen doen. Ik vond dat het het juiste moment voor mezelf was. Ik had net een tweede kind gekregen en vroeg me af welke boodschap ik als moeder zou geven als ik sommige dingen verzweeg. En met Cinetree heb ik een bedrijf dat zo heilig gelooft in de kracht van een verhaal, waarom vertelde ik dan niet mijn eigen, complete verhaal?” “We leven in een wereld waarin perfectie de norm is en kwetsbaarheid als iets moeilijks wordt gezien. Langzaam is dat aan het verschuiven. Een artiest als S10 zingt ook over haar mentale problemen, maar uit onderzoek van onder anderen hoogleraar Evelien Brouwers blijkt dat twee derde van de werkgevers zegt geen mensen aan te nemen die kampen met psychische klachten. Terwijl meer dan 40 procent van de mensen op een moment in hun leven een diagnose krijgt. Zo’n 840.000 jongeren hebben last van mentale problemen. We noemen mensen met psychische aandoeningen abnormaal, terwijl niet-normaal zijn dus eigenlijk heel normaal is. Binnen mijn vakgebied, of in de muziek, heeft bijna iedereen wel iets, creativiteit en extreme gevoeligheid gaan vaak hand in hand. En toch is er veel schaamte. Het is belachelijk dat we hier niet vaker over praten.” “Ik denk dat het er deels mee te maken heeft dat we nog geen taal hebben ont­wikkeld voor psychisch lijden. We weten natuurlijk ook nog maar heel weinig. De psychiatrie werkt met de DSM, maar dat is ook maar een systeem van classificaties. Het zijn geen feiten, het is niet op cellulair niveau vast te stellen wat er met iemand aan de hand is. Sowieso heb ik het idee dat er vaak te veel heil verwacht wordt van psychiaters en psychologen. Dat de witte jassen het wel gaan oplossen. Zelfmanagement is minstens zo belangrijk.” “Je kunt prima leven met een mentale aandoening. De juiste ondersteuning en medicatie helpen, maar een groot deel is ook zelfregie: weten wat je kwetsbaarheden zijn, zodat jij en je omgeving daar rekening mee kunnen houden. En als we als maatschappij wat opener gaan praten over dit onderwerp dan scheelt dat ook een hoop. Bij Get it Done en Cinetree werken we in teams waarin je het kunt zeggen als het niet goed met je gaat, daar wordt dan rekening mee gehouden. Het voelt heel goed dat we dat in ons kleine ecosysteempje hebben bereikt.” Lacht. “Nee hoor, dat is juist een goede vraag. We werken nu aan de vervolgfilm die gericht is op de omgeving van iemand met een psychische variatie, juist omdat het gesprek erover vaak zo stroef verloopt.Maar het gaat goed met me, ik ben nu ‘normaal’. Geen up, geen down, ergens in het midden. Ik heb nog steeds golven, en toen ik zwanger was en geen medicatie kon gebruiken waren de dalen en de pieken nog hoger. Het is ook deels acceptatie, ik ken periodes dat ik mij heel goed voel en dan slaat het zomaar, zonder aanwijsbare reden, om.” “Het is niet leuk nee. Je bent heel moe, slaapt slecht, mijn gedachten zijn dan heel negatief. Maar soms denk ik ook dat de angst voor een aankomende depressie groter is dan wat het uiteindelijk blijkt te zijn. Als je die perioden accepteert kun je er beter mee omgaan.” “We gaan het toch niet alleen hierover hebben?” vraagt Verboom opeens. Niet omdat het onderwerp haar vermoeit, maar omdat er nog zoveel meer te vertellen is. Even voor het interview stond ze nog op een filmset, om actrice Olivia Lonsdale te ondersteunen bij de eerste film die ze regisseert, voor de themamaand Ode aan de liefde op Cinetree. Een film met drie verhaallijnen, vertelt Verboom, eentje over een ouder stel, een liefdesverhaal tussen twee meisjes en een non-binair persoon. “Daarmee gaat het ook over liefde voor jezelf.” Het is typisch Cinetree: de film is altijd een vehikel om een groter verhaal te vertellen. “Ik was in die tijd nogal aan het zoeken. Ik had in leuke films en series gespeeld, maar vroeg me af of ik als actrice door ­wilde gaan. Nederland is best klein, het aantal rollen is beperkt, zeker als je meer inhoudelijke verhalen wilt vertellen. Filmmakers die zich wel waagden aan maatschappelijke of politieke thema’s bleven vaak angstvallig weg van activisme, terwijl ik dat nu juist zo interessant vond. Als je een film of een documentaire over het ­klimaat maakt, kun je daar een hele journey aan koppelen: je hebt de aandacht van de mensen, stel dat je een klein deel ervan zo hebt weten te raken dat ze overgaan tot actie, dat is toch prachtig?” “Je kunt mensen op je platform doorverwijzen naar initiatieven, je kunt een campagne starten, bijeenkomsten organiseren, stakeholders bijeenbrengen. Neem nou die films van David Attenborough op Netflix. Die zijn natuurlijk fantastisch en worden door miljoenen mensen gezien. Maar vervolgens wordt er geen koppeling gemaakt naar actie. Zo zonde.” “Ja, ik was eigenlijk best naïef. Er waren toen nog niet zoveel diensten als dat er nu zijn, maar Netflix was wel de benchmark, in ieder geval voor onze leden. Terwijl Netflix duizenden programmeurs had, en wij hadden er eentje, die gelukkig wel heel goed en toegewijd was, maar het was in het begin wel heel houtje-touwtje. Dan lag de site er weer uit, of er was een ander probleem. Gelukkig waren onze leden trouw genoeg om ons een kans te gunnen. Toen we begonnen lag de nadruk trouwens meer op cureren. Op de meeste streamingdiensten is het aanbod zo overweldigend groot dat je als gebruiker opgezadeld wordt met keuzestress. Wij bieden maar 20 titels per maand aan, filmhuisproducties die je volgens ons echt moet zien. Een soort boutiquemodel.” “Ja dat is heel stom, maar dat mag ik niet zeggen. Maar we zijn een gezond bedrijf en schrijven zwarte cijfers. We opereren in een niche en focussen ons volledig op kwaliteit en zijn er van overtuigd dat we van daaruit kunnen groeien. We doen waar we in geloven, houden ons bezig met onderwerpen die wij belangrijk vinden, en hopen een klein beetje bij te kunnen dragen aan verandering.” “Ik denk dat als verschillende spelers allemaal kleine stapjes zetten dat ook voor verandering kan zorgen. Daarom wil ik ook verschillende mensen en organisaties bijeenbrengen. Dat kan gaan over mentale gezondheid, of omgaan met rouw, of het klimaat. Ik heb echt niet de illusie dat de wereld verandert door het tonen van een film, maar het kan wel bijdragen aan het in gang zetten van een beweging.” “Ongetwijfeld. Mijn vader was wat je nu een ‘sociaal ondernemer’ zou noemen, mijn moeder was verpleegster. Tot mijn 12de heb ik in Oeganda, Kenia en Soedan gewoond, en dat was de meest happy periode in mijn leven. In Oeganda gaf mijn vader les op de universiteit als landbouwkundige, in Kenia woonden we op 5 uur rijden van Nairobi, waar hij hielp met het opzetten van landbouwprojecten. Hoe kun je efficiënter met land omgaan, op welke manier moet je koeien houden, alles op kleine schaal, maar wel vanuit een ondernemersperspectief.” “Evangelisch ja. Bidden voor het eten, op zondag naar de kerk. Maar mijn ouders beleefden hun geloof op een best vrije manier. Ik geloof inmiddels veel minder letterlijk, voor mij staat god voor de verbinding tussen mensen, iets waar je niet altijd woorden aan kunt geven maar wat je wel voelt. Met de kerk als instituut heb ik niet zoveel, maar ik geloof wel in de energie die kan ontstaan als mensen samenkomen, zingen of rituelen uitoefenen.” “Ik ga niet vaak meer naar de kerk, maar ik woon met mijn kinderen en man in de uiterwaarden, als ik in de natuur ben kan ik diezelfde energie voelen.” “Enorm. Nog steeds voel ik me meer thuis in West-Afrika dan in Nederland. Je kunt daar op straat lopen, door een voorbijganger worden aangesproken en die pakt je hand en voor je het weet ben je 10 minuten in gesprek. Mensen connecten daar nog echt met elkaar, terwijl hier alles meer en meer gericht lijkt op disconnectie. In het Westen zijn we steeds minder verbonden met onszelf, met elkaar en met de natuur.” “Zo voel ik me niet als ik vrienden in Kenia of Oeganda bezoek. Maar ik ben me natuurlijk wel bewust van mijn witte privilege. Als ik naar Afrika wil dan kan ik bij wijze van spreken morgen op het vliegtuig stappen. Als je ziet hoeveel moeite een vriendin van mij moet doen om naar Nederland te komen, dat neemt 2 maanden in beslag. Zo ontzettend oneerlijk. Maar het is niet zozeer het onrecht waar ik me het meest aan stoor, meer het feit dat we daardoor zo ver van elkaar afstaan. We denken zo vaak dat wij de wijsheid in pacht hebben maar we zouden in het westen heel veel kunnen leren van andere culturen. Dat vind ik erg mooi aan wat we doen met Cinetree en Get it done: werelden bij elkaar te brengen, bruggen bouwen” “Wil je dat nooit meer zeggen, ik vind dat zo’n afschuwelijk woord!” “Omdat het niets is, een BN’er zijn. Het heeft geen substantie, ik ben er ook niet trots op.” “Het is inderdaad fijn dat ik mensen kan bereiken, maar het verhaal en de boodschap staan daarin altijd centraal.” “Misschien, maar op dit moment niet. Ik kan mijn creativiteit nu kwijt in Get it done en Cinetree, mag regisseren, kan werken aan projecten die ik belangrijk vind. Mocht er een rol voorbijkomen in een serie of een film waar ik aan wil bij­dragen, dan zou me dat me misschien op andere gedachten kunnen brengen, maar nu niet.” “Haha, die film zal mij de rest van mijn leven blijven achtervolgen! Ik heb eigenlijk geen idee meer hoe ik daar in terecht ben gekomen, het overkwam me geloof ik een beetje. Het was een mooi avontuur hoor, maar niet iets wat ik vanuit mijn tenen deed.” “Ik ben veel trotser op De co-assistent (de tv-serie die tussen 2007 en 2010 liep en waarin Verboom de hoofdrol had, red.). Wat zo bijzonder was: terwijl iedereen mij afraadde om te praten over de psychose die ik had gehad, heb ik de producent toch verteld wat er met me aan de hand was. Hij zei: ‘Dan gaan we een klein clubje mensen om je heen zetten om het in de gaten te houden, en bij wie je terecht kunt als het niet gaat.’ Daar ben ik hem nog steeds dankbaar voor. Het was een voorbeeld van hoe het ook kan. Of eigenlijk, hoe het zou moeten gaan.”||https://www.parool.nl/ps/hanna-verboom-we-hebben-nog-geen-taal-ont-wikkeld-voor-psychisch-lijden~b877b5ca/
2022-08-13||Voor meer woonruimte kunnen we ook het dak op||Waar gaan we de één miljoen woningen bouwen die volgens sommige berekeningen tot 2030 nodig zijn? Studenten van de Technische Universiteit Delft hebben hun oog laten vallen op de daken van de bijna 850.000 portiekflats in Nederland. Volgens de studenten kunnen er op al die flats gerust twee woonlagen worden gezet. Zonder in en om de stad het schaarse groen aan te spreken, vinden ze op daken ruimte voor honderdduizenden woningen. Portiekflats zijn betaalbaar en gewild, redeneren de studenten. Ze zijn geknipt voor moderne eenpersoonshuishoudens. Toch worden ze nogal eens gesloopt om plaats te maken voor nieuwbouw. Het valt namelijk nog niet mee om de verouderde, naoorlogse flats zo grondig te isoleren dat ze op een energiezuinige manier van het aardgas af kunnen. De Delftse studenten willen met hun plan twee vliegen in één klap slaan. Op de extra verdiepingen komen namelijk ook zonnepanelen, batterijen en regenwaterbassins. Dat regenwater kan bijvoorbeeld worden gebruikt als spoelwater voor wc’s. Verder krijgt het hele complex een nieuwe isolerende ‘schil’ waardoor de oude appartementen voor hun verwarming genoeg hebben aan een warmtepomp. “De nieuwe bouwlagen kunnen meteen het energieprobleem helpen oplossen voor de oorspronkelijke verdiepingen,” zegt Nando Versteeg (22), een van de 130 betrokken TU-studenten die deze zomer met hun plan de derde plaats hebben gehaald tijdens de Solar Decathlon, een bouwkundewedstrijd in het Duitse Wuppertal. Portiekflats zijn vanwege de naoorlogse woningnood vanaf de jaren vijftig in grote haast gebouwd, zegt Versteeg. Als gevolg van die grote haast zijn de funderingen overgedimensioneerd waardoor ze de extra last van de nieuwe opbouw makkelijk kunnen dragen. Door voor de extra etages houten, relatief lichte prefabmodules te gebruiken, kunnen de nieuwe bouwlagen er relatief snel op worden gezet. De portiekflats krijgen, naast zuinige verwarming, ook een lift. Die lift wordt aangebouwd aan de kopse kant, zegt Versteeg. Op die manier wordt in de portieken meteen ruimte vrijgespeeld voor warmtepompen en nieuwe gemeenschapsruimtes. Een centraal trappenhuis met lift zal ook tot meer sociale cohesie leiden, verwachten de studenten. “De portiekflat wordt als het ware verbouwd tot galerijflat.” Portiekflats in Nederland lijken sterk op elkaar, waardoor deze aanpak schaalvoordelen biedt. “Ons prototype is gebaseerd op een flat in Den Haag,” zegt Versteeg. “Die zijn tot in de jaren zeventig in grote delen van Europa uit de grond gestampt.” Dat het plan een grootschalige aanpak mogelijk maakt, heeft het voor op andere methoden die zijn bedacht voor wonen op daken. In Rotterdam wordt al jaren gesproken over ‘dakdorpen’ en in de zomer van 2018 werd ook al eens een proef gedaan met de bouw van een tiny house op een kantoorgebouw dat een tweede leven had gekregen als broedplaats. Achterliggende gedachte is dat nieuwe functies voor daken makkelijker tot stand komen als ze de eigenaar van het pand ook een bron van inkomsten bieden, bijvoorbeeld door het dak te verhuren als locatie voor woonruimte. Na een lange aanloopperiode hebben de initiatiefnemers onlangs in Rotterdam een vergunning aangevraagd voor een dakdorp, vertelde Renée Rooijmans deze zomer tijdens het Rooftop Symposium in Amsterdam. Voordeel van de oplossing van de Delftse studenten is wel dat de portiekflats veel meer woonruimte opleveren dan – de naam zegt het al – tiny houses op daken. Daar komt nog bij dat het recept in Amsterdam al verschillende keren is toegepast. Het kan dus gewoon. In de Duinluststraat en in de Zandvoortstraat in Amsterdam-Noord zijn al bijna twintig jaar geleden extra verdiepingen op portiekflats uit de jaren zestig gezet. Op het dak van de oorspronkelijke flats en in een aangrenzende woontoren met lift zijn veertig seniorenwoningen gebouwd. Destijds gold het als een recept voor renovatie en een meer diverse populatie van naoorlogse buurten. Optoppen, heette dat. De gemeente Amsterdam had zelfs een heus ‘optopteam’. In de jaren die volgden verdween het enthousiasme voor het optoppen snel. Dat 70 procent van de huurders met de ingreep akkoord moest zijn, bleek een obstakel. Ze vreesden voor de lichtval door hun ramen, maandenlange overlast en grote druk op de parkeerruimte op straat. Bewoners van een complex in de Celebesstraat in Oost stapten zelfs naar de rechter tegen een optopplan, dat er desalniettemin gewoon kwam. Woningcorporatie Stadgenoot, verhuurder van het complex in de Duinluststraat, heeft geen nieuwe optopplannen. Het Amsterdamse stadsbestuur zag in 2017 ‘slechts in beperkte mate’ kansen voor het ‘optoppen’ van wooncomplexen. Bij kantoorgebouwen ligt dat anders. Langs de Wibautstraat zijn daar inmiddels verschillende voorbeelden van te zien: op het gebouw waar lang de redactie van dagblad Trouw was gevestigd en op Floor, het vroegere Jan Bommerhuis uit 1961 waarop in 2015 drie woonverdiepingen met in totaal 162 appartementen zijn verrezen. Bij de renovatie van een complex op de De Boelelaan legde vastgoedbelegger Vesteda op het dak een daktuin aan en bouwde er tien penthouses. Zelfs op woningen is de tijd er rijp voor, blijkt even verderop in Buitenveldert. Twee vve’s bouwen daar op hun appartementencomplexen een extra woonlaag waardoor er in totaal twintig nieuwe woningen bijkomen. Voor de oorspronkelijke bewoners is het voordeel, behalve een opbrengst die in de tonnen loopt, dat hun woningen een nieuwe entree, trap en lift krijgen, plus moderne isolatie en energiezuinige, gasloze verwarming. Vanwege de schreeuwende behoefte aan woningen verwacht vastgoedontwikkelaar Creative City Solutions (CCS) dit op nog veel plekken in de stad te herhalen. De gemeente zou dat ook moeten steunen door de erfpacht te verlagen voor dit soort projecten, vindt Levi Koppenhol van CCS. “Er is geen betere manier om de woningnood te verlichten en tegelijk verouderde woningen te verduurzamen.” CCS verwacht dat in Amsterdam zo’n drieduizend woningen kunnen worden gecreëerd op bestaande gebouwen. “Wij hebben de ambitie om er de komende vijf jaar zeker vijfhonderd te bouwen.” De Delftse studenten houden vol dat dit ook op portiekflats heel goed mogelijk is en dat daar bovendien nog een enorm potentieel ligt. De naoorlogse wijken waar de meeste portiekflats staan, zijn vaak zo ruim opgezet dat het verhogen van de gebouwen geen gevolgen heeft voor de lichtinval in de omliggende bebouwing. Overlast en het draagvermogen van de flats zien zij minder als een struikelblok omdat de techniek voortschrijdt en prefabmodules van lichte, natuurlijke materialen als hout in zwang raken. Versteeg: “Het bijbouwen wordt zo simpel als het plaatsen van een container.” Het komt erop aan de bewoners van de complexen ervan te overtuigen dat de extra verdiepingen ook voor hen voordelen meebrengen, zoals een lift, betere isolatie en meer sociale cohesie. Versteeg kan er nog steeds niet over uit dat woningen worden gesloopt om plaats te maken voor nieuwbouw. Soms komen er dan meer woningen voor terug, maar de eerste jaren is er juist minder woonruimte en het gaat ook nog ten koste van waardevolle materialen. “Dat is op geen enkele manier logisch.” Het beste bewijs dat er op daken een hoop woonruimte mogelijk is, leveren Amsterdammers overigens zelf. Zodra ze een eengezinswoning kopen, bouwen ze vaak snel een dakkapel of een hele verdieping bij. Precieze cijfers kan de gemeente niet opdiepen, maar in grote delen van de stad heeft de dakopbouw de afgelopen tien jaar een snelle opmars gemaakt. Door de geëxplodeerde vierkantemeterprijs is de investering dubbel en dwars de moeite waard, terwijl verhuizen naar een grotere woning als er gezinsuitbreiding op komst is stukken moeilijker is geworden.||https://www.parool.nl/amsterdam/voor-meer-woonruimte-kunnen-we-ook-het-dak-op~b827dc00/
2022-08-13||David Meijer wist niets over de tijd van zijn grootouders in de Jappenkampen en ging op zoek||Het is met de oorlog in Nederlands-Indië al net als met de Tweede Wereldoorlog in Europa; de stroom van verhalen lijkt onuitputtelijk en is pas echt op gang gekomen toen bijna alle ooggetuigen van de gruwelijke gebeurtenissen al waren overleden, zodat we het moeten stellen met archieven, overgeleverde verhalen en fantasie. Maar op hun best verscherpen die ons beeld steeds verder. Als David Meijer in 2013 het voormalige concentratiekamp Natzweiler bezoekt, beseft hij dat hij niets weet over de tijd die zijn grootouders in Nederlands-Indië in Jappenkampen doorbrachten. Het enige wat zijn oma er voor haar dood, vier jaar eerder, soms over kwijt wil is: “Weet je David, volgens mij heb ik wat men tegenwoordig een trauma noemt.” Hij gaat op zoek naar haar verhaal. Die oma, de Indo-Europese Mila Herman, meldt zich in het begin van de Tweede Wereldoorlog op Java als vrijwilligster bij het Rode Kruis en wordt met een groep collega’s overgebracht naar een geheime bestemming. Ze worden gestationeerd op Tarakan, een eiland voor de oostkust van Borneo dat voor zestig procent in de Japanse behoefte aan olie kan voorzien. Er zal dan ook hevig om Tarakan gevochten worden en spoedig zijn er veel gewonden te verplegen. Meijer moet nauwgezet research hebben gedaan, want hij beschrijft de periode in het begin van 1942, als Tarakan nog tot Nederlands-Indië behoort, tot in de kleinste details. In eerste instantie lijkt het boek wat kneuterig geschreven – een groep jonge verpleegsters op een tropisch eiland, met alle vriendschappen en ruzies van dien. Maar de lezer raakt spoedig geboeid door de beschrijving van een kleine gemeenschap in haar benarde nadagen, de toenemende dreiging en spanning, het optreden van Nederlands-Indische militairen en de vaak moeizame relatie van de vrijwilligsters tot de oudere ervaren verpleegsters die al op het eiland waren en die soms ineens bevorderd moeten worden omdat ze anders lager in rang zouden staan dan de nieuwkomers. Meijers boek gaat uiteindelijk voor slechts een kwart over het latere verblijf van zijn oma in de Jappenkampen. Driekwart is gewijd aan die laatste paar spannende maanden waardoor hij blijkbaar gefascineerd is geraakt, waarin Tarakan nog in handen van Nederland is en niemand op het eiland weet hoe ver de Japanners al zijn opgerukt. En hij slaagt er in die fascinatie op de lezer over te brengen. Subtiel schetst hij bovendien en passant een kleine koloniale samenleving, met alle interne tegenstellingen van dien. Al geeft Meijer geen uitleg over de verhouding tussen fictie en non-fictie in zijn boek, je kunt er staat op maken dat alle gesprekken die hij weergeeft uiteraard achteraf door hem geconstrueerd zijn. Maar hij doet dat voldoende geloofwaardig om de lezer te laten meeleven met zijn personages, zoals de haaibaai zuster Kraaykamp (‘De Kraai’), de joyeuze, op Tarakan woonachtige Dixie en vooral de onderofficier Winkler die lang op de rand van leven en dood zweeft. Als David zijn oma soms vroeg waarom ze een onderscheiding had uit de oorlog antwoordde ze steevast: “Ik heb geen flauw idee waarom. Ik heb mijn werk gedaan.”||https://www.parool.nl/kunst-media/david-meijer-wist-niets-over-de-tijd-van-zijn-grootouders-in-de-jappenkampen-en-ging-op-zoek~b3aea619/
2022-08-13||Amsterdam gaat de hoogte in: ‘Iedereen een boerderij op de Prinsengracht, dat kan nu eenmaal niet’||Het hoeft niet eens een heel heldere dag te zijn om kijkend vanuit Purmerend in zuidelijke richting in de verte de Pontsteiger te kunnen zien liggen. Het gebouw met de markante vormen steekt met zijn 92 meter afgetekend boven de rest van Amsterdam uit. Hoewel, wie zijn ogen langs de horizon laat gaan, ziet her en der veel meer torens. Clubjes gebouwen, gegroepeerd aangelegd of nog in aanbouw. Groeiend naar de hemel, verdieping per verdieping, hoger en hoger. Je hebt de afstand tot Amsterdam nodig om het veranderende silhouet van de stad tot je door te laten dringen. Om te kunnen zien dat de Westertoren, die oude Wester, niet langer de maat der dingen is. Sterker nog, dat de bescheiden hoogbouw die eeuwenlang als oriëntatiepunt diende, nauwelijks meer zichtbaar is. Het plekje aan de horizon is overgenomen door de Pontsteiger, Rembrandttoren en de inmiddels massieve hoogbouw van de Zuidas. Amsterdam heeft een ruimteprobleem: de stad heeft de uiterste grenzen bereikt. Welke kant je ook opgaat, overal stuit Amsterdam op obstakels, op andere gemeenten of op groengebied waarvan we hebben afgesproken dat we er niet zullen gaan bouwen. Groter kan niet meer, we moeten het doen met de ruimte die we hebben. Terwijl tegelijkertijd de roep om meer huizen, meer kantoren en meer plek om te recreëren hoe langer hoe meer een noodkreet wordt. Nederland moet woekeren met ruimte en wat voor het land als geheel geldt, geldt voor Amsterdam in het kwadraat. Als uitbreiden niet meer kan, moet de stad inbreiden: beter en efficiënter gebruik maken van beschikbare ruimte. Zoals deskundigen zeggen: Amsterdam moet verdichten. En een van de uitingsvormen daarvan is: de hoogte in. En dat is wat je ziet gebeuren, eerst schoorvoetend, maar steeds meer in het oog springend en onvermijdelijk. Het meest zichtbaar is dat dus vanaf een afstandje. Of op plekken waar weidsheid is. Vergelijk bijvoorbeeld het tegenwoordige uitzicht vanaf de achterkant van CS eens met dat van vijf jaar geleden. Toen stond de A’dam Toren daar nog moederziel alleen op de noordelijke IJ-oever. Tegenwoordig valt zelfs deze toren, honderd meter tot het topje toch, bijna weg tegen de hoogbouw die ernaast onder constructie is. Hoogbouw en Amsterdam hebben een ingewikkelde relatie. Je zou kunnen zeggen dat het horizontale bouwen eeuwenlang de norm was. Nu steeds meer woningen steeds hoger liggen, groeit de weerstand. Zo moesten de gebouwen op de aangewezen hoogbouwconcentratie Sluisbuurt op het Zeeburgereiland worden afgetopt na protest: de torens waren te zichtbaar vanuit de door Unesco beschermde grachtengordel. Het is de skyline van de stad die verandert door deze staken van torens. Maar stiekem zit de grootste verandering ’m in wat lager gebeurt: de middenhoogbouw. De stad dikt in, alsof er gist aan is toegevoegd waardoor de boel aan het rijzen is. Als een deeg dat groeit en groeit: iedere keer als je kijkt, is het in volume toegenomen. De huizen in de stad liggen niet langer op een meter of tien, vijftien, twintig boven het maaiveld. Waar enkele decennia geleden werd gestopt met bouwen, gaat het metselen nu onverdroten voort. Weer een etage erbij. Iedereen wil graag een boerderij op de Prinsengracht, maar dat kan nou eenmaal niet, zegt Rik Bakker, architect bij Inbo. De stad groepeert de hoogbouw, bijvoorbeeld op plekken bij ov-knooppunten en langs de Ringweg. “De stad moet verder, Amsterdam moet doorontwikkelen. Dat betekent veranderingen.” Volgens stedenbouwkundige Ton Schaap, tot deze zomer in dienst van de gemeente, is Amsterdam op een gegeven moment door de liftgrens gegaan. “In New York hadden ze allang liften, daarom konden ze hoger bouwen. Maar in Amsterdam vonden we dat te duur. We zijn daardoor lang blijf steken op vier tot vijf bouwlagen. En het moet gezegd: dat levert een heel comfortabele bouwhoogte op. Zelfs op de bovenste verdieping heb je nog het gevoel dat je contact hebt met de straat, met beneden. Je kan mensen zien, gezichten herkennen.” De gestage verhoging van gebouwen gaat sommige mensen dan ook te hard. Het baart Walther Schoonenberg van de Vereniging Vrienden van de Amsterdamse Binnenstad weleens zorgen. “Er verandert iets, dat is duidelijk: er is sprake van een breuk in onze traditie. Amsterdam is van oudsher geen hoogbouwstad. En zie wat een schitterende stad dat heeft opgeleverd.” Veranderingen mogen niet sneller gaan dan de mens kan verdragen, aldus Schoonenberg. “Blijft Amsterdam nog wel de stad van de menselijke maat? Ik vraag me dat af. Ik vind bijvoorbeeld veel van die gebouwen langs het IJ woonkazernes, gestapelde schoenendozen. Het voelt als een muur. Mensen willen er wonen, want er is woningnood. Maar mensen kiezen er niet voor omdat dat nu precies is wat ze willen: ze kunnen niet anders. Dat begrijp ik wel.” Vierkante meters tellen, Schoonenberg snapt dat. “Maar er gaat iets verloren. En wat we terugkrijgen onttrekt zich aan ons beeld van de stad. Ik vind die nieuwe hoge gebouwen een slap aftreksel van wat we aan de andere kant van de oceaan overal zien. Het is visuele schade.” Over smaak valt niet te twisten. Maar met hoogbouw moet je inderdaad wel degelijk voorzichtig zijn, zeggen deskundigen. Want Amsterdam gaat de hoogte in, maar zal nooit zo’n Hongkongse skyline krijgen: een skyline die wordt beheerst door superhoogbouw, met allemaal van die woontorens, zegt Bakker. Iets hoger bouwen tast op zichzelf het karakter van de stad volgens hem niet aan. “Er gaat niets verloren gaat als je goed bouwt op strategische plaatsen. Zo’n skyline als Rotterdam zal Amsterdam niet krijgen.” Het komt aan op het vinden van balans, zegt Bakker. “Is het nog wel fijn als je overal hoge gebouwen om je heen hebt? Je moet streven naar vriendelijke verdichting: zorg dat mensen elkaar kunnen ontmoeten. Bij hele hoge gebouwen moet je functies als afvalinzameling en de fietsenberging oplossen op de begane grond. Maar die begane grond is juist belangrijk voor de uitstraling van het gebouw voor de mensen die op straat lopen.” Amsterdam heeft te maken met de bestaande stad, het historische centrum, aldus Bakker “Daar moet je niet te hoog gaan bouwen, want dan tast je het karakter van de binnenstad aan. Maar kijk naar de omgeving van station Sloterdijk en de oevers van het IJ: die bieden meer kansen voor nieuwe plekken om te wonen. Voor hoogbouw moet je de randen van de stad opzoeken.” Hoe voorkom je dat de stad onpersoonlijk wordt, dat mensen wegvallen tegen de gigantische gebouwen? Dat is een kwestie van straat, straat en nog eens straat, zegt stedenbouwkundige Schaap. “Zorg ervoor dat het op straat prettig blijft, dat de straat verblijfskwaliteit behoudt. Bomen zijn belangrijk, en dan ook bomen op de goeie plek. Niet alleen de hoogte in, maar ook zorgen dat buurten waar iets hoger wordt gebouwd dan we van oudsher gewend zijn in drie dimensies zijn ontworpen.” Schaap wijst op Overhoeks: dat zijn echt uitschieters de lucht in. “Wat eromheen staat is niet zo heel hoog. Maar wel hoger dan we gewend zijn. Die torens zijn geboren uit noodzaak, die zijn zo hoog omdat we vierkante meters moesten maken. Doordat we daar zo hoog bouwen, kunnen we op andere plekken wat meer ruimte vrijhouden, aan de IJ-oevers dus. Dat is de plek waar mensen elkaar kunnen ontmoeten. Dat is ook belangrijk om samenhang te creëren met de andere buurten: ook de mensen die in de Van der Pekbuurt wonen, hebben via die open ruimtes toegang tot het IJ.” We bouwen hoger en dat verandert de stad. Het kost tijd om de Amsterdammer daaraan te laten wennen. Volgens Schaap kan er zomaar een generatie overheen gaan. “Als buurten goed ontworpen zijn, worden ze langzaam maar zeker omarmd door de mensen die er wonen.” Schaap wijst op de Zuidas, naar de George Gershwinlaan. “Die voelt inmiddels als een gewone straat, terwijl je er toch omringd wordt door heel hoge gebouwen. Dat is het punt: het moet gaan voelen als een buurt, als je buurt. In die zin moeten stedenbouwkundigen doen wat ze doen: doorgaan, stug doorgaan. En dan maar hopen dat hoogbouw over twintig jaar net zo Amsterdams aanvoelt als de Jordaan nu.”||https://www.parool.nl/amsterdam/amsterdam-gaat-de-hoogte-in-iedereen-een-boerderij-op-de-prinsengracht-dat-kan-nu-eenmaal-niet~bf4083c2/
2022-08-13||De blauwalg vergalt elke zomer weer het zwemplezier, juist op populaire plekken||Deze kruipt niet door de slaapkamer of in een broekspijp, maar een zomerse lastpak is het wel. Blauwalg verziekt zwemplezier, zowat elk jaar. Het is, zeker tijdens een warme zomer, erop wachten waar blauwalg nu weer toe zal slaan. Het Amsterdamse Bos, het Sloterstrand, bij IJburg, op sommige plekken in de Amstel, de Nieuwe Meer, ‘t Twiske. Telkens kleurde de laatste jaren het water blauw en was het tijdelijk afgelopen met de pret. Stadsbioloog Remco Daalder: “Blauwalg zit, zeg maar, overal waar je denkt: dáár is het leuk om te zwemmen.” Zodra de temperatuur hoog wordt, ook van het water, en het een langere tijd niet regent, kan blauwalg ontstaan. Daalder: “In warme zomers is het fijn om te zwemmen in buitenwater. Maar juist de populaire plekken, die vaak ondiep zijn en dus snel warm worden, zijn ideaal voor blauwwier. En zodra die blauwwier komt, moet iedereen weer naar het sportfondsenbad.” Ook ditmaal is de naam van de plaagbezorger een verwarrende. Blauwalg is helemaal geen alg. Het wordt ook wel blauwwier genoemd, maar het is helemaal geen wier. Het is een plantje. Of beter: een bacterie. Officieel wordt het de cyanobacterie genoemd. Het is een bacterie met bladgroen. Blauwalg kwam op tijdens de eerste warme zomers in de jaren zeventig van de vorige eeuw. Daarvoor kwam het plantje in Nederland niet voor. Sindsdien lijkt blauwalg alleen maar toe te nemen. “Het is al sinds jaar en dag onze grote zorg,” zegt Daalder. “Met die warme zomers nu zie je het opbloeien. Het is niet te geloven. Dan krijg je van die verflagen op het water. Het ziet er niet uit, maar daarnaast kun je er last last van krijgen. Mensen die gevoelig zijn voor astma en longziektes moeten er sowieso niet in gaan zwemmen. Blauwalg is echt een nare.” Toch kan die blauwalg daar in wezen ook niet veel aan doen. Ze doen wat plantaardigen nu eenmaal doen: zonlicht opnemen en daar alles van maken dat ze nodig hebben. Maar blauwalg stoot daarnaast ook nog eens stoffen uit, blauw-groene gifstoffen waar mensen niet zo goed tegen kunnen en die vooral op de longen werken. Daarna verstikt blauwalg zo’n beetje alles wat eronder zit. Door de min of meer giftige stoffen die blauwalg uitscheidt, komt soms ook massale vissterfte voor. Bij de mens zonder longproblemen kan het geïrriteerde ogen of huid veroorzaken. Een bekende allergische reactie is netelroos. Overigens kan blauwalg ook in een visvijvertje in de achtertuin ontstaan. Overal waar laag, stilstaand water is met veel voeding. De tip is dan: de vissen minder voeren. Op grotere schaal is de oplossing ingewikkelder. Bioloog en schrijver Geert-Jan Roebers wil een heikel punt aansnijden. Roebers: “Ik moet toch een sneer geven naar stikstof. Als blauwalg echt heel veel voorkomt in water, komt dat vaak door overbemesting. Warmere temperaturen en overbemesting. Zeker als meststoffen aan de oppervlakte in het water terechtkomen. Algen hebben ook mest nodig.” In kanalen komt blauwalg niet voor, en dat is goed nieuws. Daalder: “Het Noord-Hollands Kanaal is inmiddels ook een groot zwembad.” Als het water goed doorstroomt, komt daar geen blauwalg. Daarom is bijvoorbeeld in de Nieuwe Meer door het hoogheemraadschap van Rijnland een bellenscherm aangelegd. Dat zorgt voor stroming en het verstoort het natuurlijke gedrag van blauwwier. Dat zit overdag helemaal aan de oppervlakte en heeft de neiging ’s nachts naar beneden te zakken om de volgende dag weer omhoog te komen. Bubbels verstoren dat, zodat het blauwwier aan de oppervlakte blijft en uiteindelijk uit elkaar klapt. Daalder: “Het is razend ingewikkeld, en zo’n bubbelmachine kost goudgeld, maar het werkte wel. Het is ooit begonnen omdat de jachthaven bij De Nieuwe Meer helemaal onder blauwwier zat.” Is er dan werkelijk niets positiefs over blauwalg te bedenken? Jazeker wel, en ook deze aflevering moeten we daarvoor weer bij Roebers zijn. “Het hele leven op aarde is ermee begonnen.” Blauwalg was het eerste organisme op aarde dat zuurstof kon produceren. Vermoedelijk zijn de eerste planten uit zoetwateralgen geëvolueerd. Roebers: “Mag hij dan ook af en toe eens een beetje vervelend doen?”||https://www.parool.nl/amsterdam/de-blauwalg-vergalt-elke-zomer-weer-het-zwemplezier-juist-op-populaire-plekken~bd23233e/
2022-08-13||In Kokanje is Hannah van Binsbergen er niet op uit te behagen||In het sprookje Het land van Kokanje, ook wel Luilekkerland genoemd, zijn de rivieren van limonade, er vliegen gebraden ganzen door de lucht en de pannenkoeken groeien aan de bomen. Je hoeft er niets, want luieren en lekker eten is het devies. Maar de weg ernaartoe voert dwars door het leven heen en is vol hindernissen. Van Binsbergen dicht in Feiten over het paradijs: ‘het is omheind//de weg erheen bespookt van taken//de dis voorbij, maar ver van veilig:// de tover bijt je in de hielen (..) alleen de leegste zielen waaien op naar de onsterfelijkheid (..)’. Het verlangen naar het paradijs of het land van Kokanje is, kortom, oppervlakkig van aard. Tegenover de leegste zielen, staan de zwaarste zielen. Zijn het geen kennis en levenservaring die de ziel verzwaren? Welke utopieën en idealen spiegelen mensen (met kennis) zich voor, vraagt de dichter zich af in gedichten die soms gericht zijn tot zichzelf, tot de mensheid en de geschiedenis, dan weer tot God, als in een gebed. Haar taalgebruik is archaïsch – doordesemd met woorden als ‘schalk’, ‘neder’ en ‘vlerken’. Ze gebruikt regelmatig inverse zinnen (‘al van stof hij aantrok te verbruiken’). Ze speelt met uitdrukkingen en klankherhalingen en creëert haar eigen orakeltaal. Soms is haar taalgebruik zo versluierend dat wat ze precies wil uitdrukken moeilijk te achterhalen is. Van Binsbergen is er niet op uit te behagen, maar om te verstrooien. Ze dicht in Het portret: ‘Leren lezen is niet erg, het helpt./Het maakt het hoofd minder alleen en bergt/ de ogen tussen rijen’. In dit gedicht laat ze precies zien wat ze doet en communiceert ze met de lezer. Het is een wankel evenwicht tussen meerduidig en onverstaanbaar zijn. Kokanje is beide. De bundel fascineert én frustreert. De dichter orakelt tot besluit: ‘Genot is der droeftoeters levensbloed/’t is niet veel, maar sappig is het wel/haar alfabet verwijst er vaak naar/en als haar spreuken werken, is dat mijn vermogen ook?’ Vertwijfeld blijft de lezer achter.||https://www.parool.nl/kunst-media/in-kokanje-is-hannah-van-binsbergen-er-niet-op-uit-te-behagen~bd101fd6/
2022-08-13||Het moesten de vrolijke Spelen worden, die van 1972, maar het werd een inktzwarte sportzomer||De dag dat wielrenner Hennie Kuiper na een indrukwekkende solo olympisch kampioen wordt, baalt radioverslaggever Theo Koomen. Stiekem had hij gehoopt op een winnaar uit welk ander land dan ook, nu Hilversum heeft besloten de radioreportages te versoberen na de in een bloedbad geëindigde gijzeling van Israëlische sporters. De spraakwaterval mag kort verslag doen, maar niet live op de zender. Het is de zwaarste reportage van zijn leven. Een dag eerder weet atleet Jos Hermens niet wat hij hoort, als Avery Brundage, de hoogste baas van Internationaal Olympisch Comité, op de herdenking voor de slachtoffers van het bloedbad de beruchte woorden uitspreekt: ‘The games must go on!’ Vergeet de zeventien doden, door met sporten. Wat een huichelaar, denkt de 22-jarige hardloper en hij gaat naar huis. Ook de Amsterdamse worstelaar Bert Kops senior pakt zijn koffers, uit respect voor zijn bij het gijzelingsdrama omgekomen Israëlische tegenstanders. De meeste sporters blijven echter. De organisatie van München 1972 was vooraf gewaarschuwd voor een mogelijke aanslag door Palestijnse terroristen. Die tip verdween echter in een diepe la. Daarin lag ook al een rapport met worstcasescenario’s van terroristische activiteiten, van de Noord-Ierse IRA tot de Baskische ETA. ‘Verbazingwekkend, want terroristische aanslagen en vliegtuigkapingen, al dan niet gericht tegen Israël, waren in die jaren schering en inslag,’ stelt Rolf Bos in Een Duitse zomer. Het moesten de vrolijke Spelen worden, die na de besmette nazi-spelen van Berlijn 1936 het andere Duitsland moesten tonen, ‘zonder militairen, zonder politie en zonder andere uniformen’. Met als gevolg dat iedereen met wat improvisatietalent het olympisch dorp in kon. Sommige atleten leenden hun toegangspasjes uit aan familieleden en vrienden. ‘De bewakers, gretig om een niet-militair imago te creëren, lieten het allemaal toe.’ Als in de nacht van 5 september acht mannen met zware sporttassen over het hek klimmen, gaan er dan ook geen alarmbellen af. De bewaking ziet graag door de vingers dat sporters stiekem binnensluipen, na een avondje stappen. Wat er daarna precies gebeurde, in het olympisch dorp en op het vliegveld, weet Bos redelijk te reconstrueren in een meeslepend relaas vol bonte personages. Maar niet voor de volle honderd procent, waarschuwt hij: ‘De meeste hoofdrolspelers van het drama zullen ruim twintig uur later dood zijn.’ Andere betrokkenen schetsen tegenstrijdige gebeurtenissen, verantwoordelijke politici vegen achteraf hun straatje schoon. Zelfs de Israëlische sporters die het appartementencomplex weten te ontvluchten, spreken elkaar soms tegen. In het collectieve geheugen is München 1972 gereduceerd tot een paar iconische filmbeelden van gemaskerde Palestijnse terroristen op een balkon. Jaren later, terug in het olympisch dorp, herkent ook Jos Hermens niet veel meer. De dag na de gijzeling en de mislukte bevrijdingsactie op het vliegveld verkeerde de hardloper in shock. “Zo’n daad was wel het laatste waar je rekening mee hield.” Rolf Bos verbleef ook in München, die zomer van 1972. Heel even dan. Op doorreis naar Athene, wachtend met zijn rugzak op de nachttrein naar Wenen. ‘Ik was zeventien en wilde naar de Middellandse Zee.’ Daar heeft de latere sportverslaggever van de Volkskrant nog altijd spijt van.||https://www.parool.nl/kunst-media/het-moesten-de-vrolijke-spelen-worden-die-van-1972-maar-het-werd-een-inktzwarte-sportzomer~b52dfb1e/
2022-08-13||Opinie: ‘Pride is een prachtig feestje maar laat ons met de rotzooi zitten’||Terecht stelt Merel Laseur in Het Parool van 9 augustus de rotzooi die is achtergebleven na de Pride aan de kaak (‘Rotzooi langs de gracht’). Echter, zij schaart zich helaas bij de meute die, direct of indirect burgemeester Halsema verantwoordelijk stelt voor alles wat niet goed gaat in Amsterdam. Is in dit geval de organisatie van het evenement, Pride Amsterdam, niet hoofdverantwoordelijke en -schuldige? Zij kan een prachtig feestje bouwen maar laat na afloop de bewoners en reinigingsdienst met de rotzooi zitten. Het is toch de normaalste zaak van de wereld dat je ook zorgt voor het opruimen van de rotzooi die je gasten achterlaten? Kom op, Pride Amsterdam, laat de Pride 2023 ook een feest voor de bewoners zijn! Noor van Leeuwen, Amsterdam Al enige jaren wordt bij ons de krant bezorgd door dezelfde krantenbezorger. Het is jammer dat we elkaar nog maar zo weinig zien door de ochtendbezorging. Met een grote straatrenovatie op de Weteringschans, waarbij het lijkt of elke werkman op vakantie is en er dus weken niets gebeurt met de opgebroken straat, is het enige lichtpuntje: de kranten. Die ondanks de moeilijk begaanbare weg naar ons huis elke dag bezorgd worden! Kranten-‘jongen’ Dries: veel dank! Gonny van Oudenallen, Amsterdam Dat mensen met een uitkering of huursubsidie en alleenstaande AOW’ers in een sociale huurwoning niet zomaar een kamer kunnen verhuren is vervelend, maar nog wel te begrijpen. Via de Regenbooggroep kun je voor een jaar ontheffing krijgen. Ja, dat is een gedoetje, maar de moeite waard, weet ik via een buurvrouw. Mijn ouders, samenwonend met klein pensioen, geen huursubsidie, blijken na 40 jaar plotseling in de geliberaliseerde huurmarkt te zitten. En omdat ze een economisch dakloze dame (die dus uiteraard wel een inkomen heeft) onderdak bieden voor 400 euro inclusief alles, krijgen ze nu een inkomensafhankelijke huurverhoging aan hun broek. Mijn ouders zijn veel te nette mensen, dus op mijn suggestie dat de dame zich wellicht even zou kunnen uitschrijven uit het Basisregister Personen zijn ze niet ingegaan. Aanbieders van illegale inschrijvingen in het Basisregister zijn er te over, al voor zo’n 150 euro per maand. De gemeente is verplicht hier iets voor te regelen maar heeft de bal weer eens laten vallen. Gaja van de Kerke, Amsterdam Hoogopgeleide dames en heren van het RIVM gaven dinsdag op het nationale journaal tips om de hittegolf door te komen: drink genoeg, vermijd zware inspanningen en houd het huis koel. Dat kunnen wij zelf niet verzinnen zeker. Zeg dan iets nuttigs zoals: spring niet oververhit direct onder een koude douche, dan kun je onderuit gaan. Drink geen hele warme of koude dranken, lauwe thee is bijvoorbeeld beter voor de opname van vocht. Maar ja, ik ben niet hoogopgeleid, dus bij deze, gratis: simpele tips van een normaaldenkend mens. Tineke Cuperus, Amsterdam||https://www.parool.nl/columns-opinie/opinie-pride-is-een-prachtig-feestje-maar-laat-ons-met-de-rotzooi-zitten~b64b30d1/
2022-08-13||Zo’n incident met een sinterklaaslied is echt te min voor een rel||Soms word ik heel moe van het racismedebat in Nederland. Niet omdat er geen racisme meer bestaat in de wereld of in Nederland waar we het over moeten hebben, zeker wel, maar omdat de prominente activisten die het debat kapen kiezen voor incidenten die echt te min zijn om er een mediarel over te beginnen. Zelf zal ik nooit vergeten dat er racistische appjes van de Rotterdamse politie uitlekten over de doodgeschoten 16-jarige Hümeyra die uit eerwraak door haar ex was vermoord, nadat ze viermaal aangifte had gedaan van bedreigingen en stalkgedrag. ‘Weer een Turk minder,’ werd geschreven door een agent in de appgroep. Ik werd er onpasselijk van. Dus ja: racisme bestaat. Maar wat mij ergert is dat bekende Nederlanders die volgens mediarellen een racist zouden moeten zijn, vaak zo weinig overtuigend racist zijn. Of tenminste niet op dat moment in die kwestie. En dan kan ik niet laten om te denken: als dit jullie beste voorbeeld is van een racist hebben we blijkbaar niets meer om ons zorgen over te maken. Bovendien werken deze stormen in een glas water averechts: terwijl de talkshowtafels zich aan weerszijden vullen met pratende kaken die ofwel vóór ofwel tegen de ‘gecancelde’ BN’er en zijn uitspraken zijn, haalt de rest van Nederland z’n schouders op en neemt men de groepen die daadwerkelijk antiracisme en progressie voorstaan steeds minder serieus. Afgelopen week ging het over programmamaker Tim den Besten die tijdens een live Pride-uitzending van de NPO een sinterklaasliedje zong (‘Sinterklaasje kom maar binnen met je ‘knecht’). Het gebruik van het woord knecht zou van hem een ongewassen racist moeten maken. Wat veel mensen kennelijk ontgaan is, is dat hij onlangs op Twitter heeft gezegd dat de enige reden dat Humberto Tan bij het programma Zomergasten mocht aanschuiven, zijn zwarte huidskleur is, omdat de redacties op zoek waren naar diversiteit. Hiermee legt hij in feite zijn racistische denken bloot: kan een zwarte presentator die al jaren tv maakt niet interessant genoeg zijn voor Zomergasten? Die uitspraak vind ik veel erger dan het zingen van een sinterklaasliedje. Maar dit gevoel van racisme-dat-geen-racisme-is-moeheid herkende ik nog al te goed van december vorig jaar, toen YouTuber Défano Holwijn in NRC vertelde dat hij zeker wist dat de enige reden dat hij geen talkshow op tv kreeg, zijn zwarte huidskleur was. Zijn argument: ‘dat voel je gewoon’. Dat zijn eerdere tv-show genaamd TV Avondklok geen kijkers trok, was voor hem kennelijk geen reden om te denken dat dat wellicht de reden kon zijn dat hij niet nog een show kreeg. Bovendien slaakte ik diezelfde diepe zucht toen SP-Kamerlid Renske Leijten door prominente BIJ1-leden werd uitgemaakt voor racist, omdat ze niet genoeg zou benadrukken dat de Belastingdienst racistisch handelde. Toen ze Sylvana Simons vroeg of ook zij haar een racist vond, antwoordde Simons dat ze het niet wist. Dit alles terwijl meldpunt Discriminatie Amsterdam in juli 2020 waarschuwde voor toenemend antizwart racisme. Zo kwam uit hun rapport naar voren dat veel mensen met een afrokapsel opmerkingen kregen bij sollicitaties omdat kroeshaar volgens werkgevers er te onverzorgd uitziet. In de VS is in 2019 een wet aangenomen die discriminatie op natuurlijk haar, zoals afro’s en vlechten, verbiedt. Dat is nou wel een belangrijke kwestie om te volgen. Laten we ons eens op echt racisme richten en stoppen met onzinracisme. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/zo-n-incident-met-een-sinterklaaslied-is-echt-te-min-voor-een-rel~b8876010/
2022-08-13||Op zondag verdienen straatmuzikanten beter||“Als universitair docent marketing ben ik geïnteresseerd in de vraag hoe je met behulp van grote datasets zakelijke beslissingen kan optimaliseren op basis van menselijk gedrag. Het idee dat uiteindelijk leidde tot mijn eurekamoment kreeg ik op 24 december een paar jaar geleden, toen ik met mijn broer op een kerstmarkt in het Duitse Karlsruhe op straatmuziek speelde.” “Voor ons was dat een jaarlijkse traditie. Sommige mensen bleven rustig staan luisteren en gaven geld, terwijl anderen ons straal negeerden. Ter plekke vroeg ik me af waarom een bepaald iemand vijf euro geeft en een ander je geen blik waardig gunt.” “Deze mijmering leidde tot een grote veldstudie onder meer dan 80.000 consumenten en 72 straatmuzikanten die ik in 2020 heb uitgevoerd. We waren benieuwd welke factoren de reacties van de consument op straatmuzikanten beïnvloeden. Wat bleek? Op zondag zijn de verdiensten hoger dan op een andere dag van de week. En met koud weer wordt er meer gedoneerd.” “Toen de resultaten uit mijn computer rolden, wist ik dat we echt iets in handen hadden. Natuurlijk voor straatmuzikanten, want die hebben nu handvatten hoe ze zichzelf beter in de markt kunnen zetten. Maar deze onderzoeksresultaten zijn ook relevant voor marketeers die zich bezighouden met fondsenwerving en non-profitorganisaties die donaties genereren in publieke ruimtes.” “En nee, de opbrengst van de kerstmarkt hebben we niet zelf gehouden. Dankzij onze covers van Feliz Navidad (I Wanna Wish You a Merry Christmas) en Wonderwall haalden we binnen twee uur meer dan 120 euro op. Dat geld hebben we gedoneerd aan een project voor dakloze kinderen in Paraguay.”||https://www.parool.nl/wereld/op-zondag-verdienen-straatmuzikanten-beter~b30a99c8/
2022-08-13||Opinie: ‘Discriminerend beleid toelaten? Dat kan alleen in een samenleving waarin discriminatie al genormaliseerd is’||Op 15 juli beëindigde het Rode Kruis de samenwerking met de gemeente Amsterdam bij het Humanitair Servicepunt op Amsterdam Centraal nadat de gemeente had besloten vluchtelingen uit Oekraïne zonder Oekraïens paspoort hier te weigeren. “Wij vinden dat alle vluchtelingen eenzelfde welkom en humane opvang moeten krijgen, ongeacht hun paspoort,” meldde de hulporganisatie in een statement. Een sterk besluit, dat laat zien dat je als individu of organisatie kunt vasthouden aan de gelijkheidsbeginselen in de grondwet, ook als instituties een andere keuze maken. Tegelijkertijd kondigde het kabinet aan tegemoet te willen komen aan de wens van sommige gemeenten om wel opvangcapaciteit vrij te maken voor Oekraïense vluchtelingen, maar niet voor vluchtelingen met een andere nationaliteit. VluchtelingenWerk noemt dit terecht een absurd idee. Een besluit dat ongelijke behandeling op basis van nationaliteit toestaat, is een directe schending van artikel 1 van de Grondwet. Inmiddels heeft ook het College voor de Rechten van de Mens beoordeeld dat gemeenten die alleen Oekraïners willen opvangen en geen andere vluchtelingen, zich schuldig maken aan discriminatie. Hoe kan het dat een beslissing die zo duidelijk discriminerend is, toch voorgesteld kan worden? Dat dit gepresenteerd wordt als ‘praktische oplossing’ om de opvang van mensen op de vlucht te verbeteren, zegt iets over ons als samenleving. De beleidskeuze om een discriminerend opvangbeleid toe te staan, kan alleen gemaakt worden in een samenleving waar discriminatie al genormaliseerd is. En als samenleving ondernemen wij nauwelijks concrete acties om dit narratief tegen te spreken: binnen gemeenten, bedrijven of op straat. Is het echt zo absurd dat dit idee voorgesteld wordt, als we kijken naar de afgelopen paar maanden? Op het moment dat de oorlog in Oekraïne uitbrak, zagen we een enorme daadkracht vanuit Europese overheden om mensen op de vlucht op te vangen en te ondersteunen. Dit gaf hoop en tegelijkertijd een bittere nasmaak omdat de voorbeelden van ongelijke behandeling zich blijven opstapelen. Mensen met een niet-Oekraïense nationaliteit die bij het instappen van de trein geweigerd werden. Europese landen die aan de ene grens Oekraïense mensen verwelkomen en aan de andere grens muren met prikkeldraad optrekken om mensen op de vlucht uit andere landen tegen te houden. Mensen die massaal naar de Oekraïense grens reden om mensen op te halen en naar Nederland te brengen, terwijl anderen nog elke dag hun leven riskeren om via de Middellandse Zee Griekenland te bereiken en degenen die levens redden op diezelfde zee aangeklaagd worden voor mensensmokkel. Ook in Nederland komen deze voorbeelden voor, zoals een student uit Nigeria die met een Oekraïens studentenvisum naar Nederland vluchtte en in de opvang te horen kreeg dat hij zijn spullen moest pakken omdat ‘deze opvang alleen voor Oekraïners is’. Werkgevers, die normaal gesproken veel obstakels zien bij het onboarden van vluchtelingen zoals taalniveau, verschillen in werkcultuur of de erkenning van buitenlandse diploma’s, deden nu zelf de oproep: ‘Ik wil graag banen aanbieden. Maar alleen aan Oekraïners.’ Discriminatie van vluchtelingen met een niet-Oekraïense nationaliteit kwam de afgelopen maanden pijnlijk aan het licht maar leidde niet of nauwelijks tot grote verontwaardiging. Zo ontstaat een narratief, waarin stapje voor stapje het idee van ongelijke behandeling genormaliseerd en zelfs als praktische tool gepresenteerd wordt. Dit dominante narratief schept de indruk dat er draagvlak zou zijn voor een discriminerend beleid en maakt dat gemeenten hierom durven te vragen. Aan het racisme dat hieraan ten grondslag ligt, wordt totaal voorbijgegaan. Gezien de ervaringen uit het verleden kunnen we er klaarblijkelijk niet van uitgaan dat bestaande instituties onze grondrechten waarborgen. Mensen vroegen hoe de toeslagenaffaire kon gebeuren. Het is niet zo’n absurd idee als we weten dat instituties in staat zijn systemen te creëren die leiden tot ongelijkheid en discriminatie. De enige manier om dit niet te laten gebeuren, is door ons af te zetten tegen elke vorm van discriminatie, ongeacht de rechtvaardiging die instituties hiervoor geven. Het mooie aan een narratief is dat het veranderlijk is en iedereen hier verantwoordelijkheid voor draagt. Wat is het verhaal dat we als samenleving uitdragen? En welke rol speel jij hierin? Durf jij kritisch te kijken naar hoe je mogelijk bijdraagt aan het dominante verhaal, bewust of onbewust? We willen je oproepen om die verantwoordelijkheid te nemen, vanuit jouw functie, maar vooral vanuit jouw mens-zijn. Spreek je uit tegen discriminerend beleid, zeker als jouw gemeente gebruik zou willen maken van de optie om alleen Oekraïense vluchtelingen op te vangen. Laten we er samen voor zorgen dat het narratief verschuift. Zodat we een samenleving zijn waarin het legaliseren van discriminatie inderdaad een absurd idee is. Meteen wat doen? Check de acties van DeGoedeZaak.||https://www.parool.nl/columns-opinie/opinie-discriminerend-beleid-toelaten-dat-kan-alleen-in-een-samenleving-waarin-discriminatie-al-genormaliseerd-is~b1675ef2/
2022-08-13||Opinie: ‘Overlastgevende straat- en corpsjongens hebben meer gemeen dan je denkt’ ||Elk jaar bericht Het Parool over excessen bij het Amsterdamsch Studenten Corps. En ieder jaar zie ik met lede ogen aan hoe sociaal psychologen van stal worden gehaald voor duiding. Die verklaren de subcultuur van ernstige misdragingen, stilzwijgen en vergoelijking vanuit de achterban als algemeen menselijk gedrag. Iets dat voortkomt uit normale groepsdynamische processen in bijzondere omstandigheden. En dat klopt. Waarom zie ik dit dan met lede ogen aan? Als criminoloog gespecialiseerd in jeugd is het mijn taak om ernstig wangedrag van hedendaagse straatjongens te duiden, zoals wanneer zij vrouwen lastigvallen, lhbtq’s intimideren, kransen omverschoppen bij Dodenherdenking, bakfietsen in de fik steken of met BB-guns op mensen schieten als ‘challenge’. Ik gebruik ook sociaalpsychologische verklaringen voor hun excessen, zwijgen en onderlinge rugdekking. Desalniettemin wordt bij incidenten van ernstige overlast door straatjongens in de verslaglegging zeker niet gesproken over algemeen menselijk gedrag. Ernstige overlast en ook de ‘snitchcultuur’ worden eerder toegeschreven aan een aparte straatcultuur. En als het jongens met Marokkaanse ouders betreft, worden zwijgen, ontkenning of vergoelijking dikwijls verklaard vanuit een exotische schaamtecultuur. Grensoverschrijdend gedrag en ‘zwijgcultuur’ binnen het corps blijken elk jaar daarentegen algemeen menselijk van aard te zijn. Nogmaals, de wetenschappers hebben gelijk het zo te verklaren. Alleen zo anders geduid in dezelfde krant – gewoon normaal menselijk bij de één, typisch straat- en/of etnisch gerelateerd bij de ander – lijken conclusies erg klassegebonden. Na mijn proefschrift Kapot Moeilijk (2007) over straatjongens in Amsterdam Nieuw-West, deed ik onderzoek bij een aantal corpora. Ik wilde een vergelijking maken tussen grensoverschrijdend groepsgedrag van ‘Marokkaanse’ straatjongens en corpsballen in termen van overlast, provocatie en agressie (niet criminaliteit). In mijn artikel Mores leren of moeilijk zijn (Tijdschrift voor Criminologie, 2012) beschrijven (oud-)leden van het corps groepsnormen ten aanzien van ‘zieken’, hun variant op overlastgevend, provocerend of agressief gedrag. Het lijkt sterk op wat straatjongens vertellen over gek doen, uitdagen en chaos veroorzaken, ‘ruïna’ in straattaal. De conclusie was dat grensoverschrijdend groepsgedrag van corpsballen en straatjongens sterk verschilt in wat ze precies doen en waar, maar dat er ook overeenkomsten zijn. Vooral de motivatie om zich te conformeren aan deviante groepsnormen is bij corpsballen en ‘Marokkaanse’ straatjongens grotendeels hetzelfde. Ook de corpsballen willen erbij horen, zich veilig voelen en plezier maken. Waarom wordt dat jaarlijks toch zo verschillend geduid? Dat heeft ongetwijfeld te maken met een ander groot verschil dat naar boven kwam tussen de twee groepen: de maatschappelijke reactie die volgt en de verwerking daarvan. De studenten die zich vooral binnen de context van hun studentenvereniging misdragen, weten doorgaans aan stigmatisering te ontkomen. Wanneer maatschappelijke afkeuring ontstaat door schade of overlast voor ‘de burgerij’ of (dodelijke) excessen rondom de ontgroening, lijken zij gezien hun levensfase nog altijd te kunnen rekenen op enig begrip en tolerantie. Dit geldt ook in het huidige tijdsgewricht, waarin uitspraken over ‘hoeren’, ‘sperma-emmers’ en ‘lullen in gebroken vrouwennekken’ en acts met mannenhoofden die beuken op ontblote vrouwenbillen tot grote verontwaardiging leiden binnen en buiten het corps. Oud-leden met communicatie-expertise staan klaar om het gedrag af te keuren. Tegelijkertijd framen ze het strategisch als gedrag van één ‘Johan Derksen’ die het voor de rest verpest. Andere oud-leden praten erover als iets van de jeugd van tegenwoordig (wij deden dat vroeger niet). Ondertussen bagatelliseren ze het slim met uitspraken over een ‘misplaatste grap’, het zijn van een liberale club en verkeerd gebruik van intellectuele vrijheid die het corps kenmerkt. Als toetje zegt de Vereniging van Reünisten steun toe voor getroffen bestuurders om zo de opgelegde financiële sancties vanuit de UvA en de HvA teniet te doen. Grensoverschrijdend gedrag en misstanden die openbaar worden, leiden jaarlijks tot zo’n dansje van mea culpa’s, boetedoening en gestes richting de samenleving met een interne cursus of cultuurdiscussie. Daarna volgt de loutering zodat deze overtreders zich weer met opgeheven hoofd kunnen vertonen op weg naar (hoge) maatschappelijke posities. De vraag is of dit ook nu de uitkomst zal zijn, maar voor corpsleden is het altijd een beproefde strategie geweest. Denk bijvoorbeeld aan de beruchte ontgroening in 1962, toen feuten een zwijgplicht kregen opgelegd over het ‘Dachau-incident’. Een toenmalige Johan Derksen riep ‘en nu gaan we Dachautje spelen’ tegen 200 kaalgeschoren en bevuilde eerstejaarsstudenten. Toen dit toch uitlekte ging het corps na uitvoerig beraad diep door het stof voor deze ‘misplaatste, maar geenszins antisemitische’ grap. Berouw werd getoond voor ‘het afdwalen van een subcultuur’, met latere absolutie in een aflevering van Andere Tijden. Hoe effectief het Wibautstraatje is schoongeveegd in de beleving van oud-leden blijkt wel uit reacties op de huidige ophef. Een van hen suggereert zelfs dat er in zijn tijd ‘nul komma nul sprake was van gedoe’. Wat we met zekerheid kunnen stellen is dat in zijn tijd het ‘gedoe’ minder vaak naar buiten kwam, vooral omdat er geen sociale media waren. En als het onverhoopt wel gebeurde, zette men sociaal en economisch kapitaal in om met de juiste communicatiestrategie effectief het boetekleed aan te trekken. Deze ongelijke machtspositie neemt niet weg dat corpsballen inderdaad net ‘gewone’ mensen zijn. Jongvolwassen mannen met een onvolgroeid brein die zich verliezen in groepsdynamiek en zich onder groepsdruk ernstig misdragen binnen een machocultuur waarin je scoort met agressieve, misogyne, xeno- en homofobe ‘grappen’. En dat geldt dus ook voor straatjongens wanneer zij zich laten gelden met ernstig overlastgevend gedrag. Hun groepsproces vindt plaats in andere maatschappelijke verhoudingen met als gevolg andere reacties vanuit de samenleving, maar stigmatiserende verklaringen zijn onjuist. Wanneer straatjongens zich laatdunkend uitlaten over vrouwen, discriminerend afgeven op mensen uit de Joodse of lhbtq+-gemeenschap of intimideren en dreigen, komt dat groepsdynamisch gezien grotendeels hetzelfde tot stand. En datzelfde geldt voor de zwijgcultuur van henzelf en hun omringende gemeenschap. Ook de straatjongens en hun ouders hangen de vuile was omtrent hun ‘gedoe’ niet graag buiten. Wat dat betreft hadden zij zo lid kunnen zijn van het Amsterdamsch Studenten Corps.||https://www.parool.nl/columns-opinie/opinie-overlastgevende-straat-en-corpsjongens-hebben-meer-gemeen-dan-je-denkt~b29a2c35/
2022-08-13||Lovelandoprichter Marnix Bal: ‘Ik was op mijn elfde al aan het ondernemen. Mijn moeder reed de vrachtwagen om alles te vervoeren’||“Geboren en getogen. Ik kom uit een zorgzame familie met een hardwerkende vader en een lieve moeder. Ik had twee zusjes, van wie er een op haar 27ste is overleden aan melanoomkanker. Het had grote impact op me, want behalve mijn zus was ze ook mijn beste vriendin.” “Ik was op mijn elfde al aan het ondernemen. Ik had mijn eigen drive-inshow en draaide op klassenavonden. Het werd langzaam steeds groter en ik ging alle scholen in de stad af. Ik had mijn eigen draaitafels, versterkers en lichtbakken. Mijn moeder reed de vrachtwagen om dat allemaal te vervoeren. Ik mocht nog niet eens op een brommer rijden, maar huurde al wel vrachtwagens.” “Eerst was Minimix mijn dj-naam. Omdat ik zo’n klein opdondertje was. Pas heel laat begon ik te groeien, maar toen ging het snel ook; op mijn zestiende was ik 1.60 meter lang, op mijn negentiende 1.90. Toen ik een jaar of veertien was heette ik DJ Marnada. Had een cafébaas voor me verzonnen. Marnix werd Marnada. Nada is het Spaanse woord voor niks, begrijp je wel.” “Als Marnada draaide ik al op illegale houseparty’s. Ik moest op een kistje staan om bij de draaitafels te kunnen. De naam Marnada was geen succes, mensen maakten er DJ Marinade van. Ik was blij toen ik gewoon als DJ Marnix op flyers kwam te staan.” “Ik ging best goed als dj, maar heb gekozen voor een bestaan als festivalorganisator. Ik vond als dj het reizen niet leuk. Het was auto in, auto uit. Later kwamen er de vliegtuigen bij. Vréselijk. Totaal uitgeput door het tijdsverschil moest je anderhalf uur met een lach achter de draaitafel staan. Op het laatst kon ik het gewoon niet meer.” “Ja, daar kwam ik ook, zeker weten, hoe jong ik ook was, op mijn veertiende al. Ik heb er ook gedraaid. In de iT kwam ik ook. Nu niet meer voor te stellen, maar daar mocht je toen op je zestiende al naar binnen. Ik ging met veel oudere types om, ontwikkelde me snel.” “Op het vwo, dat ik zonder problemen heb afgemaakt, ben ik in die tijd enorm gepest, in elkaar geslagen zelfs wel. Die jongens wilden ook wel dj zijn en waren jaloers. Mijn ouders? Die dachten: het gaat wel over met die muziek en die feesten. Maar mijn passie werd alleen maar sterker. Ze zullen zich best zorgen over me hebben gemaakt, ook later toen ik inmiddels festivals organiseerde. Ik heb vaak grote financiële risico’s gelopen. Rond de tachtig zijn mijn ouders nu, en allebei ernstig ziek, maar ze komen op zondag wel langs bij Loveland.” “Het begin van Loveland. We hadden het 25-jarig bestaan al in 2020 willen vieren, maar toen kregen we corona. Ik woonde in 1995 al op de Kloveniersburgwal en de Nieuwmarktbuurt was toen nog een beetje een dorp, met gewoon nog een slager en een bakker. Met een stel cafés op het plein bedacht ik voor Koninginnedag een gratis festival op het plein. Internet stond nog in de kinderschoenen, wat betreft publiciteit moest je het doen met flyers.” “Op Koninginnedag ging de grote mensenstroom in die tijd ook nog helemaal niet langs de Nieuwmarkt, maar we trokken veel lokaal publiek. Nadat ik had gedraaid op de Koninginnenacht begonnen we ’s ochtends om 06.00 uur met opbouwen. Om 12.00 uur mocht de muziek aan. En tot 23.00 uur mochten we door. Bij latere edities werd het 21.00 uur, nu moet het helaas om 20.00 uur al stil zijn.” “Zo heet het boek dat ik aan het schrijven ben, in oktober moet het klaar zijn. We hadden ook een zoveelste koffietafelboek over 25 jaar Loveland kunnen maken, maar ik heb gekozen voor een boek waarin ik wil laten zien hoe hard wij de afgelopen 25 jaar hebben moeten vechten om feesten te kunnen organiseren. Fight for your right to party. In mijn boek vertel ik hoe wij als kleine organisatie omgingen met overlast, drugs, veiligheid, groenbeleid, corona, ga maar door.” “Toen wij begonnen had je in de buurt van Amsterdam al wel Dance Valley, wij waren het eerste festival binnen de stadsgrenzen. We zijn ook echt een Amsterdamse organisatie. Natuurlijk trekken we ook mensen van verder weg, maar het merendeel van ons publiek komt uit groot-Amsterdam. De samenwerking met de gemeente is tegenwoordig over het algemeen goed. Vroeger had je te maken met veel verschillende partijen en stadsdelen, nu zijn de zaken veel meer centraal geregeld. Burgemeester Van der Laan, die het belang van evenementen voor de stad inzag, heeft zich daar voor ingezet.” “Zeventien jaar geleden zijn we ernaartoe gegaan, op verzoek van de toenmalige stadsdeelvoorzitter, die mensen uit de binnenstad naar Nieuw-West wilde krijgen. Later kregen we juist weer problemen met het stadsdeel, onder meer omdat er woningen werden gebouwd op de plek van het festival. Maar het is een prachtige locatie natuurlijk, zo aan het water van de Sloterplas. Dit jaar hebben we ook ons eigen Loveland Hotel. In het Leonardo Hotel in het nabijgelegen Rembrandtpark zitten dit weekend alleen Lovelandgangers. Er worden poolparty’s georganiseerd en een barbecue op het dakterras, we hebben ook speciale hangover breakfasts.” “Vlak voor corona toesloeg, was ik met mijn gezin in Thailand. Toen zat ik al te denken: hoe moet het met Loveland als dit echt serieus wordt? Bij die eerste lockdown ben ik weer met mijn gezin op stap gegaan, toen naar een huisje in Friesland. Daar sloeg ik weer aan het denken. Samen met Lovelandcollega Wouter Muurlink ontwikkelde ik een plan voor snelteststraten voor festivals. Die zijn er niet precies zo gekomen, wel is Loveland teststraten voor de GGD gaan bouwen. Als festivalorganisator hadden we er de knowhow en de mensen voor.” “Onze eerste testraat bouwden we in Zuidoost. Dat is zo goed bevallen dat we het voor GGD’s in het hele land zijn gaan doen. We hebben Nederland kunnen helpen, maar ook hebben we ons team kunnen behouden, we hadden geen hulp nodig.” “Electronic Dance Music, het naampje dat Amerikanen ervoor hebben verzonnen. Kan van alles betekenen natuurlijk, maar in wezen is het die sound waar Nederland groot mee is geworden, de muziek van jongens als Martin Garrix en Fedde Le Grand. Die hebben vroeger ook wel bij ons gedraaid. Maar die sound heeft zich niet ontwikkeld. Het is alleen maar meer van hetzelfde: handjes in de lucht, om de minuut een drop.” “Nog voor zulke muziek EDM ging heten, zijn we er bij Loveland mee gekapt. We hebben altijd breed geprogrammeerd, maar de pijlers waren house, échte house, en techno. Frankie Knuckles, een van de grondleggers van de house, heeft bij ons gestaan. Technopionier Derrick May ook.” “Ik heb dat nieuwe album nog niet gehoord, maar ik heb er wel over gelezen en weet dat het zo’n ouderwets housegeluid heeft. In Amerika is dat weer populair, begrijp ik. Leuk. Nederland heeft vocale house indertijd een beetje overgeslagen. In Engeland was garage heel groot, hier gingen we door gabber een andere kant op. Dance bestaat inmiddels zo lang dat je hoort dat het genre zichzelf af en toe aan het recyclen is. Ik zie 18-jarigen dansen op muziek waarvan ze denken dat die compleet nieuw is, maar ik herken de samples uit Italodisco van heel lang geleden.” “Ik geloof niet in repressie, ik geloof wel in goede voorlichting, Ja, er wordt xtc gebruikt op festivals, maar ik zie bij ons ook mensen broodjenuchter dansen, of met alleen een biertje op. Ik zie ook oudere bezoekers die samen met hun kinderen van een jaar of 18, 19 komen. Ons motto is: connecting people through music. We zijn het meest diverse festival van allemaal. Alles loopt door elkaar bij ons: jong en oud, wit en zwart, hetero en homo. Als het over dancefestivals gaat, gaat het al snel over drugs, maar drugs worden in Amsterdam overal gebruikt, ook in cafés en bij voetbalwedstrijden.” “We wonen nu half in de binnenstad, half in Ransdorp. Ik heb kinderen van 3 en 7, dan ga je toch anders naar de stad kijken. Op de Kloveniersburgwal wonen we boven een coffeeshop. De kinderen worden lekker rustig van wat er allemaal door de luchtinstallatie omhoog komt, haha. Maar serieus: het is geen buurt waar je je kinderen met een sleutel om de nek op straat laat spelen: ‘Ik zie je rond etenstijd weer, hè.’ In het begin van de week gaat het nog wel, maar vanaf donderdag worden de Nieuwmarkt en de Wallen overgenomen door de onderkant van het toerisme. Ransdorp is nog steeds Amsterdam, maar dan heel rustig. Als ik de energie van de stad mis, ben ik in een kwartier op de Nieuwmarkt.” “Een van die zaken waar je als festivalorganisator geen invloed op hebt. We hebben het wel meegemaakt dat we aan het begin van de week een heel slechte weersverwachting hadden. Gingen we aan de slag met overkappingen en poncho’s en zo en was het tijdens het festival toch prachtig weer. Een festival organiseren is als spelen op een gokkast. Een temperatuur van zo’n 22, 23 graden ideaal. Daar gaan we dit jaar ver overheen, maar er zijn volop schaduwplekken; het park staat vol bomen en er zijn overkappingen. Bezoekers kunnen ook gebruikmaken van het Sloterparkbad en in de Sloterplas kunnen ze pootjebaden. Er zijn gratis waterpunten en op het terrein lopen insmeerteams rond.” “Ja, ik ben wel een danser, hoor. Ze zeggen altijd dat dj’s nooit dansen, maar ik stond achter de draaitafels altijd flink te bewegen. Als ik tegenwoordig echt wil dansen, ga ik met mijn vrouw naar een club in het buitenland, in Berlijn of zo. Als ik me in Amsterdam op de dansvloer begeef, word ik meteen aangesproken: ‘Zeg ben jij niet... Weet je, ik ben ook dj, kan ik niet eens..?’ Op Loveland kom ik zeker niet aan dansen toe. Ik heb er geen officiële taak, ik moet vooral drankjes doen met artiesten en gasten, maar ik sta het hele festival op scherp. Dat geldt voor het hele team, iedereen is in opperste staat van paraatheid. Er is altijd een moment dat we met zoveel mogelijk van ons op de foto gaan, maar na een paar minuten is het meteen weer knallen.”||https://www.parool.nl/kunst-media/lovelandoprichter-marnix-bal-ik-was-op-mijn-elfde-al-aan-het-ondernemen-mijn-moeder-reed-de-vrachtwagen-om-alles-te-vervoeren~bdaf4f0c/
2022-08-13||Je wordt in dit land makkelijker zorgdirecteur dan patatbakker||Als je auto wilt rijden heb je een rijbewijs nodig en als je loodgieter wilt worden, zal je eerst een diploma moeten halen. En voor het runnen van een café is het volgen van een vakopleiding horeca noodzakelijk. Wil je in het bestuur van een verzekeringsbedrijf, dan staat je een pittige kwalificatie door De Nederlandse Bank te wachten. Wil je echter een belangrijke baan in de gezondheidszorg, zoals in de raad van bestuur van een verpleegtehuis of wil je leidinggeven aan een thuiszorgorganisatie, dan heb je daarvoor geen enkele specifieke kwalificatie nodig. Natuurlijk word je vaak geselecteerd voor een dergelijke functie door een raad van toezicht, maar die kan zomaar iemand aannemen die geen enkele formele competentie heeft om een leidinggevende baan in een zorginstelling op zich te nemen. Is dat niet eigenlijk een tikje bizar? Het gaat hier om instellingen met belangrijke verantwoordelijkheden voor dikwijls complexe zorg aan zieke of hulpbehoevende mensen, waarin veel geld omgaat en ook medewerkers grote belangen hebben. Desondanks hoeft een bestuurder geen enkel diploma te hebben waaruit blijkt dat er enig begrip is van financiën, organisatie, kwaliteit van zorg, wetgeving, of personeelsmanagement. Ook telt niet mee of je er eerder elders een puinzooi van hebt gemaakt of dat je je anderszins maatschappelijk onverantwoordelijk hebt gedragen, en zelfs het overleggen van een simpele verklaring omtrent het gedrag wordt vrijwel nooit van je verlangd. Ter vergelijking: in veel andere landen wordt wel degelijk een concrete kwalificatie of accreditatie van zorgbestuurders verwacht, zoals de Fit and Proper Person Test in Engeland. In Nederland heb je daarentegen meer diploma’s nodig om een patatkraam te openen dan om directeur te worden van een zorginstelling. En opnieuw in contrast met vrijwel alle andere functies, hoef je als je eenmaal op het directiepluche bent beland nooit meer iets te doen aan bij- of nascholing. Gelukkig is er een goede vrijwillige accreditatie door de Nederlandse Vereniging voor Zorgbestuurders, maar die wordt natuurlijk vooral behaald door bekwame en goed functionerende directeuren, terwijl minder capabele types nergens toe verplicht zijn. Minister Conny Helder van Zorg is ook niet van plan ook maar een vinger in die richting uit te steken en verschuilt zich achter weinig steekhoudende argumenten, ingewikkeld en onnavolgbaar ambtelijk taalgebruik en een hele batterij aan juridische trivialiteiten. Dat is trouwens dezelfde minister die vrijwel niks wil doen aan enige vergunningplicht, toezicht of regelgeving voor het enorme aantal zorgbedrijfjes die in de langdurige zorg als paddenstoelen uit de grond schieten. En waarvan sommigen naar alle waarschijnlijkheid met tientallen miljoenen aan frauduleuze declaraties (en dat is mogelijk zelfs een onderschatting) de zorgkosten verder omhoog jagen. Onwetendheid, onkunde, of liberale onwil om ‘vrije ondernemers’ ook maar een strobreed in de weg te willen leggen? Uiteindelijk is de patiënt de dupe. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/je-wordt-in-dit-land-makkelijker-zorgdirecteur-dan-patatbakker~b537719d/
2022-08-13||De goede Russen vallen tussen wal en schip||Ik was deze week in de Letse hoofdstad Riga. Niet om te genieten van dit prachtige historische stadje (aanrader!), maar voor ontmoetingen met Russische collega’s, die sinds de oorlog hier in groten getale zijn neergestreken. Precieze cijfers zijn er niet, maar het loopt zeker in de honderden, vertelde Galina Timtsjenko, oprichtster en ceo van het onafhankelijke platform Meduza. Galina kwam acht jaar geleden naar Letland, nadat op instigatie van het Kremlin haar team was ontslagen bij het populaire Lenta.ru. “Ik zag toen de bui al hangen,” aldus Timtsjenko in haar tot kantoor omgetoverde appartement, “en Letland lag erg voor de hand als uitwijkplaats. Rusland is vlakbij en in Riga spreekt bijna de helft van de bevolking Russisch. Het is hier de EU, maar het voelt als thuis. En het is goedkoop.” De Baltische staten maakten zich begin jaren negentig als eerste vrij van de Sovjet-Unie en leven sindsdien op gespannen voet met Moskou. Een groot deel van de oorspronkelijke Russische minderheid in Letland – zo’n 25 procent van de bevolking – heeft zowel de Letse als de Russische nationaliteit. Tot nu toe ging het er redelijk harmonieus aan toe. De Letse overheid was ook nog eens gastvrij. Anders dan in de meeste EU-landen was het voor Russen uit de oppositie makkelijk een visum te bemachtigen. “Dat is sinds de oorlog veranderd,” aldus Timtsjenko. Van de zeker half miljoen Russen die hun land zijn ontvlucht, kwamen vele duizenden naar Letland, met name activisten en journalisten. Vanuit hun appartementjes in Riga proberen ze de door het Kremlin opgetrokken propagandamuur te doorbreken. Het Kremlin volgt hun activiteiten natuurlijk met argusogen – en meer dan dat. Het wemelt in Riga van Russische spionnen en geheim agenten. Nu het Poetinregime steeds driester opereert, voelt het in Riga – de grens met Rusland is slechts 300 kilometer ver – ineens een stuk onveiliger. Het gevaar voor mijn Russische collega’s komt ook uit een andere hoek. Deze week nam het Letse parlement een motie aan waarin Rusland wordt gebrandmerkt als een ‘terroristische staat.’ Nieuwe Letse staatsburgers mogen niet langer ook de Russische nationaliteit hebben en de overheid heeft de uitgifte van humanitaire visa opgeschort. Dit mede naar aanleiding van de oproep van de Oekraïense president Zelenski om alle Russen toegang tot de EU te weigeren. Die anti-Russische sentimenten zijn heel begrijpelijk en het beeld van Russische toeristen die in Helsinki of Riga feestvieren terwijl even verderop de bommen vallen, is onverteerbaar. Mijn Russische collega’s, die Rusland juist zijn ontvlucht om de waarheid over de oorlog te vertellen, dreigen nu tussen wal en schip te vallen. Terugkeer naar Rusland betekent zekere gevangenschap, maar zonder visum of verblijfspapieren kunnen ze nergens heen. Zo dreigen uitgerekend de ‘goede Russen’ twee keer te worden gestraft. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/de-goede-russen-vallen-tussen-wal-en-schip~ba313f58/
2022-08-13||Op straat lopen en denken: als het maar geen kernoorlog wordt in Oekraïne||Ik voel me alleen. Nee, ik ben niet echt alleen – ik heb vrienden, buren, kennissen en ­familie – maar ik sta alleen in mijn opvattingen. Mijn dochter belt vanaf haar ­vakantieadres. “Is alles goed met jullie?”“Ja, pap.”“Kinderen?”“Prima.” We zeuren nog wat over de hitte. En dan vraag ik: “Heb je per ongeluk nog tijd gehad om misschien af en toe een columnpje van mij te lezen?”“Nee… Even geen Oekraïne, pap.”“Ja, snap ik.” Ik snap het eigenlijk niet en ik hoor weer een scherf van mijn ego vallen. “Heb je nog wat anders geschreven? Je was bezig met iets?” vraagt dochter belangstellend.“Een verhaal over oma…”“Nou, daar ben je zeker ook heel vrolijk van geworden. Moet ik het comité van de Nobelprijs alvast waarschuwen?”“Ik heb al signalen gekregen dat ik een kans maak. Het gaat tussen mij en Houellebecq.” We lachen en verbreken goedgehumeurd het contact. En toch sta ik alleen. In de jaren zestig, begin zeventig, kon mijn moeder alleen maar denken aan de oorlog. Dat wilde ze niet, maar het ging vanzelf. Ze zocht hulp, maar die was waardeloos. Veel wilde ze er niet over kwijt, behalve dan: “Soms sta ik alleen.” “En pappa?” vroeg ik dan.“Die staat ook alleen.”“En jullie samen? Ik bedoel, jullie kunnen ­elkaar toch steunen?”“Ach, zo eenvoudig is dat niet.” En dan: “Het gaat goed zo. We houden van elkaar.” Die laatste zin leek me genoeg en tevens haar medicijn om het leven aan te kunnen. Lost liefde niet elk probleem op? Ik hoor mijn moeders stem: “Ach, zo ­eenvoudig is dat niet.” Onbestuurbare gedachten. Op straat lopen en denken: “Als dat maar goed afloopt en het geen kernoorlog wordt in Oekraïne.” Vervolgens niet kunnen loskomen van zo’n gedachte. Het zijn geen gedachten die je wilt wegdrukken, het zijn juist hersenspinsels die je wilt denken. Dat is het probleem. Oorlog is een ziekte waarvan je nooit geneest; je kinderen ook niet. Een kenmerk van die ziekte is dat je er niet van wilt genezen. Zo’n oorlog is je kompas, een vergiftigde bron waaruit je je verhalen put. De verhalen die je nodig hebt om verder te leven. Een zingever. Is het wartaal wat ik heb opgeschreven? Is het weer een monoloog van de Oude Zeikerd, zoals een ander familielid mijn werk eens ­typeerde? Ik voel me alleen, hongerig naar oorlogsnieuws en ik lijd al aan oorlogsobesitas. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/op-straat-lopen-en-denken-als-het-maar-geen-kernoorlog-wordt-in-oekraine~b8c6ce30/
2022-08-13||Robbert Dijkgraaf: ‘Het is cruciaal dat we de veiligheid van onze wetenschappers kunnen garanderen’||Het gesprek met Robbert Dijkgraaf is amper een paar minuten op gang en een ding is meteen duidelijk. Zijn humor en optimisme is hij na een half jaar bivakkeren op het Binnenhof duidelijk niet kwijtgeraakt. Net zoals zijn veelvuldige gebruik van metaforen. “Iemand zei me ooit dat ik aan metafora nervosa leid,” zegt hij lachend, “en daar zit zeker een kern van waarheid in. Om meteen met een spreekwoordelijke metafoor in huis te vallen. Mijn eerste maanden als minister kun je het beste vergelijken met iemand die constant aan het jongleren is. Ik heb het idee dat ik de hele dag een heleboel ballen tegelijkertijd in de lucht houd en daardoor heb ik ook verschillende identiteiten. Ik leid een departement, ben onderdeel van de regering en de hele politiek en ook nog lid van D66.” “Precies! Ik geef mijn eigen invulling aan deze taak, zeker omdat ik ‘net’ uit de wetenschap kom. Dat zorgt voor een andere benadering. Als ik een moeilijk besluit moet nemen of ingewikkeld beleid moet vormgeven, dan vind ik het leuk om te doen wat ik deed in mijn vorige leven. Toen veegde ik even het schoolbord uit en vroeg ik me af: hoe zat het nou ook alweer? Als je onderzoeker bent, moet je altijd een aanloop naar het probleem nemen en je afvragen hoe je op dat punt bent gekomen. Die manier van werken en denken probeer ik ook als minister te hanteren.” Als wetenschapper bereikte Dijkgraaf nationaal en internationaal zo ongeveer alles wat mogelijk was. Na zijn promotie was hij de jongste universiteitshoogleraar ooit aan de UvA, hij won de Spinozapremie, werd president van de Koninklijke Nederlandse Akademie van Wetenschappen (KNAW), was vaste tafelgast bij De Wereld Draait Door en directeur van het Institute for Advanced Study in Princeton. Om slechts een beperkt aantal wapenfeiten te noemen. “Wetenschap maakt het leven de moeite waard en is mijn identiteit,” verzuchtte hij vorig jaar in New Scientist toen hij, naar nu blijkt, aan zijn laatste Amerikaanse maanden bezig was. “Er zijn weinig dingen in het leven die het alledaagse overstijgen. Het is groter dan ikzelf, maar tegelijkertijd ben ik er een onderdeel van, en dat is prachtig. Als ik over de wereld nadenk, denk ik aan de grenzen van het heelal en de allerkleinste deeltjes en het diepste verleden. Wetenschap is een blikopener.” “Wetenschap is de meest systematische en beste manier om de wereld om ons heen en onszelf te onderzoeken.” “In Nederland is een hoop cynisme en kritiek op de politiek. Maar als je hier dagelijks rondloopt, realiseer je je pas hoe belangrijk het werk is dat we hier doen. Het is een voorrecht om vanuit het nationale perspectief zorg te dragen voor een miljoen studenten, voor alle docenten, voor de wetenschappers en voor alle anderen. Het is een sector die mij na aan het hart ligt en ik moet ervoor zorgen dat er concrete stappen worden genomen waardoor het leven beter wordt.” “Wetenschap is belangrijk, maar bij communicatie nemen we mensen mee in de inzichten die we met hen willen delen. Het engageren van de maatschappij bij de wetenschap begint waar de deelnemer is. Het gaat mij om de luisteraar, de kijker, de lezer of de deelnemer. Kun je vanuit daar de weg vinden naar die kennis?” “Zo werkt het bij mijzelf ook nog steeds en zo denk ik ook over mijn eigen kennis na. Stel je voor dat ik niks over de oerknal weet. Waarom denken we op een bepaalde manier over de oerknal? En laten we dan even vergeten wat we al weten. Dan begin je waar ieder mens is. Communicatie moet vloeien van de ontvanger naar de zender. Het gaat tegen de stroom in.” “Als je het in historisch perspectief zet, dan is het ingewikkelder geworden, en dat komt doordat de wetenschap zo succesvol is. Duizenden jaren geleden was wetenschap iets heel abstracts, voor een select groepje mensen die zich bijvoorbeeld afvroegen hoe de kosmos in elkaar stak. Dat had nul invloed op jouw directe leven. Anno 2022 gaat het over de inrichting van het internet, hoe medicijnen werken en of er een vaccin is. Allemaal zaken met directe impact op onze levens.” “Wetenschap is veel meer in your face. Daarom wordt het ingewikkelder hierover te communiceren, omdat het minder vrijblijvend is. Ik geef je een voorbeeld. Het feit dat er natuurwetten zijn, geeft enerzijds houvast, maar is ook confronterend. En hoe graag iemand het misschien ook zou willen, ik ga niet leviteren en de zwaartekracht staat gewoon aan. Niet onderhandelbaar, zelfs niet door een slinkse boekhouder. Wetenschap is iets onverbiddelijks en daarom roept de confrontatie met kennis ook conflicten op.” “Het is van alle tijden, maar zeker recent worden we er meer mee geconfronteerd. Je ziet dat er een reactie is gekomen, niet zozeer op de wetenschappelijke kennis als wel op de maatregelen die uit die kennis volgen.” “Men denkt de maatregelen te ondergraven door de kennis te attaqueren. Hierdoor is de rol van de wetenschap ingewikkelder geworden. Daarom hamer ik ook op communicatie. Als je denkt aan het grote publiek, dan is het allesbehalve een uniform iets. In Nederland wonen 17 miljoen mensen die allemaal hun eigen ideeën en achtergrond hebben. Daar moet je iets mee.” “Daar sta ik ook nog steeds achter. Als ik tegen mensen zeg dat er drie kleuren quarks zijn, dan zal iedereen meewarig knikken. Maar als ik zeg dat het percentage stikstofverbindingen omlaag moet of dat de CO2-uitstoot minder moet, dan gaat het opeens over hen. Over hoe je leeft, hoe je dingen maakt, wat je voor dingen betaalt. Dan wordt het opeens heel concreet.” “Het is iets wat me heel diep raakt. Voor de samenleving is het cruciaal dat we de veiligheid van onze wetenschappers kunnen garanderen. Een veilige omgeving waar ze met elkaar kunnen praten, maar ook een plek waar ze hun inzichten met ons kunnen delen, los van wat we met die inzichten doen.” “De wetenschap presenteert de feiten en de politiek maakt het beleid. Dat is het vertrekpunt. En als we dat vertrekpunt niet eens kunnen bereiken omdat we de inzichten, feiten en soms ook onzekerheden niet op tafel krijgen omdat wetenschappers zich niet veilig voelen, hebben we een groot probleem. We hebben het zoeklicht van de wetenschap nodig en moeten een podium creëren waar we in gesprek kunnen gaan met mensen.” “Precies! Ik kijk er enorm naar uit omdat alles er bij elkaar komt. Ik ben zelf een hoge-energiefysicus en Lowlands is een hoog-energiefestival. De bezoekers zetten hun geest open en zijn voor alles in. Toen ik een flink aantal jaar terug optrad op Lowlands, genoot ik daar enorm van. Op zondagochtend een lezing over de oerknal. Het werkte geestverruimend. Voor de bezoekers en voor mij.”||https://www.parool.nl/nederland/robbert-dijkgraaf-het-is-cruciaal-dat-we-de-veiligheid-van-onze-wetenschappers-kunnen-garanderen~b6dc746c/
