2022-08-08||Unieke kans: voormalig huis van Johan Cruijff in Betondorp te huur via WoningNet||Johan Cruijff heeft van 1947 tot 1959 in het hoekpand gewoond, waar zijn ouders een groentewinkel bestierden. Dat is nog te zien aan de grote winkelruiten in de gevel. Sinds enkele jaren worden de ramen gesierd door teksten en foto's van de in 2016 overleden voetballer. Deze mogen niet verwijderd worden, meldt Ymere in de advertentie. De voormalige winkel is 62 vierkante meter groot en heeft twee slaapkamers. Het is niet de eerste keer dat het pand te huur staat, ook in 2018 haalde Ymere het nieuws met de opmerkelijke aanbieding. Woningzoekenden die vanwege persoonlijke omstandigheden (bijvoorbeeld een afgebrand huis of ernstig medisch probleem), sloop of renovatie moeten verhuizen krijgen voorrang. Ook als je een woning achterlaat die rolstoeltoegankelijk is, omdat je deze niet (meer) nodig hebt of kleiner wil gaan wonen krijg je voorrang. Zo komt er weer een woning vrij voor andere rolstoelgebruikers. Geïnteresseerden hebben nog drie dagen om te reageren.||https://www.parool.nl/amsterdam/unieke-kans-voormalig-huis-van-johan-cruijff-in-betondorp-te-huur-via-woningnet~bc0c5623/
2022-08-08||Olivia Newton-John op 73-jarige leeftijd overleden||Olivia Newton-John (73) is maandagochtend vredig overleden op haar Ranch in Zuid-Californië, omringd door familie en vrienden. Dat laat haar echtgenoot John Easterling weten. Ze is overleden aan de gevolgen van borstkanker. In 1992 kampte Newton-John ook al eens met die ziekte. In 2013 werd ze behandeld voor een tumor in haar schouder. Vijf jaar geleden keerde de borstkanker toch terug en kreeg ze uitzaaiingen in haar onderrug. Newton-John werd geboren in het Verenigd Koninkrijk, maar groeide op in Australië. In de jaren 60 keerde ze terug en haar muzikale carrière begon in de groep Toomorrow. In 1974 deed ze voor het Verenigd Koninkrijk mee aan het Eurovisie Songfestival en werd vierde. Naast zangeres zal Newton-John voornamelijk herinnerd worden voor haar rol als Sandy in de musicalfilm Grease uit 1978. In Nederland scoorde ze in 1980 solo ook nog een nummer 1-hit met het nummer Xanadu. Newton-John laat dochter Chloe Lattanzi achter die ze kreeg met haar eerste echtgenoot Matt Lattanzi.||https://www.parool.nl/wereld/olivia-newton-john-op-73-jarige-leeftijd-overleden~bd59c6fd/
2022-08-08||Goed luisteren als u ’s nachts langs de Spookstraat fietst||Dat met die liniaal en de Falkkaart van Amsterdam werd niets. Ik kon wel straten wegstrepen; zij zouden het niet tot Kortste Straat van Amsterdam schoppen. En ik maakte kennis met straten waar ik nog nooit van had gehoord. Rochussenstraat. Boomklokstraat. Almstraat. Moest ik dan met zo’n meetwiel door de door de lezers als Kortste Straat geopperde straten gaan lopen om op de centimeter de lengte te noteren? Ik had mijn hoop een beetje op Theo Bakker gevestigd. Ik had hem in een vorige column over de Kortste Straat genoemd, waarin J. me mailde. ‘Ik heb je laatste stukje getiteld Nirwana aan Theo Bakker doorgestuurd. Ik heb hem gevraagd wat de kortste straat van A’dam is. Theo Bakker is dé kenner van A’dam, die iedere week een Digitaal Weekblad uitgeeft. Ik hoop op een response van hem.’ Het bleef stil. Tot een paar dagen geleden. Hij mailde dat hij de vraag in zijn eigen krantje aan de orde had gesteld. ‘Met voorlopig het onderstaande resultaat; ik ben ervan uitgegaan dat het geen gang mocht zijn en dat er een blauw straatnaambord moet zijn aangebracht.’ Ik citeer: ‘Panaalsteeg, alleen rudimentair aanwezig achter P.H.Kade 2 met een lengte van 8 meter. Deze steeg staat wel als zodanig op de officiële stadplattegrond en geo-kaart, maar heeft geen ingang meer en zou daarom jouw criteria mogelijk niet overleven.’ Nou, die criteria zijn niet heel streng. Dat blauwe straatnaambord lijkt me en vereiste, maar de kortste straat mag ook een weg zijn, of een steeg. Maar dan wel met voordeuren, wat mij betreft. Zoals de Spooksteeg: ‘13,25 m lang, geen voordeuren’. ‘Als het een straat zou moeten zijn kwamen wij op de Minnemoersstraat op het Bickerseiland, 21,5 m lang met één voordeur op nr. 2.’ Overigens is ‘mijn krantje’, zoals Theo Bakker zijn digitale weekblad over historisch Amsterdam noemt, een meer dan aardige website (theobakker.net). En eerzaam, want van de Panaalsteeg en de Spooksteeg had ik nooit gehoord. Zou het in de Spooksteeg… Wikipedia leert dat een mogelijke verklaring voor de naam een mythe is over de dochters van een leerlooier, Helena en Dina. Ze vielen op dezelfde man, een zekere Wout. Helena, ook wel Mooie Helena genoemd, kon dat niet verkroppen. ‘Op 24 juli 1753 klonk een ijselijk gekerm, een verschrikkelijk gehuil en een hoop geschreeuw op de Zeedijk. Het was het spook van Helena die tot in de eeuwigheid moest boeten voor de vreselijke daad die zij had verricht, de dood van haar zuster. Tot tweemaal toe spookte zij dagen achtereen over de Zeedijk.’ Goed luisteren als u er ’s nachts – de Spooksteeg is een zijstraat van de Zeedijk – langs fietst. Vooralsnog gooit dus de Minnemoersstraat hoge ogen. Eerst maar eens gaan kijken. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/goed-luisteren-als-u-s-nachts-langs-de-spookstraat-fietst~b22e241d/
2022-08-08||Covers spelen is ‘lekker makkelijk’, maar The Strafe wil scoren met een eigen nummer||Sinds 2018Genre rock, voornamelijk covers, werken aan eigen nummersBandleden gitarist/zanger Benjamin Cornelissen (14), drummer Lodewijk Ebbinge (14), bassist/zanger Casper Martens (14), toetsenist Titus Sirag (15), gitarist Liseo Thijssen (14), allen uit AmsterdamKennen elkaar van de basisschoolRepeteren op woensdagmiddag tijdens bandcoaching bij de Dutch School Of Popular Music (DSOPM) in de Q-FactoryAantal optredens 5 per jaar Lodewijk: “Ik drum sinds mijn zevende. Op een gegeven moment vond ik het niet meer leuk om alleen te drummen. Ik vroeg Titus en Benjamin om een band te beginnen. Later kwamen Liseo en Casper erbij.” Liseo: “We kennen elkaar van jongs af aan.” Benjamin: “Vanaf ons begin hebben we bandcoaching bij de DSOPM. Daar leren we onder andere hoe we een eigen sound kunnen creëren en hoe we onderling kunnen communiceren.” Liseo: “Zoals: speel er niet doorheen als iemand wat vertelt.” Benjamin: “Ik doe dat niet als enige hè!?” Lodewijk: “Hoe we aan optredens komen, verschilt. Meestal hebben we geluk. Zo vroeg de baas van mijn drumschool of we wilden spelen tijdens de Aprilfeesten op de Nieuwmarkt.” Titus: “Over dat optreden: ik moest daarvoor een keyboard halen bij de Q-Factory, maar de sleutel werkte eerst niet. Uiteindelijk was ik een kwartier voor speeltijd terug op de Nieuwmarkt. Qua locatie en mensen was het ons beste optreden. Na afloop riep het publiek ‘we want more’.” Casper: “Deze maand hebben we ons eerste betaalde optreden. In het Badhuistheater, op het verjaardagsfeestje van een vriendin van mijn moeder. We spelen dan oude discomuziek. We bereiden optredens voor door de set zonder pauze te repeteren in podiumopstelling en na afloop verbeterpunten te bespreken.” Liseo: “Het is altijd best een gedoe om te bepalen wat we spelen. Een nummer is bijvoorbeeld geschikt als al onze instrumenten erin voorkomen.” Lodewijk: “Door zo’n optreden hebben we vaak geen tijd om aan eigen liedjes te werken. Want je moet een set hebben en dan zijn covers makkelijker. Maar we willen wel een eigen hitje maken.” Casper: “In de top 40 komen.” Benjamin: “Hopelijk vinden we deze zomer tijd om iets te schrijven in een programma als GarageBand.”||https://www.parool.nl/ps/covers-spelen-is-lekker-makkelijk-maar-the-strafe-wil-scoren-met-een-eigen-nummer~b1609b6b/
2022-08-08||Sophie: ‘mishandeld door Uberchauffeur na ritje vanaf queerfeest’||“Ik heb vijf hechtingen boven mijn wenkbrauw en een deel van mijn hoofd is gevoelloos,” vertelt de 23-jarige Sophie nog enigszins beduusd op maandagochtend. De jonge vrouw (haar achternaam is bij de redactie bekend) was samen met haar date, die ook Sophie heet, naar een queerfeest bij Pllek in Noord geweest. Na het feest besloten ze een Uber naar huis te nemen. Tijdens de rit hing er volgens Sophie al gauw een ‘rare sfeer’. “Ik was niet zo lekker, dus ik hing een beetje uit het raam, maar ik hoefde niet over te geven,” zegt ze. “Ook gaf ik op de achterbank een kus aan mijn date.” Eenmaal aangekomen bij het huis van haar date in het centrum van de stad, sloeg de vlam in de pan. De chauffeur beschuldigde Sophie ervan de auto te hebben onder gespuugd. Daar was volgens Sophie en haar date niets van te zien. “We vermoedden daarom al snel dat het eigenlijk om de kus ging die we elkaar hadden gegeven,” zegt ze. De vrouwen wilden daarop het appartement binnengaan, maar de chauffeur verhinderde dat door in de deuropening te gaan staan. “Daarna pakte hij mij vast en duwde hij mij naar buiten,” vertelt Sophie. Daardoor viel ze met haar hoofd tegen een stalen reling en vervolgens op de grond. Vanaf dat moment weet ze niets meer. Haar date bevestigt het verhaal en foto’s laten zien dat het incident zich op de trap voor de deur heeft afgespeeld. Nadat de chauffeur Sophie bewusteloos op de trap zag liggen, is hij er volgens de date snel vandoor gegaan. “Ik heb daarna direct de ambulance gebeld,” vertelt zij. “De politie was al onderweg, want de chauffeur had die gebeld omdat hij vond dat we op zijn auto gespuugd hadden.” Pas op het moment dat de politie arriveerde, voelde ze zich weer veilig. “Ze waren erg aardig en behulpzaam. Ik zat daar alleen op de trap met Sophie die bewusteloos naast mij lag.” In het ziekenhuis werd de hoofdwond gehecht. Zondag bezocht Sophie bovendien een neuroloog, omdat een deel van haar hoofd een dag na de klap nog altijd gevoelloos was. “Daar zit waarschijnlijk zenuwschade van de klap erna,” legt ze uit. “Of dat nog herstelt is de vraag.” Woensdag gaat ze aangifte doen van mishandeling. Ook heeft ze contact gehad met Uber. Ze zegt dat het bedrijf haar heeft beloofd ‘alle informatie te delen met de politie’. De politie bevestigt dat er in de nacht van vrijdag op zaterdag een incident is geweest tussen twee vrouwen en een Uberchauffeur in het Centrum. “Maar we zijn terughoudend om het te labelen als lhbtq-incident,” aldus een woordvoerder. “De chauffeur heeft als eerste 112 gebeld vanwege een vervelende situatie in zijn taxi. Daarom is het belangrijk om beide kanten van het verhaal te horen.” Eveline Sijbrandij, verantwoordelijk voor ritten in Nederland bij Uber, noemt het ‘verschrikkelijk wat er gebeurd is’. “Iedereen heeft recht op een veilige rit en we nemen deze zaak hoog op. De veiligheid van alle gebruikers van onze app is een topprioriteit en daarom moet dit incident tot op de bodem worden uitgezocht. Wij hebben de politie onze hulp aangeboden bij haar onderzoek naar het incident.” Zolang het onderzoek loopt kan de chauffeur geen ritten voor Uber uitvoeren. Sophie en haar date twijfelen er niet aan dat het geweld te maken heeft met hun geaardheid. Naar aanleiding van het incident wordt woensdag om 18.00 uur een demonstratie georganiseerd tegen lhbtq-geweld bij het Homomonument.||https://www.parool.nl/amsterdam/sophie-mishandeld-door-uberchauffeur-na-ritje-vanaf-queerfeest~b5a708ef/
2022-08-08||Rechter tast in duister wie slachtoffer toetakelde: vrijspraak voor fatale mishandeling Sloterplas||De rechtbank stelt vast dat Malinowski daar op 23 augustus 2020 ‘op zeer gewelddadige en nietsontziende wijze is toegetakeld’, waardoor hij de volgende dag in een ziekenhuis overleed. Een hondenuitlater had hem in coma in de rietkraag zien liggen. ‘Ondanks de enorme inspanningen van de politie en de deskundigen tast de rechtbank in het duister over hoe Malinowski aan zijn verwondingen is gekomen’, schrijven de rechters in hun vonnis. ‘Want, was het één van de verdachten, waren zij het allebei, of waren het anderen die hem hebben toegetakeld?’ Lukasz U. krijgt wel drie maanden cel, omdat hij de in levensgevaar verkerende Malinowski hulpeloos achterliet. Hij heeft de politie verteld dat hij had gezien hoe Malinowski door twee landgenoten in elkaar was geslagen en dat hij ‘een soort doodskreet’ had gehoord, waarna het slachtoffer aan zijn armen naar de rietkraag werd gesleept. Daar was hij in een tent gewikkeld. Toch ging U. weg. Malinowski bezweek aan hoofdwonden, hersenletsel, breuken en kneuzingen. Tegen de politie zei Lukasz U. dat hij Malinowski niet durfde aanraken uit angst de schuld van diens dood te krijgen als zijn dna op zijn lichaam zou worden aangetroffen. Over de aanleiding van de fatale mishandeling deden nadien verschillende verhalen de ronde binnen de groep alcoholisten die rond de Sloterplas, op het Sierplein en in de binnenstad voor heel veel overlast zorgt. In de ene lezing ging het om wraak omdat Malinowski over het hoofd van Lukasz U. had geplast. In een andere lezing was Robert N. woest omdat Malinowski had gesuggereerd dat Lukasz U. en hij homo’s zijn. Officier van justitie Jacorieke van der Meij had in juni twaalf jaar voor doodslag geëist tegen beide verdachten, omdat zij Malinowski volgens haar samen ‘op gruwelijke wijze om het leven hadden gebracht’. Hij ‘had geen schijn van kans’ doordat zijn krukken waren weggehaald, waarmee hij liep sinds hij een been had gebroken in een gevecht met een winkelbeveiliger. De aanklaagster memoreerde dat ‘door het buitenproportionele geweld bijna elk bot in Malinowski’s lichaam en hoofd was gebroken’. “Vervolgens is hij als oud vuil in een tent gestopt en meegesleept naar de waterkant. Hij is aan zijn lot overgelaten in een laagje water terwijl zijn verwondingen het niet toelieten hulp in te roepen. Dat getuigt van een stuitende onverschilligheid tegenover het leven van een ander.” Robert N. was de enige verdachte in de rechtszaal. Lukasz U. was na zijn vrijlating gevlucht. Volgens raadsvrouw Mattanja Glismeijer van Robert N. hebben deskundigen niet kunnen vaststellen dat hij Malinowski heeft geslagen met de boomstronk waarop zijn dna is aangetroffen. Dat hij na Malinowski’s dood van kleding wisselde, was niet om sporen weg te werken, maar om bij het stelen ‘herkenning door winkelmedewerkers te bemoeilijken’. Van de vele getuigen zijn de meesten verslaafd aan drank en drugs, die hun geheugen hebben aangetast. De belangrijkste getuigen noemde de advocaat ronduit onbetrouwbaar.||https://www.parool.nl/amsterdam/rechter-tast-in-duister-wie-slachtoffer-toetakelde-vrijspraak-voor-fatale-mishandeling-sloterplas~b0de3cc9/
2022-08-08||Juli was wereldwijd een van de warmste ooit gemeten||De gemiddelde temperatuur lag wereldwijd bijna 0,4 graden hoger dan in de periode 1991 tot 2020, die als referentieperiode wordt gebruikt. In Europa was het de op vijf na warmste julimaand ooit. In verschillende Europese landen waren er hittegolven en werden temperatuurrecords verbroken. Onder meer in Spanje, Frankrijk en het Verenigd Koninkrijk werden temperaturen van boven de 40 graden gemeten. Voor dat laatste land was het de eerste keer dat een temperatuur van 40 graden werd gehaald. Verder was het in een groot deel van Europa beduidend droger dan gemiddeld, wat leidde tot droogte in het zuidwesten en zuidoosten. Ook in Zuid-Amerika, Centraal-Azië en Australië was het droger dan gebruikelijk. Freja Vamborg van het Copernicusinstituut waarschuwt in een verklaring dat lange periodes met extreem hoge temperaturen regelmatiger zullen voorkomen. “Hittegolven brengen risico’s mee voor de gezondheid van de mens en ze kunnen de intensiteit en de duur van veel andere desastreuze klimaatontwikkelingen, zoals droogte en natuurbranden, verhevigen.” Of het de warmste zomer sinds het begin van de metingen wordt, zal pas blijken als de cijfers voor augustus bekend zijn. Het lijkt er nu wel al op dat deze zomer een van de vijf warmste ooit zal worden. Ook de komende week worden nog tropische temperaturen verwacht van boven de 30 graden.||https://www.parool.nl/wereld/juli-was-wereldwijd-een-van-de-warmste-ooit-gemeten~b9824cbc/
2022-08-08||Dierenorganisaties vragen hulp bij opvang Oekraïense huisdieren||In veel opvangcentra voor vluchtelingen wisten ze het ook lange tijd niet. Wat te doen met de huisdieren die met Oekraïners mee waren gekomen? Het was een nieuw fenomeen omdat de meeste vluchtelingen voorheen uit gebieden hier ver vandaan kwamen. Te ver om bijvoorbeeld een hond of een kat mee te nemen. Oekraïeners, die na de Russische inval naar het Westen reisden voor veiligheid, deden dat wel. Voor de dieren was in opvang- en doorstroomlocaties geen plaats. De laatste maanden kwam daar verandering in. Al waren sommige vluchtelingen met hun huisdier niet overal welkom. Inmiddels bestaan draaiboeken waarin wordt aangegeven dat mens en dier zo weinig mogelijk van elkaar moeten worden gescheiden. De organisatie Hulp voor Dieren uit Oekraïne, een samenwerking van onder andere de Dierenbescherming, stichting Dierenlot en Dierenambulance Amsterdam, voorziet in de opvang van de dieren en hun eigenaren. Sinds de Russische inval hebben enkele honderden honden, katten en konijnen een Nederlands onderkomen gekregen. Dat wordt echter steeds lastiger. “We proberen mensen en hun dieren altijd samen onder te brengen in gastgezinnen,” zegt Frank Dogterom, een van de initiators van de opvangorganisatie. “De nood is nu echt aan de man. We hebben een probleem: het zit vol omdat we amper nog gezinnen hebben en de stroom met vluchtelingen doorgaat.” Voor Hulp voor Dieren uit Oekraïne staat voorop dat het voor het welzijn van de vluchtelingen belangrijk is niet gescheiden te worden van hun huisdier. “In deze periode zijn veel gezinnen met vakantie, of hun huis aan het verbouwen,” zegt Dogterom. “Dan is er geen plek. Een ander deel van de Nederlanders trekt zich na hun aanmelding terug omdat ze zich hebben bedacht. We hadden 3000 inschrijvingen, maar veel mensen willen niet meer.” Volgens Dogterom bieden de meeste gastgezinnen maximaal drie maanden plaats bieden aan vluchtelingen. Voor honden uit Oekraïne, een hoogrisicoland als het gaat om hondsdolheid, bestaan strenge richtlijnen. Nadat de dieren zijn gevaccineerd tegen rabiës, moeten ze een maand lang in quarantaine blijven. Alleen de eigenaar mag dan direct in contact staan met de hond. Na dertig dagen volgt een bloedproef. Vervolgens zijn nog eens drie maanden van afzondering van kracht, weliswaar minder streng dan tijdens de quarantaineperiode. “Daarom willen wij als organisatie controle houden,” zegt Dogterom. “Wanneer mensen op straat gaan zwerven met hun hond lopen we de kans dat rabiës zich in Nederland verspreidt.” Hulp voor Dieren uit Oekraïne zoekt deze week nog ruimte voor verschillende honden en katten. Een aanvraag voor de plaatsing van twee zeehonden werd kort geleden geannuleerd. “Dat zijn de uitzonderlijke gevallen. Meestal gaat het om normale dieren.”||https://www.parool.nl/nederland/dierenorganisaties-vragen-hulp-bij-opvang-oekraiense-huisdieren~b36ff5d4/
2022-08-08||Het is voor Ten Hag te hopen dat Frenkie gaat kotsen van de afpersers in Barcelona||Het deed er niet toe of Eriksen de valse spits was of Fernandes. Beiden hebben geen enkele diepgang. Als je, zoals Ten Hag, het moet doen met een centraal middenveld dat uit Fred en McTominay bestaat, komt er geen bal voorin goed terecht. Ten Hag kan er niks aan doen dat die twee misfits tot zijn selectie behoren, maar hij is wel schuldig aan het opstellen van een duo waarbij vergeleken Van Bommel-De Jong qua souplesse en elegantie tot de catwalk van Dior behoorde. Toen Eriksen na rust van achteruit het spel verdeelde, kwam er enige lijn in het elftal van Manchester United, al werd het niveau van het schitterende middenveld van Brighton niet gehaald. Dat team gaat onverwachte punten pakken. Het is voor Ten Hag ernstig te hopen dat Frenkie de Jong uiteindelijk gaat kotsen van de afpersers in Barcelona.||https://www.parool.nl/sport/het-is-voor-ten-hag-te-hopen-dat-frenkie-gaat-kotsen-van-de-afpersers-in-barcelona~b890c9fc/
2022-08-08||Van festivaltentjes tot de nieuwste vissnufjes – bij Rien de Wolf is alles handel ||“Geduld. Als je maar geduld hebt, jongen,” zei wijlen Rien de Wolf senior tegen zijn zonen Rien en Guus. “Voor elke handel is iemand geboren. Je moet alleen wachten tot hij je vindt.” En hij had gelijk, merkte Guus, toen zijn vader begin jaren zeventig voor een gunstig prijsje duizenden jerrycans op de kop tikte. “Rinus, man, wat moet je dáár nu mee?!” Tot drie jaar later de oliecrisis uitbrak, benzine op de bon ging en iedereen brandstof begon te hamsteren. “Die hele berg jerrycans was ineens serieus veel geld waard. Mijn vader verkocht ze voor vijf á zes gulden per stuk. Ze waren niet aan te slepen. Ik was nog maar een ventje van twaalf, maar leerde toen al hoe het werkte,” vertelt Guus (63). Zijn broertje Rien (52) kan op dat moment nog maar net lopen, maar zal jaren later het credo volgen. Samen bouwen de twee de winkel van hun vader uit tot een enorme zaak, gespecialiseerd in outdoor, watersport, kamperen en hengelsport Als jochie staat Rien al soldatenkistjes te poetsen in zijn vaders legerdump. “Een kwartje per paar kreeg ik. Op de zool plakte ik een sticker met de prijs: 39,95 gulden. Het was toen een van de weinige dumpwinkels in Amsterdam. Je had alleen Loe Lap in de Reguliersbreestraat. Mijn vader verkocht die kistjes aan werklieden, timmermannen, metselaars. Legerkleding was een trend onder jongeren. Later kwam er steeds meer bij.” Guus, die als eerste in dienst trad bij zijn vader, knikt: “Ik heb zoveel handel voorbij zien komen: automaterialen, gereedschappen, leren en suède vellen. Vrouwen kwamen langs om een patroon uit die huiden te laten snijden. Daar maakten ze kleding van.” Handel. Het is een woord dat Rien en Guus, geboren op Rapenburg, graag gebruiken. Een woord in de geest van hun opa en vader dat Amsterdamser, dynamischer klinkt dan artikelen of producten. Hun grootvader Meijer de Wolf begon voor de oorlog als lompenhandelaar op Wittenburg. Hij sorteerde vodden op materiaalsoort en kwaliteit en verkocht ze aan bedrijven die ze goed konden gebruiken. “Hij had toen al een soort recyclingbedrijf,” zegt Rien. Hij toont een zwart-witfoto van het oude pand op Wittenburg. Op de houten gevel prijkt ‘M. de Wolf en zonen’. “In 1956 verhuisde de lompenhandel van mijn opa naar de Distelweg in Amsterdam-Noord. Mijn vader maakte daar een dumpzaak van.” Zelf voegden de broers daar in de loop der jaren recreatie, watersport, hengelsport en werkkleding aan toe, er kwam een moderne webshop. Zestien jaar geleden betrokken ze het huidige pand aan de Papaverweg. Vanuit de bijbehorende werkplaats klinkt het ronkend geluid van een buitenboordmotor. Experts verrichten er onderhoud en reparaties, tegenwoordig ook aan elektrische bootmotoren. “We hebben ook nog wereldwijd rubberboten verkocht. Een zakelijk contact uit Korea wilde die produceren, maar vroeg ons ze op de markt te brengen. Rien reisde in die tijd veel naar Korea, China en Amerika.” Rien senior, die in 2004 overleed, heeft de uitbreidingen nooit meer meegemaakt, maar zou dik tevreden zijn geweest over al die ‘handel waarvoor altijd wel iemand geboren is.’ En veel trouwe klanten werden inderdaad geboren voor de koopwaar van de familie De Wolf. Zoals Jos Rol (64), die er op zijn twintigste zijn eerste slaapzak kocht. “Daarna haalde ik hier al mijn campingspullen. Nu kom ik eens per week om iets voor het vissen aan te schaffen en met de jongens over de visvangst te praten.” Hij houdt een viskoffer omhoog: “Deze heb ik net gekocht.” Ook Bert Hamberg (62) komt al decennialang in de zaak. “Alweer een klant die door Rien de Wolf een poot is uitgedraaid!” lacht hij, met zelfspot verwijzend naar zijn geamputeerde been. “Bij de oude groene loods aan de Distelweg kocht ik 34 jaar geleden gele ledjes en hoofdlichtjes voor een feest. Nu kom ik vooral voor scheepsbeslag en verf. We wonen op een boot, hebben een salonboot en een zeilboot, dus we hebben altijd wel wat nodig. Het is sowieso altijd leuk om even rond te kijken.” Guus, met een hoofdknikje naar een man die net vertrekt met een pot verf: “Da’s Kees. Ook al vijftig jaar klant. Hij heeft in de staalbouw gezeten en knapt nu bootjes op.” Rien vergist zich weleens. “Dan zie ik iemand die vroeger al in de winkel kwam en vraag ik: ‘Werk je nog bij de sluis?’ Blijkt die man 82 te zijn en allang met pensioen. In mijn ogen blijft hij dezelfde als toen.” Met de komst van duurdere woningen in Noord werd Rien de Wolf ontdekt door een nieuw publiek. “Een tijd lang waren we de enige ‘doos’ in de omtrek. Nu is er flink omheen gebouwd. In die huizen wonen mensen die wat te besteden hebben. Dat merken we. Voorheen verkochten we jassen van maximaal 100 euro, nu ook van 250 à 300 euro,” vertelt Guus. Gedurende de zomermaanden is het steevast topdrukte. Klanten zoeken de winkel op voor barbecues, duikbrillen, vishengels, bootmaterialen, kampeerspullen en steeds vaker voor tentjes om op festivals te gebruiken. Guus is eigenlijk al met pensioen, maar springt tijdens deze hectische periode bij vanwege het personeelstekort, waar ook Rien de Wolf mee kampt. “Je familie help je, hè. En ik vind het ook leuk,” verklaart hij. Zijn zoon Sam (32) staat sinds zijn elfde als vierde generatie op de werkvloer. “Ik hou van het verkopen van veel verschillende dingen. En het is leuk om dat samen met mijn familie te doen.” Op de tweede verdieping is het een komen en gaan van mannen die met koortsachtige blik op zoek zijn naar aas, nieuwe snufjes en vernuftige apparatuur voor hun vishobby. Daar worden ze ontvangen door Nick Groot (31), die de sportvisacademie deed, gek is op roofvissen, de grootste joekels op Facebook plaatst en op de hoogte is van alle innovaties in de hengelsport. “Je hebt nu bijvoorbeeld een chipje voor in je werkmolen, waardoor je verder en makkelijker kunt werpen. Het zorgt er ook voor dat de vislijn minder snel in de war raakt. Dat soort nieuwe uitvindingen zijn mooi,” vertelt hij glunderend. Aan de balie, die in dit geval meer weg heeft van een toog, zit Jaap van der Ven uit Koog aan de Zaan met een plastic bekertje koffie. “Vroeger had je een laatje visspullen op de tweede verdieping, nu is het een hele winkel, prachtig! Ik kom elke vrijdag hiernaartoe om wat te kopen. Aas, maden of iets voor mijn visset; ik heb altijd wel wat nodig. Nick geeft handige tips en weet wat er nieuw is. Vaak drink ik hier een bakkie koffie met andere vissers. Dan praten we over onze hobby. Om de beurt nemen we gebak of gevulde koeken mee.” Rien laat de verkoop op de hengelsportafdeling over aan experts zoals Nick Groot. Zelf is hij niet zo’n visser. “Ik ben laatst mee geweest en ving één heel klein vissie, kleiner dan het haakje,” lacht hij, alweer onderweg naar een andere afdeling. Bedrijvig beent hij van de hengelsport naar de buitensportmotoren en van de kampeerafdeling naar de kassa, want de klanten blijven komen. Allemaal geboren voor zijn handel.||https://www.parool.nl/ps/van-festivaltentjes-tot-de-nieuwste-vissnufjes-bij-rien-de-wolf-is-alles-handel~b9fe2784/
2022-08-08||Bij dessertbar Sea Salt and Chocolate eet je verrassende zoetigheden||Bij de meeste taartenwinkels valt, door de felroze en neon aankleding, het glazuur soms spontaan van je tanden. Bij Sea Salt and Chocolate op de Haarlemmerdijk gebeurt dat niet: het overwegend zwarte en goudkleurige interieur geeft de dessertbar een luxe uitstraling. Toen eigenaar Renjana Mathew (47) jaren geleden met haar man Danny van der Voorden (47) naar Amsterdam verhuisde, begon ze met het bakken van taarten en lekkernijen in haar eigen keuken. Bij bezorgbedrijven als Deliveroo gingen haar zoete baksels als warme broodjes over de toonbank, waarna ze besloot een zaak te openen in De Pijp Sea Salt and Chocolate werd een groot succes. Mathew droomde van een uitbreiding van haar bedrijf. Ze kwam erachter dat een echte dessertbar, zoals je die hebt in New York of Londen, nog ontbrak in Amsterdam. Die is er nu dus: “Bij ons eet je dessertwaardige gerechten per plank met bijpassende wijn.” De slogan van de dessertbar luidt: ‘expect the unexpected’. Die uitspraak wordt met de toetjes meer dan waargemaakt. Kies je bijvoorbeeld voor de Cheese Platter Gone Right (€12,50), dan kun je onder andere smullen van een blauwe-kaas-crème brûlée, een geitenkaascake en zandkoekjes met rozemarijn. Ieder toetjesmenu heeft een bijpassende dessertwijn, speciaal door een sommelier uitgekozen. Zo maakt een glas mousserende sake (€10) de Matcha Gets A Mad Makeover (€12,50), een matcha-panna cotta met roze peperkorrel met sake-ijs, helemaal af. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/bij-dessertbar-sea-salt-and-chocolate-eet-je-verrassende-zoetigheden~baaf5bab/
2022-08-08||School’s Cool koppelt al 25 jaar mentoren aan Amsterdamse kinderen||“We hebben in Amsterdam en Diemen nu 350 vrijwilligers die zich inzetten voor 760 kinderen op voornamelijk gemengde scholen. De mentoren gaan wekelijks bij hen op bezoek. Niet alleen om hun schoolwerk te verbeteren, maar ook om het geluk van de kinderen te verhogen.” “Ja, er zijn veel positieve verhalen. Ons traject duurt anderhalf jaar, maar veertig procent van de kinderen blijft in contact met de mentor. De vier meiden die ik begeleidde zie ik ook nog steeds, terwijl ze inmiddels begin twintig zijn.” “Absoluut. Een van de meiden werd op de basisschool erg gepest, omdat haar ouders wit zijn en zij zwart is. Ze is geadopteerd door lieve mensen, maar kinderen praten liever niet met hun ouders over zulke onderwerpen. Ze gaan eerder naar een vriendin. Als je dan geen vriendinnen hebt, sta je er alleen voor. Toen zij naar de middelbare school ging, werd ik haar mentor en kon ze er met mij over praten. Ze is nu een sterke vrouw met een goede baan.” “Zeker, het liefst zouden we álle kinderen begeleiden. Ik hoop op een samenleving waarin we elkaar ondersteunen zonder dat daar geld tegenover moet staan. De passie om een kind verder te brengen zou genoeg moeten zijn. Daarnaast geloof ik dat dit werk helpt om eenzaamheid terug te dringen, doordat de vrijwilligers contact hebben met mensen uit hun eigen buurt. Zo zullen ook verschillende culturen dichter bij elkaar komen. School’s Cool is er niet alleen voor het kind, maar voor de hele stad.”||https://www.parool.nl/ps/school-s-cool-koppelt-al-25-jaar-mentoren-aan-amsterdamse-kinderen~bb74203b/
2022-08-08||Wadden worstelen met ‘nieuwe’ toeristen: type ‘all-inclusivevakantieganger’ dat lastiger is||Bart (22), Robert (24) en Tim (23) tuffen vrolijk met hun solex over Texel, als de toer prompt wordt onderbroken voor een rustpauze. De nacht ervoor hebben de Haagse vrienden zich op het eiland gelaafd aan flink wat biertjes. En nu, een stralende donderdagochtend, voelen ze de gezelligheid stevig nadreunen in het hoofd. “Het is een wonder dat we hier nog staan”, puft de een, de zweetparels van zijn gezicht vegend. “Het ging wel erg hard, ja”, zegt de ander. Maar, één ding is zeker, vanavond hangen ze weer gebroederlijk aan de toog in De Koog. Want: vakantie. “En waar kun je dan beter zijn dan hier?” Er was een tijd dat Texel de uitvalsbasis vormde voor vogelspotters, strandjutters en vuurtorenliefhebbers. Mensen, kortom, die vooral voor de rust en stilte de oversteek maakten vanaf Den Helder. Die tijden zijn voorbij. Sinds corona treffen ze op het eiland een ander soort toerist. Het type ‘all-inclusivevakantieganger’ dat tot voor kort naar Turkije of Spanje trok, stellen bewoners. Veeleisender en luidruchtiger zijn ze. En, dat vooral, lastiger dan de gepensioneerde registeraccountants en scheikundeleraren die ze gewend waren. Vraag het Michel Gregoire, winkeleigenaar en als voorman van de plaatselijke ondernemers lid van de Raad van Toezicht van de VVV. “Aan spullen zitten, ze op de grond laten vallen, vervolgens niet oprapen; mensen struinen hier door de souvenirshop alsof ze bij de Primark zijn.” Diepe zucht. “En als je ze vriendelijk vraagt of ze hun ijsje alsjeblieft buiten willen opeten, krijg je een grote mond.” Ze zijn er klaar mee op het eiland, waar op dagen als vandaag circa 80.000 toeristen rondlopen en jaarlijks zo’n 4,1 miljoen overnachtingen worden geboekt. Vorig jaar werd bekend dat de gemeenteraad de toestroom van zogenoemde overkanters aan banden gaat leggen. Er komt een (nog nader te bepalen) quotum. Dit om ‘de balans tussen de bijna 14.000 vaste eilandbewoners en bezoekers te waarborgen’. Het is een wonderlijk contrast, hier op Texel. Wandel over het eiland en het is alsof je in een kuuroord bent beland. Het geluid van nachtegalen, lepelaars en tapuiten weerklinkt. Lammetjes grazen onbekommerd op de grasvelden, niet wetend dat ze over een paar weken als stoofpotje op de restaurantborden van Taveerne De Twaalf Balcken liggen. En wie goed luistert, kan het geruis van de golven horen. Wat opvalt: de gastvrijheid van de bevolking, niemand uitgezonderd. Maar juist die gastvrijheid wordt al een poosje stevig op de proef gesteld. Gina de Groot, uitbater van proeflokaal Onder de Pomp, draait er niet omheen. “Tot een paar jaar geleden waren de gasten veel relaxter”, ervaart ze. “Er was begrip als ze even op hun drankje moesten wachten. Nu is dat anders. Je hebt hun biertje soms nog niet getapt, of ze knippen al boos met hun vingers. Zo van: ‘Opschieten, jij, dame’. Dat maakte je hier vroeger nooit mee.” Gina is aangeschoven op het terras van haar bruine café, de plek waar de op het eiland gebrouwen Skuumkoppe-biertjes gretig aftrek vinden en stamgast en oud-topvoetballler Johnny Rep vaak komt genieten van de zilte lucht. Ze zoekt naar een verklaring voor de gedragsverandering die ook zij ervaart. “Weet je”, zegt ze. “Soms heb ik het idee dat het gewoon met de tijd te maken heeft. Nederland is boos. Boos om corona. Boos om de hoge prijzen. Boos om alles. Het is net alsof ze die boosheid op ons afreageren wanneer ze op Texel zijn. Ja, hallo, denk ik dan. Alsof wij er iets aan kunnen doen dat jullie boos zijn. Alsof het voor óns makkelijk is, een kroeg bestieren, terwijl we een enorm personeelstekort hebben. Laat je ellende thuis, zou ik willen zeggen.” Feilloos schetst ze daarmee de gemengde gevoelens die leven op Texel. Enerzijds zijn ze blij met de klandizie vanaf het vasteland. Anderzijds is het ook een feit dat die klandizie steeds nadrukkelijker afbreuk doet aan het karakter van het eiland, waar de onderlinge saamhorigheid lang zo’n belangrijk kenmerk was. Iets dat ook voelbaar is in Den Hoorn, een van de dorpjes. Daar is inmiddels een kwart van de tweehonderd woningen opgekocht door niet-eilanders. Ter illustratie: ze bewonen – veelal parttime – huizen die voor het gros van de Texelaars niet te betalen zijn. Gevolg, signaleert Joop Groeskamp van de dorpscommissie: de oorspronkelijke bewoner wordt verdreven. “Het dorp van veertig jaar geleden bestaat niet meer”, zegt hij, wijzend naar zijn straat waarin de Amsterdamse bakfiets het eenvoudige stalen ros heeft verdrongen. “En dat hoeft niet per se erg te zijn, hoor, nieuwe buren. Integendeel. Een deel van die mensen doet volop mee aan het sociale leven hier. Er zijn er alleen ook veel, te veel, die dat níet doen. Die parkeren hun auto – of, vaker nog, auto’s – voor de deur en bouwen hun eigen feestje. Dát is de situatie. De overkanters hebben Texel een ander gezicht gegeven.” De Haagse vrienden Bart, Robert en Tim lijken zich er bepaald niet druk om te maken. Nu het katerige gevoel langzaam uit hun lijven drijft, de dames op het strand goedgemutst hun weg vinden naar de kroegjes, dubben zij deze donderdag welbeschouwd slechts over één ding: de locatie op het eiland waar ze vanavond dronken gaan worden. “Ons zien ze voorlopig niet meer in het buitenland”, zegt de oudste van de drie. “Texel is het nieuwe Salou. Proost!”||https://www.parool.nl/nederland/wadden-worstelen-met-nieuwe-toeristen-type-all-inclusivevakantieganger-dat-lastiger-is~b5fe3f9c/
2022-08-08||Einde aan ‘gratis’ pakjesbezorgen nadert: PostNL verhoogt prijzen fors||Peperdure diesel voor de bezorgbusjes, een kapitale elektriciteitsrekening om distributiecentra draaiende te houden, consumenten die vanwege de torenhoge inflatie minder besteden en dan ook nog de snel stijgende loonkosten om de personeelscrisis voor te blijven. Ook bij PostNL lopen de kosten zo snel op, bleek maandag bij de presentatie van de halfjaarcijfers, dat het bedrijf een ingrijpende prijsverhoging doorvoert voor pakketjes. “De kostenstijging is twee keer zo groot als normaal,” zegt financieel topman Pim Berendsen. “Ondanks al onze besparingsmaatregelen blijft er 50 miljoen over. Die kunnen we niet zelf compenseren door te bezuinigen of onze productiviteit te verbeteren. Dat is zo’n groot bedrag, daarvoor moeten we onze prijzen bij zakelijke klanten doorvoeren.” Met de meeste zakelijke klanten, waaronder grote webwinkels, heeft PostNL jaarcontracten waarin kosten en prijs zijn afgesproken. “Onze commerciële contracten gelden per jaar. Het is zeer moeilijk ze open te breken en tussendoor prijzen aan te passen. Maar we zullen dat zeker voor 2023 en de jaren daarna doen.” Hoe en tot welk niveau, daarover houdt Berendsen vanwege de felle concurrentiestrijd in pakjesland het kruit droog. “E-commerce is een zeer competitieve markt, daarom wil ik daar niet specifiek over zijn. In het laatste kwartaal van dit jaar gaan we met bedrijven onderhandelen.” Volgens Cor Molenaar, bijzonder hoogleraar e-marketing aan de Erasmus Universiteit, zullen andere pakketbezorgers snel volgen en daarmee de webwinkels. “Elke logistieke dienstverlener voelt dezelfde pijn. De discussie of bezorgen van pakketten voor de klant gratis kan blijven zal door zulke prijsverhogingen echt worden beslecht.” Webwinkels zullen die extra kosten immers doorberekenen aan de klant. “We zien al dat veel webwinkels noodgedwongen prijsverhogingen doorvoeren vanwege de hogere kosten voor transport en door de oplopende inflatie,” zegt Ilona Verhoef van Thuiswinkel.org, de brancheorganisatie van webwinkels. “En dat ze, ook vanwege duurzaamheid, verzend- en retourkosten doorberekenen aan de consument.” “Bedrijven die aanbieden de verzend- en retourkosten voor de consument te betalen, moeten dat elders terugverdienen. Als zulke kosten stijgen, kan dat ertoe leiden dat de business van de webwinkel verandert. Voor kleine partijen is het soms moeilijk om dezelfde servicevoorwaarden te kunnen leveren als grote partijen. De kans is dus aanwezig dat zij dit sneller zullen doen dan grote bedrijven.” Webwinkels die op de oude voet doorgaan en blijven stunten met bezorgkosten zullen daarvoor de prijs betalen, verwacht hoogleraar Molenaar. “De tijd dat internetbedrijven ongestraft tien jaar verlies konden maken om zo hun groei te financieren, is echt voorbij. Dat zie je nu aan de beurskoersen van techbedrijven. Er zullen daardoor bedrijven wegvallen en minder nieuwe partijen komen die met prijzen stunten. Er zijn nu al bedrijven die stoppen met e-commerce, omdat ze verlies lijden op verzendkosten. Dat scheelt misschien omzet, maar is van levensbelang voor de winstgevendheid. Allemaal gevolgen van prijsverhogingen die zullen leiden tot een verandering in het model.” Molenaar voorspelt dat in de nabije toekomst onze webbestellingen minder vaak aan de deur worden afgeleverd. “Dat kan niet meer vanwege het milieu, voor het verkeer en nu niet meer vanwege de kosten. We gaan toe naar een model waarin pakjes op een centraal punt in de wijk worden afgeleverd en waarbij de klant ze daar ophaalt of tegen meerkosten laat thuisbezorgen.” PostNL blijft ondertussen geloven in pakketbezorging. “We blijven positief over de pakketmarkt,” zegt topvrouw Herna Verhagen. “We zien de komende jaren nog steeds structurele groei in het aantal e-commerceklanten.”||https://www.parool.nl/nederland/einde-aan-gratis-pakjesbezorgen-nadert-postnl-verhoogt-prijzen-fors~b1c0e556/
2022-08-08||Rekening drinkwater volgend jaar fiks hoger door inflatie ||Het gemiddeld waterverbruik per gezin van vier personen ligt op ongeveer 169 kubieke meter per jaar, wat uitkomt op ongeveer 20 euro per maand. Voor de meeste gezinnen zal de toename in ieder geval dus enkele euro's per maand bedragen of zo'n 25 euro op jaarbasis. Vitens-directievoorzitter Jelle Hannema zei vandaag op Radio 1 over de waterrekening: “De rekening zal omhoog gaan. We moeten gewoon investeren vanwege de klimaatverandering. We maken onze sommen voor volgend jaar, en dan hebben we het alleen nog maar over de inflatie, en dan hoor ik bij Vitens en bij onze collega’s dat je in de orde van grootte van 10 procent moet denken.” Daar komen volgens de topman nog duurzame investeringen bij. Het is dan ‘denkbaar’ dat we richting de 20 à 25 procent extra kosten voor de afnemer gaan. Een woordvoerder van Vitens bevestigt de uitspraken van Hannema, maar benadrukt dat die investeringen ‘op termijn’ zullen plaatsvinden. “De waterbedrijven bestuderen gezamenlijk via koepel Vewin wat de opties zijn, waarbij een verhoging van het tarief ook op tafel ligt. Verder moet u denken aan maatregelen zoals besparen en watervriendelijk inrichten,” aldus de zegsman. Hij geeft daarnaast aan dat de waterbedrijven slechts beperkt de prijs van drinkwater kunnen verhogen en dat toestemming van de aandeelhouders is vereist (provincies en gemeenten). Hannema: “We moeten gewoon doen wat nodig is. Daarvoor moeten we ook de investeringen kunnen doen die nodig zijn en de tarieven kunnen hanteren die nodig zijn.”||https://www.parool.nl/nederland/rekening-drinkwater-volgend-jaar-fiks-hoger-door-inflatie~b36c064e/
2022-08-08||Vervolg op Game of Thrones vol intriges, seks en geweld: ‘Het gaat er pittig aan toe’||Wat kan de kijker verwachten van House of the Dragon, de prequel (voorloper) van Game of Thrones? De man die het meest recht van spreken heeft om een oordeel te vellen, is schrijver en bedenker George R.R. Martin op wiens boek Fire and Blood de tiendelige serie is gebaseerd. Recentelijk gaf Martin, na het zien van negen afleveringen, aan dik tevreden te zijn met het resultaat. Maar in een interview met The Hollywood Reporter waarschuwde hij wel dat er verschillen zijn met Game of Thrones. “In die serie kwamen personages voor die de kijker kon omarmen, zoals prinses Arya Stark. Dat is nu niet het geval. Alle hoofdpersonages in House of the Dragon hebben gebreken. Ze doen goede, maar ook slechte dingen. Ze worden gedreven door honger naar macht, zijn jaloers en hebben open wonden.” De nieuwe serie speelt zich 173 jaar eerder af dan de periode die in Game of Thrones wordt behandeld. De strijd om de macht ontaardt in een burgeroorlog, genaamd Dance of the Dragons, als koning Viserys Targaryen I is overleden. Zijn familie, onder wie zijn dochter prinses Rhaenyra en zijn broer prins Daemon, staan elkaar naar het leven in een genadeloze machtsstrijd. “Het gaat er pittig aan toe,” zegt de Britse acteur Paddy Considine (48), die koning Viserys vertolkt. “Er zitten genoeg seks, geweld en intriges in House of the Dragon; en heel veel draken die als vliegende paarden worden ingezet. De kijkers zullen niet teleurgesteld worden.” House of Dragon is met ingang van 22 augustus op HBO Max te bekijken. De tien afleveringen worden om de week uitgezonden.||https://www.parool.nl/kunst-media/vervolg-op-game-of-thrones-vol-intriges-seks-en-geweld-het-gaat-er-pittig-aan-toe~b573a03f/
2022-08-08||Bestsellerauteur Tess Gerritsen: ‘Ik voel druk om te doen wat van mij wordt verwacht’||Er staat een lege fles whisky op het bureau van Tess Gerritsen, de soort die de hoofdpersoon van haar volgende boek graag drinkt. Luister naar mij, nummer 13 in haar serie over rechercheur Rizzoli en patholoog-anatoom Isles, is net verschenen. Een volgend manuscript ligt al uitgeprint naast de fles in de schrijfkamer in haar huis in Maine, een ruime villa met uitzicht op de Atlantische Oceaan. Gerritsen verontschuldigt zich voor de dozen vol boeken en de stapels paperbacks op de vloer. Haar uitgever blijft maar vertalingen toesturen, soms in talen die ze niet herkent. Dit is Chinees, wijst ze, en dit moet Pools zijn. Hier, vast iets Scandinavisch. Tegen de muur staat een loopband, op de vloer ligt een yogamat. Gerritsen werkt hier uren aan een stuk, elke dag. “Ik probeer al vijf jaar met pensioen te gaan,” zegt ze. “Het kan makkelijk, maar ik heb een boek af, neem vrij, en dan komt er een verhaal in me op. Ik denk dan: oké, dit wordt m’n laatste. Maar dan komt er nog een verhaal op. Het is niet dat ik zo gedreven ben, ik heb ideeën die ik gewoon niet wil loslaten.” Gerritsen serveert speculaasjes bij de koffie. Ze wijst op het aanrecht, waar een pak hagelslag staat: een vaderdagcadeautje voor Jacob Gerritsen, zoon van Frans Gerritsen, hoofdingenieur bij de bouw van de Haringvlietsluizen die eind jaren zestig met zijn gezin naar Hawaï vertrok om er professor te worden. Zoon Jacob ontmoette daar Terry, net als hij arts in opleiding. Zij groeide op in een Chinees-Amerikaans gezin in Californië. Later, toen ze romantische boeken begon te schrijven, werd ze voor de buitenwereld Tess – het moest voor lezers duidelijker zijn dat ze een vrouw is. Inmiddels heeft ze meer dan 40 miljoen boeken verkocht. “Weet je dat mijn boeken in Nederland in het begin juist niet goed liepen? Vanwege mijn achternaam. Een Nederlandse schrijver, dat is vast niet zo goed, dachten mensen.” “Nu ik ouder word ben ik geïnteresseerd in wat oudere vrouwen denken. Hoe zij de wereld zien, en hoe de wereld hen ziet. Ik vond het tijd dat de moeder van Jane Rizzoli een rol kreeg. Het moeder-dochterthema is best belangrijk in dit boek.” “Hoe Amerikaanse moeders en dochters met elkaar omgaan is voor mij altijd heel interessant. Chinese moeders hebben een eigenaardige relatie met hun dochters. Ken je de film Everything Everywhere All at Once? Het is een vreemde film over een virtuele werkelijkheid, maar het overkoepelende thema is moeders en dochters in de Chinese cultuur.” “Er zit een geweldige scène in waarin de moeder eigenlijk haar dochter wil zeggen dat ze van haar houdt, maar ze zegt: je wordt dik. Dat was precies de relatie die ik met mijn moeder had. We hadden mijn moeder eens een jaar of twee niet gezien toen we haar gingen opzoeken in Californië. Ik speelde piano voor haar, iets wat ik misschien al tien jaar niet had gedaan. En ze zei: je maakt heel veel fouten. Wow, dat is onaardig, vond mijn man. Voor mij was het gewoon.” “Toen ik die filmscène zag, ging het lampje branden: ik was niet de enige. Ik heb het niet als slecht of ongemakkelijk ervaren, het is gewoon hoe ik ben opgegroeid.” “Daar moet ik over nadenken, heeft ze dat gedaan? Ik kan het me niet herinneren.” “Niet echt, ik denk dat ik het niet verwachtte.” “Ja, ook al is dit een van de witste staten van het land. In het begin was er maar één andere Aziatische vrouw in dit stadje. We werden constant voor elkaar aangezien.” Ze moet lachen. “Wij vonden het allebei geestig – we sloten een verbond. Ik herinner me dat ze langs de kassa ging met haar man en even later kwam ik daar met mijn man. En de caissière zei: was je niet net hier? Je bent met een andere man!” “Ik heb zeker het gevoel dat ik opval. Wat een beetje ongemakkelijk is, omdat je niet zomaar onbeleefd tegen iemand kunt zijn. Je gaat naar buiten en denkt, mijn haar is een puinhoop, dat gaan ze zien. Maar toch is dit echt thuis, de mensen zijn heel vriendelijk.” “Toen ik hier voor het eerst kwam en het Maine-accent hoorde, klonk het meteen vertrouwd, ook al had ik het nog nooit eerder gehoord. Mijn moeder zou zeggen dat het komt doordat ik gereïncarneerd ben.” “Ze was geboren en getogen in China, zag geesten als kind en geloofde in reïncarnatie, in zielen die overal rondhingen, dat de toekomst te voorspellen is – in allerlei wilde dingen. In Californië hoorde ze bij een spiritistische club van mensen die denken dat ze kunnen communiceren met overledenen. Daar nam ze mijn broer en mij mee naartoe.” “Ze hield seances thuis, om geesten op te roepen. Er kwamen spiritueel mediums bij ons eten. Dan raakte iemand wel eens plotseling in trance en begon die in tongen te spreken. Ik dacht alleen maar: o god. Ik zette me ertegen af en werd sceptisch. Ik reageerde met geloof in wetenschap, iets wat ik kon zien en aanraken.” “Nu kijk ik er met genegenheid op terug, want het waren allemaal heel lieve, geweldige mensen die het echt geloofden. Weet je, ik ben agnost, dus ik ga niet zeggen dat het absoluut niet waar is, maar ik heb die overtuigingen gewoon niet.” “Ik heb mijn hele leven naar geesten gezocht, en er nooit een gevonden. En over Maine gaat het gerucht dat het de staat is waar het het meest spookt. Voor mijn moeder was het troost, denk ik. Ze was haar hele leven op zoek naar iets. Ze begon als boeddhist, toen werd ze heel christelijk, en daarna begon ze de Falun Gongbeweging te volgen – ik begreep het niet. Ze was altijd op jacht naar spiritualiteit, naar waar ze bij hoorde.” “Ja, ik weet dat ze nooit gelukkig was. Als kind ben je je er niet van bewust hoe moeilijk je ouders het hebben, maar mijn moeder deed herhaaldelijk zelfmoordpogingen. Ze was het grootste deel van haar leven ongelukkig. Ik lijk helemaal niet op haar. Ik ben niet bang om mijn kinderen te knuffelen, of hen te vertellen hoe geweldig ze zijn.” Ze tekent met haar hand een vlakke lijn in de lucht om haar gevoelsleven weer te geven. “Ik ben zo.” “Ja, mijn vader was vrij gelijkmatig, en heel erg gefocust op zijn werk. Hij was kok in het restaurant van zijn familie en kon alles met zeevruchten.” “Ik ben ook te veel met werk bezig. Ik voel innerlijke deadlines, zelfs nu ik geen contracten met deadlines meer heb. Ik zit altijd boven in de schrijfkamer. Ik zou nú eigenlijk moeten schrijven. Ik voel druk om te doen wat van me verwacht wordt, en ik weet dat mensen op nog een boek zitten te wachten.” Soms vragen jongeren haar wat ze moeten doen om ook schrijver te worden. Goed opletten in je eigen leven, zegt ze dan. Dingen voelen. Verliefd worden, een kind krijgen, je baan verliezen. “Je put uit alles wat je ervaart.” “Ik had een interessante ervaring toen ik jong was. We hadden een heel goede familievriend. Oom, noem je zo iemand in de Chinese cultuur. Oom Michael was misschien maar tien jaar ouder dan ik, hij was de zoon van mijn moeders vriendin. Ik was dol op hem. Mijn vader zag ik nooit, want hij was altijd aan het werk, dus oom Michael was een soort vaderfiguur.” “Toen ik ging studeren, werd hij gearresteerd voor de moord op zijn schoonzus. En veroordeeld. Ik kon het niet geloven, ik kénde deze man. Hij was vriendelijk, zachtaardig, we hielden van hem. Maar hij heeft het gedaan, zonder twijfel.” “Dat was voor mij een soort ontwaken. Ik realiseerde me dat je mensen die je denkt te kennen niet écht kent. En dat is de basis voor mysteries, nietwaar? Dat is waar thrillers over gaan, het willen weten wie eigenlijk een monster is.”||https://www.parool.nl/kunst-media/bestsellerauteur-tess-gerritsen-ik-voel-druk-om-te-doen-wat-van-mij-wordt-verwacht~b89c9b0c/
2022-08-08||Voorarrest oud-Ajacied David Mendes da Silva is verlengd||De Telegraaf meldde eerder dat Mendes da Silva zou zijn opgepakt op een feest ter ere van zijn veertigste verjaardag. Hij zou volgens de krant ook betrokken zijn bij de illegale goksite Edobet. Het Openbaar Ministerie, dat geen uitspraken doet over de identiteit van de verdachte, meldt dat het onderzoek nog in volle gang is. Er kan daarom geen verdere informatie worden verstrekt. Wel kan worden gezegd dat meerdere aanhoudingen ‘niet worden uitgesloten’. De geboren Rotterdammer met Kaapverdische roots debuteerde in 2000 in de hoofdmacht van Sparta. Mendes da Silva speelde daarna voor Ajax, NAC Breda, AZ, Red Bull Salzburg en Panathinaikos en sloot zijn carrière op 34-jarige leeftijd in 2017 af bij Sparta. Met AZ vierde hij in 2009 de landstitel in Nederland, bij Red Bull Salzburg pakte hij de Oostenrijkse ‘dubbel’. Hij debuteerde bij Oranje in februari 2007 in de wedstrijd tegen Rusland. Mendes da Silva kwam zeven keer uit voor het Nederlands elftal.||https://www.parool.nl/nederland/voorarrest-oud-ajacied-david-mendes-da-silva-is-verlengd~bcfb3ac4/
2022-08-08||18-jarige man overleden na val uit woning in De Pijp||Rond 03.45 uur kregen hulpdiensten de melding dat er een zwaargewonde in een tuin aan de achterkant van de woningen lag. Hij was niet meer aanspreekbaar. Agenten en ambulancepersoneel hebben nog geprobeerd hem te reanimeren, maar hij overleed later in het ziekenhuis aan zijn verwondingen. De recherche gaat niet uit van een misdrijf, maar spreekt van een ‘noodlottig ongeval’.||https://www.parool.nl/amsterdam/18-jarige-man-overleden-na-val-uit-woning-in-de-pijp~b2126b0f/
2022-08-08||Ajax kan zich schrap zetten: ‘Man United komt nog wel terug voor Antony’||Dat werkte niet goed, waarna Ajax in de tweede helft alsnog de wedstrijd naar zich toetrok, met Brian Brobbey in de spits en Davy Klaassen als middenveldmotor. Zijn ze nog wel zeker van hun plek, de twee veteranen van Ajax? “Ik denk het wel,” zegt Dick Sintenie. “Ik vond dat Alfred Schreuder in de eerste helft gewoon niet zo’n beste beurt maakte en met een rare opstelling kwam. Na rust, toen Blind weer van achteruit mocht opbouwen en Tadic in een wat vrijere rol vanaf links ging spelen, zag je meteen hoe goed die twee nog altijd zijn en hoe belangrijk voor Ajax.” Schreuder heeft véél opties. Vooral op het middenveld is de concurrentie zwaar en kunnen gerenommeerde, goede voetballers als Klaassen en Berghuis zomaar op de bank belanden. Sintenie: “Ajax moet wel oppassen, want het ziet er voor talentvolle eigen jeugd niet erg hoopvol uit. Ajax moet zorgen dat hun perspectief niet helemaal verdampt.” Schreuder heeft de puzzel nog niet helemaal gelegd. Welke puzzelstukjes zal hij bij het sluiten van de transfermarkt tot zijn beschikking hebben? “Manchester United is onder Erik ten Hag slecht gestart,” zegt Sintenie. “Ronaldo wil daar weg. Zéker als hij zijn transfer nog krijgt, zal United nog wel bij Ajax terugkomen voor Antony. Dat wordt nog interessant.” Vanaf deze week weer elke maandag, rond lunchtijd: veertig minuten Branie.||https://www.parool.nl/podcasts/ajax-kan-zich-schrap-zetten-man-united-komt-nog-wel-terug-voor-antony~beaf16d9/
2022-08-08||Magneetvisser vindt opnieuw wapens en granaten in Erasmusgracht||Een gedeelte van het Erasmuspark was na de vondst enige tijd afgesloten. Dezelfde magneetvisser vond vorige week op die plek ook al meerdere vuurwapens en een handgranaat. Volgens een woordvoerder van de politie gaat het om handgranaten uit de Tweede Wereldoorlog. “Ze worden veilig tot ontploffing gebracht in het Westelijk Havengebied.” De forensische opsporing van de politie neemt de gevonden vuurwapens mee om die te onderzoeken. Voor de magneetvisser, John Vleers, kwam het niet als verrassing dat er wapens lagen. “Ik begon waar ik vorige week was opgehouden. Ik weet honderd procent zeker dat er meer ligt op de bodem, maar het is mij verboden verder te zoeken.” Vleers heeft de hobby al langere tijd en vist regelmatig explosieven op, vertelde hij vorige week in Het Parool. Dat gebeurt zo vaak, dat hij van een vondst als dit eigenlijk niet meer opkijkt. “Dit is normale kost,” zegt hij. “Wikipedia is een belangrijke bron voor mij. Als je zoekt op Amsterdam en Tweede Wereldoorlog, zie je waar de geallieerden de stad binnenkwamen. Als je die route bevist kom je wapens tegen. Zo simpel is het gewoon.” Ook de politie staat niet versteld van een dergelijke vondst. “Wapens vinden we wekelijks. Explosieven komen met kleinere regelmaat voor, in tegenstelling tot Oost- en Zuid-Nederland, omdat daar tijdens de Tweede Wereldoorlog veel werd gevochten. Daar is op veel plekken nu ook een verbod op magneetvissen.”||https://www.parool.nl/amsterdam/magneetvisser-vindt-opnieuw-wapens-en-granaten-in-erasmusgracht~b65135ff/
2022-08-08||De meester van het empathisch schrijven verplaatst zich in een Afghaans gezin in dit nieuwe koesterboek||Veelbekroond kinderboekenschrijver die alle genres beheerst: fictie, non-fictie, prentenboeken en poëzie. De gemene deler: stilistisch meesterschap en een groot inlevingsvermogen. Van de Vendel is de koning van het empathisch schrijven. Uit zijn teksten spreekt onbevooroordeelde betrokkenheid. Van jongeren worstelend met hun seksualiteit tot kankerpatiënten en Afghaanse vluchtelingen, iedereen krijgt bij hem een stem, waardoor je meteen vrienden wilt worden met zijn personages. Komende week, op 16 augustus. Het is een op zichzelf staand boek, maar voor wie Van de Vendels oeuvre kent óók een soort vervolg. In 2008 schreef hij samen met Anoush Elman de youngadultroman De gelukvinder over de vlucht naar Nederland van de Afghaanse Hamayun en zijn familie. Dat samen schrijven moet je ruim zien: het verhaal is gebaseerd op Elmans leven, maar het schrijven deed Van de Vendel. In Misjka, voor lezers vanaf een jaar of acht, staat Hamayuns jongere zusje Roya centraal. Elman wordt opnieuw vermeld als coauteur, maar ook dit verhaal komt duidelijk uit Van de Vendels pen. Een wit dwergkonijn. Als het Afghaanse gezin na jaren van bureaucratische touwtrekkerij eindelijk een verblijfsvergunning krijgt, vindt de 9-jarige Roya dat bij een nieuw huis een huisdier hoort. Dat wordt Misjka. Om ervoor te zorgen dat het konijn haar leert kennen vertelt ze het dier haar levensverhaal, een zéér beknopte versie van De gelukvinder – compositorisch een slimme vondst. Misjka is een geslaagde hybride van De gelukvinder en Hier komt Sam, een andere Van de Vendel-titel over de innige band tussen een jongen en een hond. Als Misjka kwijtraakt is de wanhoop van het gezin voelbaar. Van de Vendel spiegelt de moeilijke reis vanuit Afghanistan naar Nederland mooi in de dwaaltocht van het vermiste konijn. De achterdocht en het latente racisme van de konijnenvindster jegens de ‘buitenlanders’ zit subtiel verstopt tussen de zinnen. Lampje-auteur Annet Schaap voorzag het verhaal van sobere kleurenillustraties. Zo werd deze nieuwe Van de Vendel opnieuw een koesterboek. Kijk hier voor nog veel meer kinderboeken voor alle leeftijden.||https://www.parool.nl/kunst-media/de-meester-van-het-empathisch-schrijven-verplaatst-zich-in-een-afghaans-gezin-in-dit-nieuwe-koesterboek~bca488ce/
2022-08-08||Bestand Gazastrook wordt vooralsnog nageleefd||Het Israëlische leger bevestigde maandagochtend dat er, sinds het bestand, zondagavond geen raketten meer vanuit de Palestijnse Gazastrook richting Israël zijn afgevuurd. Het Israëlische leger heeft ook geen nieuwe doelen in de kuststrook aangevallen. Na drie dagen vechten ging de wapenstilstand om 23.30 uur lokale tijd in. Het Israëlische leger had een militaire operatie gelanceerd met luchtaanvallen op de Islamitische Jihad in de Gazastrook. Volgens Israëlische informatie plande de extremistische groepering vóór de militaire operatie een aanval met antitankraketten in het grensgebied met de Gazastrook. De confrontatie brak uit na de arrestatie van een extremistenleider, een week geleden op de Westelijke Jordaanoever. Volgens het leger vuurden militante Palestijnen als reactie sinds vrijdag meer dan duizend raketten af richting Israëlische steden. Tweehonderd daarvan raakten de Gazastrook zelf. In de Gazastrook vielen sinds vrijdag 44 doden en 360 gewonden, zo maakte het Palestijnse ministerie van Volksgezondheid bekend. Onder de doden waren vijftien kinderen en vier vrouwen. De Palestijnen gaven Israël de schuld. Het Israëlische leger benadrukte daarentegen dat jihad-raketten burgerlevens hadden geëist in de Gazastrook.||https://www.parool.nl/wereld/bestand-gazastrook-wordt-vooralsnog-nageleefd~bbe22958/
2022-08-08||‘Veel kritiek op nieuwe permanente ‘coronawet’ die kabinet wil invoeren’||Dat schrijft dagblad Trouw. De ‘coronawet’ die onderdeel moet worden van de Wet publieke gezondheid (Wpg), moet de overheid permanente bevoegdheden geven die de grondrechten van burgers kunnen inperken als er weer een pandemie de kop opsteekt. Het verplicht dragen van een mondkapje, een test- of quarantaineplicht, het sluiten van plekken en verplicht afstand houden: het zijn allemaal maatregelen die met de wet opgelegd zouden kunnen worden. Maar vanuit alle hoeken klinkt er flinke kritiek op de wet, volgens de krant. Het Genootschap van Burgemeesters, het Veiligheidsberaad en de Vereniging Nederlandse Gemeenten zeggen dat de wet juist meer onduidelijkheid schept dan hulp biedt bij het bestrijden van een eventuele pandemie. Volgens de bestuursorganen is er geen discussie geweest vóór het opstellen van de wet. Daarnaast ontbreekt het aan een onderbouwing van de verantwoordelijkheden en bevoegdheden die burgemeesters en voorzitters van veiligheidsregio’s straks door de wet kunnen uitoefenen. Ook zijn ze niet betrokken geweest bij het wetsontwerp. Burgemeesters en voorzitters van Veiligheidsregio's zouden volgens de wet straks zelf kunnen ingrijpen bij lokale uitbraken van een pandemie, maar ze vinden dat een tijdelijke crisissituatie niet opgelost mag worden met een dergelijke ingrijpende wetswijziging. “Dit belangrijke wetsvoorstel is een haastklus geworden. Het bevatte allerlei slordigheden en is vlak voor de zomervakantie nog even ter consultatie opgestuurd. Wij vinden: als je het doet, doe het dan goed,” zegt bestuurlijk adviseur Joost Keemink-Haane van het Genootschap van Burgemeesters. De GHOR, de overkoepelende organisatie van de regionale GGD’en, vindt de kritiek deels terecht. Zij zeggen dat het kabinet ook te veel onduidelijk laat rondom de regels voor quarantaine en isolatie. De wet, die nu ter beoordeling ligt bij de Raad van State, ligt daardoor nu al flink onder vuur. Het kabinet heeft haast met de wet omdat er in de Eerste Kamer enkele maanden geleden geen meerderheid was voor een tijdelijke wet die nieuwe coronamaatregelen mogelijk moest maken. Minister Ernst Kuipers (Volksgezondheid) laat via een woordvoerder weten ook niet gelukkig te zijn met de wet. “Wij hadden liever meer tijd gehad, maar dit is de consequentie van het wegstemmen van de tijdelijke wet door de Eerste Kamer,” zegt hij tegen Trouw. En er zal bij een opleving van het coronavirus wel een juridische basis moeten zijn om weer nieuwe maatregelen te kunnen nemen. Het ATR gaat zelfs nog een stapje verder en adviseert om het wetsvoorstel voorlopig niet in te dienen, omdat nog niet bekend is welke maatregelen effect hebben gesorteerd bij de bestrijding van corona. Het kabinet zegt niet met de wet te kunnen wachten, omdat er deze herfst en winter wellicht weer nieuwe maatregelen nodig zijn. Op vragen over twijfels over het effect van de maatregelen wil het kabinet niets zeggen.||https://www.parool.nl/nederland/veel-kritiek-op-nieuwe-permanente-coronawet-die-kabinet-wil-invoeren~b6f31776/
2022-08-08||Engelse media hard voor Erik ten Hag: ‘Old Trafford werd theater van zijn ergste nachtmerries’||In eigen huis kon Manchester United gisteren een uur lang geen vuist maken tegen middenmoter Brighton, dat voor rust al met 0-2 leidde na twee treffers van Pascal Gross. The Guardian sprak van een ‘horrorstart’ voor Manchester United onder Erik ten Hag. ‘Al het optimisme rondom de voorbereiding en de nieuwe trainer verdween, terwijl Old Trafford het theater van Ten Hags ergste nachtmerries bleek’ (een knipoog naar de bijnaam van het stadion,Theatre of Dreams). Volgens de krant had Ten Hag beloofd proactief pressingvoetbal te spelen, maar tegen Brighton was lange tijd precies het tegenovergestelde te zien. Conclusie: ‘Het kan voor Manchester United weer eens een lang seizoen worden.’ ‘Het type voetbal dat de fans hoopten te zien lijkt ver weg: weken, zo niet maanden. Ook de Ronaldo-saga lijkt niet dichter bij een oplossing te zijn gekomen,’ schreef The Mirror . ‘Als Ten Hag écht wilde weten hoe moeilijk de functie op de bank bij United is, dan weet hij dat nu al na één officiële wedstrijd.’ Bij Match of the Day was de kritiek op United ook niet mals. “De sfeer was echt goed voor de wedstrijd. De fans hadden er heel veel zin in, maar na tien minuten was dat goede gevoel al verdwenen op de tribunes. Al het vertrouwen was meteen weg toen ze dit United zagen spelen, want alles leek nog op vorig seizoen,” zei voormalig United-spits Dion Dublin. Hij was bij de wedstrijd en maakte daarna de korte reis naar de BBC-studio’s in Manchester. Exact drie maanden eerder won Brighton nog met 4-0 van United, het dieptepunt in een kleurloos seizoen dat resulteerde in een zwaarbevochten zesde plaats. Voormalig Liverpool-middenvelder Danny Murphy was vooral lovend over Brighton. “Ze speelden geweldig, vooral op het middenveld. Vanaf de eerste seconde zette Brighton goed druk op United, met hun spits Danny Welbeck als leider. Dat zorgde voor onrust en onzekerheid bij United. Ten Hag wil graag dat ze opbouwen met durf en vertrouwen, maar dat lukte niet door de constante druk van Brighton. De lange bal spelen kon ook niet, want voorin stonden alleen Christian Eriksen en Bruno Fernandes als valse spitsen. Er was dus geen uitweg voor United en daardoor kwamen ze keer op keer in de problemen.” Volgens The Sun was het ‘hetzelfde liedje’ voor Manchester United, dat nog maar een ‘shocker’ op Old Trafford aan het rijtje van vorig seizoen toevoegde. “Het idee om Christian Eriksen en Bruno Fernandes af te wisselen als valse negens werkte niet. Ronaldo heeft tijd nodig om helemaal fit te worden, maar met hem binnen de lijnen zag het er hoopvoller uit dan daarvoor. De club is nog niet klaar voor een leven zonder Ronaldo.” Dicht bij huis waren ze niet minder kritisch. Zo deelde Manchester Evening News over de hele linie onvoldoendes uit. Vooral Scott McTominay, door United-legende Paul Scholes elders beticht van een ‘crimineel’ optreden, kon op een hoop commentaar rekenen en kreeg een 3. Donny van de Beek en Ronaldo hadden wel een zuinige voldoende verdiend. ‘Het was een gewaagde zet om Eriksen voorop te gebruiken en het werkte averechts.’ Ten Hag zelf kreeg een 4. ‘Hij paste het team aan door Ronaldo te brengen en dat was een vooruitgang. Hij had echter proactiever moeten zijn met zijn wissels.’ ‘De Nederlander, die zelfs de dug-outs op Old Trafford omwisselde om naar de gloriejaren terug te keren, sprak over de uitdagingen die hem te wachten staan. Dit onsamenhangende optreden maakte dat nog maar eens extra duidelijk,’ oordeelde Sky Sports.||https://www.parool.nl/sport/engelse-media-hard-voor-erik-ten-hag-old-trafford-werd-theater-van-zijn-ergste-nachtmerries~bb8a314e/
2022-08-08||Janine Abbring probeerde Derk Sauer voortdurend de maat te nemen in ‘Zomergasten’||Uitgever, ondernemer én Paroolcolumnist Derk Sauer viel zondag als derde zomergast met de deur in huis. Op de openingsvraag van Janine Abbring hoe het met hem ging, antwoordde de eerder dit jaar uit Rusland weggevluchte Sauer: “Met mij is het goed maar met de oorlog in Oekraïne een stuk minder.” Zijn eerste fragment ging dan ook over die oorlog, gezien door de ogen van een jonge Russische soldaat. Diens telefoon was buitgemaakt nadat hij gevangen was genomen. Zijn video’s toonden op schrijnende wijze aan hoe een vrolijke huisvader in een oorlog belandt. Sauer wilde daarmee aantonen dat Poetin vooral nietsvermoedende boerenzonen de oorlog instuurt, maar Abbring koos een kritische insteek. Want was het wel journalistiek verantwoord om deze privébeelden te delen? Terwijl Sauer intrigerende fragmenten uit documentaires liet zien probeerde Abbring haar gast voortdurend de maat te nemen. Had hij niet geprofiteerd van de chaos toen hij in 1989 naar de Sovjet-Unie ging? Wat was zijn band met de Russische oligarch Chodorkovski? En wat deed hij als 19-jarige journalist vol idealen bij de IRA, smokkelde hij soms wapens? Het leek wel een verhoor, maar Sauer liet zich niet in de hoek drijven. “Ik smokkelde geen wapens, die waren er al,” antwoordde hij nuchter. En ja, hij was als 19-jarige journalist naïef en idealistisch. Hij stak wel vaker de hand in eigen boezem (“Ik had feller moeten zijn na de Russische inval op de Krim”) en haalde zo de angel uit Abbrings verhoor. Ook al kende Lips Sauers haat-liefde verhouding met Rusland al uit zijn Paroolcolumns, het leverde een boeiend betoog op over de Russische geschiedenis en volksaard (‘roekeloos’), afgesloten met een welgemeende toost op een spoedig einde van de oorlog die alleen maar verliezers kent. Reageren? hanlips@parool.nl.||https://www.parool.nl/kunst-media/janine-abbring-probeerde-derk-sauer-voortdurend-de-maat-te-nemen-in-zomergasten~be579f80/
2022-08-08||Nederland crisisland: waarom de crisisaanpak niet meer werkt||Nederland werd verrast door de Watersnoodramp van 1953. Aan de dodelijke gevolgen van het wassende water kon niets meer worden gedaan, wel was er een enorme solidariteit met de slachtoffers en met Zeeland. En om een nieuwe ramp te voorkomen werd een ‘wereldwonder’ gebouwd: de Deltawerken. “Nederland zette zich collectief in om zoiets nooit meer te laten gebeuren,” zegt ‘crisisprofessor’ Arjen Boin, verbonden aan de Universiteit Leiden. Nu zijn veel minder mensen daartoe bereid. “Crises zijn verworden tot een test van solidariteit. Die is niet meer vanzelfsprekend.” Vroeger, zegt Boin, kon een kabinet bij een niet te voorspellen crisis bijna automatisch rekenen op de grote steun van politiek, burgers en de media. “Maar dat is nu vanaf het begin al per definitie uitgesloten. Dat vind ik buitengewoon verontrustend.” Die tendens zag je al bij de coronacrisis. Eerst was er nog veel saamhorigheid, alleen samen krijgen we corona onder controle. Maar dat gevoel is gaandeweg ‘helemaal kwijtgeraakt’. Boin: “Alles wordt gepolitiseerd. Dat sijpelt ook door in andere crises: de antivaxers zie je nu weer terug bij de boerenprotesten.” Ronald Kroeze, directeur van het Centrum voor Parlementaire Geschiedenis, ziet nu heel veel crises, en tegelijkertijd. “Wat ik wel opvallend vind: ook het kabinet presenteert de crises zelf als crises. Alsof er een reeks problemen is die zó enorm is en zó ingewikkeld. Terwijl je zou zeggen: dat klopt, wellicht, maar de politiek is er juist om die op te lossen.” Boin vindt ook dat de overheid daar zélf een rol bij heeft gespeeld, met de toeslagenaffaire en de aardbevingenproblematiek in Groningen. “Als je meerdere crises hebt die heel lang duren, creëren die het beeld van bestuurlijk onvermogen: ze kunnen het blijkbaar niet aan.” En als mensen dan weinig vorderingen zien, leiden alle wegen naar Den Haag. “Dan zeggen we: daar gaat het niet goed.” Als voorbeeld noemt hij de asielcrisis, die ‘jarenlang is ontkend’. “En dat kon ook, zeker als je het probleem wegstopt in een uithoek van het land,” zegt hij, verwijzend naar het Groningse Ter Apel. Totdat blijkt dat het uit de hand is gelopen. “Dan heeft het enorme tentakels gekregen, ga het dan nog maar eens oplossen.” Bij de vluchtelingenstroom uit Oekraïne was er brede bereidheid bij gemeenten om opvang te regelen – die oorlog diende zich ineens aan, dus was er begrip: samen de schouders eronder – maar bij een asielcrisis die het kabinet jarenlang naliet op te lossen, is de solidariteit zoek. “Dat is alsof iemand jarenlang al zijn geld vergokt in het casino en dan vraagt of jij alles voor hem gaat betalen.” Dit soort problemen, zegt Kroeze, los je niet op met één druk op de knop. Ze vergen tijd en een lange adem. “Politici moeten de knopen ontwarren, en ook beseffen: het woningtekort of een asielcrisis los je niet voor altijd op. Het zijn terugkerende problemen. Ook in de jaren zeventig hadden we woningtekort. Ook daar zijn we uitgekomen.” Het is een kleine geruststelling: elke crisis gaat uiteindelijk weer over. “Maar niet omdat je niks doet,” waarschuwt Boin. Een crisis die goed wordt gemanaged, zegt de hoogleraar publieke instituties, gaat sneller weg als een slecht gemanagede crisis. Maar of het gekozen crisisbeleid goed of slecht was, is achteraf heel moeilijk te evalueren. “Dat ligt maar net aan wie je het vraagt. Deskundigen zijn er bijvoorbeeld nog niet over uit of de financiële crisis van 2008 door overheidsingrijpen nou korter heeft geduurd of niet.” Ook kunnen na een crisis die aanvankelijk best goed lijkt te zijn afgewikkeld, jaren later alsnog allerlei gebreken aan het licht komen. “Toen er in 1999 een parlementaire enquête werd gedaan naar de Bijlmerramp van 1992, is kabinet-Kok II er nog bijna op afgetreden.” Het heeft ook met beleving te maken, en die is vaak subjectief. De oorlog in Oekraïne is alleen maar erger geworden, maar haalt niet meer elke dag de Nederlandse voorpagina’s. En corona is nog altijd een pandemie, maar wordt door de meerderheid van de Nederlanders niet meer als acute crisis gezien. Maar in die coronacrisis is er misschien wel iets stukgegaan, zegt Boin. “Bij een crisis gaat het kabinet normaal gesproken heel snel met de juiste mensen om tafel.” Supercharged polderen, noemt hij dat. “Maar nu ontbreekt het krediet dat vanzelfsprekend was. Als je dat vertrouwen niet hebt, heb je twee keuzes: met de harde hand eroverheen of meebuigen met het riet.” Bij corona koos het kabinet voor optie 1: het wilde ondanks felle tegenstand 3G (gevaccineerd, getest of genezen) of 2G (gevaccineerd of genezen) invoeren. Nu, met de stikstofcrisis, wordt juist weer meebewogen. Dat is opportunistisch, vindt Boin. “Daarmee ondergraaf je ook weer het eigen gezag.” De manier waarop Nederland crises te lijf ging, was altijd redelijk succesvol. “We hadden het idee: dit kunnen we heel goed. Nu zijn we op het punt gekomen: deze manier werkt niet meer. Maar we zien geen creativiteit in het bedenken van nieuwe manieren. Het maakt een beetje een hopeloze indruk.” Toen Kroeze vorige week alle profielen over Rutte las, die nu de langstzittende premier is, dacht hij terug aan de nadagen van Lubbers. “Zo kritisch als ze toen over Lubbers waren, las ik nu ook over Rutte. Al die twijfel over of hij nog wel de juiste man is. Ja, dan ben je eigenlijk al weg.” Terwijl hij nu ‘de toon zou moeten zetten’ volgens de parlementair historicus. “Dat wil niet zeggen dat hem dat niet gaat lukken, maar het zal meer vergen om de burger voor zich te winnen.”||https://www.parool.nl/nederland/nederland-crisisland-waarom-de-crisisaanpak-niet-meer-werkt~b1f9bc2c/
2022-08-08||Valt het doek deze winter voor duizenden kantoren? Niet het juiste energielabel, geen kantoor||Staan er op nieuwjaarsdag plots 3 miljoen kantoorwerkers op de stoep in de kou te bibberen. Ze komen hun werkplek niet meer binnen. Afgesloten door de overheid omdat het gebouw niet over de juiste milieupapieren beschikt. Een fantasie? Nee hoor. Over een kleine vijf maanden wordt het – in ieder geval op papier – realiteit. Op 1 januari 2023 moeten vrijwel alle kantoorgebouwen in Nederland over een energielabel beschikken waar tenminste een C op staat. Zo niet, dan mogen ze niet langer worden verhuurd. Op de drempel van die deadline ziet het er somber uit. Volgens vastgoedadviseur CBRE voldoet momenteel eenderde van alle Nederlandse kantoorvloeren niet; 21,5 miljoen vierkante meter ofwel 3000 voetbalvelden. Tien procent scoort lager dan een C, een kwart heeft helemaal geen label. Van die laatste groep, zo verwacht CBRE, zal de helft alsnog slechter scoren dan C. Bouwinstituut EIB is somberder: dat denkt dat maar 30 procent van die labelloze kantoren een voldoende scoort. Groot-Amsterdam lijkt het net achter Utrecht prima te doen. Maar nog altijd heeft 13 procent van de hoofdstedelijke kantoorvloer geen label of eentje lager dan C. En gemeten in kantoorgebouwen is het beeld heel wat slechter. Volgens de Rijksdienst voor Ondernemend Nederland (RVO) voldoet ruim de helft van de kantoren nog niet aan de label C-verplichting. Volgens de gemeente Amsterdam had op 1 januari maar 43 procent van de Amsterdamse kantoorgebouwen een energielabel, en 70 procent label C of hoger. “Ik verwacht niet dat die achterstand de komende vijf maanden nog wordt ingelopen,” zegt Frank Verwoerd van CBRE. “Vaak is de wil er wel, maar is het inmiddels te laat om nog investeringen te doen.” Het gaat vooral om de wat kleinere kantoorgebouwen. “De kloof zit vooral tussen de professionele eigenaren en de private vastgoedbezitters die hun pand bijvoorbeeld als pensioenvoorziening zien. Die zijn wat minder bezig met regels. In Amsterdam concentreert zich dat in Oud-Zuid en Centrum.” Maar ook op de Zuidas, het duurste kantorengebied van Nederland, heeft 20 procent van de kantoorvloer geen of een tekortschietend label. Eigenaren hebben voldoende tijd gehad om hun onderkomen aan te pakken, de voorwaarde werd tien jaar geleden aangekondigd en ligt sinds 2018 vast in het Bouwbesluit. “Het is al jaren bekend dat kantoren op 1 januari over energielabel C moeten beschikken,” zegt Dick Reijman van Techniek Nederland, de brancheorganisatie van installatiebedrijven. “Sinds vier jaar staat het in het Bouwbesluit. Helaas zijn veel kantooreigenaren en vastgoedbeheerders nog altijd niet in actie gekomen.” Dat ligt niet aan een zwijgzame overheid. Zo heeft Amsterdam de afgelopen twee jaar meermaals brieven gestuurd naar weifelende kantoorbezitters, een maand geleden voor het laatst. Dat was vooral aan dovemansoren. Vorig jaar kwamen er in de hoofdstad maar 34 kantoren met een energielabel bij. Zelfs als eigenaren na de zomervakantie alsnog massaal in actie komen, zal het in veel gevallen niet meer lukken. “Er zijn te weinig adviseurs die energielabels verstrekken om alle kantoren in korte tijd van een label te voorzien,” zegt Reijman. Daarnaast komen installatiebedrijven momenteel om in het werk. “Installateurs hebben simpelweg te weinig capaciteit om alle kantoorgebouwen aan te pakken. Onze leden zien de vraag naar verduurzamingsmaatregelen de laatste tijd wel stijgen, vooral bij eigenaren van grote gebouwen in de Randstad. De verduurzaming van kleinere kantoren in de rest van het land blijft echt achter.” Bij aannemers is de boodschap al niet anders. “Het loopt voor een deel mis op het achterblijven van animo, gebrek aan bewustzijn en soms financieringsproblemen,” zegt Jelger Arnoldussen van het Economisch Instituut voor de Bouw (EIB). Vijf jaar geleden berekende Arnoldussen dat de totale uitgaven aan ingrepen om op ‘C’ te komen 837 miljoen euro bedragen. Maar daar zijn sindsdien door de tekorten in de bouw- en installatiebranche forse prijsverhogingen bovenop gekomen. “Geld zou geen rol moeten spelen. Dit zijn meestal ‘geen-spijtinvesteringen’. De kosten zullen vaak niet al te hoog zijn. Zulke energiebesparende maatregelen verdienen zich snel terug omdat de energierekening omlaag gaat. Bovendien neemt het kantoorpand in waarde toe .” Veel eigenaren verkijken zich op de ingrepen die nodig zijn om een C’tje te halen. “Het is in veel gevallen eenvoudiger dan veel vastgoedbeheerders denken,” zegt Reijman van Techniek Nederland. “Met bijvoorbeeld ledverlichting met daglichtafhankelijke regeling, zonnepanelen, een hybride warmtepomp of spouwmuurisolatie is C vaak al binnen handbereik.” Maar voor bijna een kwart van de kantoren zonder label is ingrijpen ingewikkelder. Die moeten fors investeren in gevelisolatie, nieuwe daken en nieuwe installaties. “Veel vastgoedbezitters wachten dan tot er onderhoud moet worden gepleegd of als de installaties moeten worden vervangen,” zegt Verwoerd van CBRE. Dat komt ook doordat veel kantoorbezitters denken dat het wel meevalt met de handhaving. “Maar zonder C-label is de kans levensgroot dat het pand niet meer verhuurd mag worden De vastgoedanalist verwacht, na een rondgang langs de grote kantoorgemeenten, niet dat die op 2 januari massaal kantoren zullen sluiten. “De meesten willen eerst het gesprek aangaan, nog niet de confrontatie. Maar ik verwacht dat het in de loop van volgend jaar strikter zal worden.” Dan kunnen de ingrepen via dwangsommen tot 20.000 euro per dag, uitlopen op sluiting. De gemeente Amsterdam laat weten bezig te zijn met ‘een handhavingsstrategie’. Volgens Verwoerd moeten weifelende gebouweigenaren niet alleen op een boze overheid rekenen. “De risico’s zijn veel groter. Met een onduurzaam gebouw raak je huurders kwijt. We zien al dat grote bedrijven panden verlaten die niet aan hun milieunormen voldoen. En dat kantoren met een lage duurzaamheidsscore minder opbrengen.” Dat blijkt ook uit leegstandscijfers. “Vooral gebouwen die energetisch slecht zijn, op minder gewilde plekken staan en al wat ouder zijn, staan in toenemende mate leeg. Die worden vaak gesloopt of getransformeerd naar woningen. Alleen is op sommige plekken, waaronder Amsterdam, de kantorenmarkt zo krap, daar doen ook dit soort onzuinige kantoren het nog relatief goed.” Zelfs als alle kantoren miraculeus aan de regels zouden voldoen, is het probleem niet opgelost. Energielabels gelden tien jaar en de voorschriften zijn twee jaar geleden een stuk strenger geworden. Van de gebouwen die nu een C scoren, dreigt tweederde de komende jaren bij de verplichte herijking alsnog door de mand te vallen. Daarnaast heeft het eigenzinnige Amsterdam nog een addertje onder het gras. De gemeente wil op eigen gezag in 2030 kantoorgebouwen verplichten tenminste een A-label te voeren. Van de gebouwen met een label voldoet daar nu nog niet de helft aan. Het Parool is gevestigd in een pand met energielabel A.||https://www.parool.nl/nederland/valt-het-doek-deze-winter-voor-duizenden-kantoren-niet-het-juiste-energielabel-geen-kantoor~bc8318955/
2022-08-08||Regisseurs in shock na besluit Warner Bros om Batgirl niet uit te brengen: ‘We kunnen het niet geloven’||Het is officieel: Warner Bros stopt Batgirl in de diepvries. De opnames waren al voltooid en de rolprent zou later dit jaar op HBO Max verschijnen. De beslissing zou te maken hebben met een wijziging in de top van Warner Bros, schrijft Hollywood Reporter. De film werd geproduceerd door HBO, dat inzette op meerdere films op het eigen platform. De streamingdienst werd vorig jaar echter overgenomen door Warner Bros. De strategie ging daarmee overboord. Warner Bros gaat nu vol voor bioscoopfilms. Er ligt echter ook nog een grote schuld van 3 miljard dollar en het bedrijf heeft ervoor gekozen om het verlies te nemen. Warner wil geen geld meer steken in promotie van on-demandprojecten als Batgirl. Daarmee worden er tientallen miljoenen bespaard. Ook zou het belastingtechnisch voordelig zijn om de film nog deze maand af te schrijven. Regisseurs El Arbi en Fallah uiten hun teleurstelling via Instagram: ‘We zijn zeer triest en in shock door het nieuws. We kunnen het nog steeds niet geloven. Als regisseurs is het uiterst belangrijk dat ons werk getoond wordt aan het publiek. De film was nog lang niet klaar. Maar we hadden graag de kans gehad om de volledige film aan de wereld te tonen, zodat fans de afgewerkte versie konden omarmen. Misschien lukt dat wel, op een dag.’ Ze bedanken iedereen die zo hard gewerkt heeft om Batgirl tot leven te wekken. ‘We zijn zo dankbaar om deel uit te maken van dat team. Het was een droom om te werken met zulke fantastische acteurs.’ De grootste dank gaat dan ook naar actrice Leslie Grace, die volgens de twee ‘met zoveel passie’ in de huid van Batgirl kroop.||https://www.parool.nl/kunst-media/regisseurs-in-shock-na-besluit-warner-bros-om-batgirl-niet-uit-te-brengen-we-kunnen-het-niet-geloven~bf966fe2/
2022-08-08||Ajaxtrainer Schreuder begon met een opstelling vol intrinsieke fouten||Een voordeel van ‘stuurman aan de wal’ zijn, is dat wij achteraf kunnen aanwijzen wat er fout ging. a) Blind is geen middenvelder; b) Schuurs niet goed genoeg voor Ajax 1; c) Tadic geen spits; d) met Blind achter hem, zakt Berghuis door het ijs. Geen mens die deze vol zelfvertrouwen genoteerde stellingen zal betwisten. Toch begon de trainer van Ajax met die opstelling vol intrinsieke fouten. Hij zette in de rust een en ander recht. Waren het Tadic en Blind die hem in de geborgenheid van de kleedkamer hierop moesten wijzen, zoals Yilmaz in alle openheid vanaf de bank stond te schreeuwen en te wijzen? Burak die kort voor tijd bij een vrije trap een medespeler met geweld naar de tweede paal duwde? Het wordt interessant de samenwerking Ultee-Burak te volgen, evenals de autoriteit van Schreuder te blijven peilen.||https://www.parool.nl/sport/ajaxtrainer-schreuder-begon-met-een-opstelling-vol-intrinsieke-fouten~bcfaa9cf/
2022-08-08||Geef mij maar Amsterdam: dit zijn de mooiste liedjes over onze stad||Een muziek-top 10 samenstellen is per definitie vragen om discussie, maar dat houdt muziekjournalist Stefan Raatgever niet tegen. In de nieuwe aflevering van de podcast Amsterdam wereldstad vertelt hij aan presentator Lorianne van Gelder wat volgens hem de mooiste nummers over Amsterdam zijn. En, zonder al te veel te verklappen, daar zitten klassiekers tussen, maar ook een paar liedjes die niet wekelijks op de radio voorbij komen. Kanshebbers genoeg, want de stad blijkt een geliefd onderwerp om te bezingen. Zowel door Nederlandstalige als internationale artiesten, van Coldplay tot The Beatles. Waar dat aan ligt? “Nou ja,” zegt Raatgever, “Amsterdam is natuurlijk geen bleke stad. Je zult weinig liedjes over Oslo in de hitparade terugvinden. Over Amsterdam is echt wat te zeggen.” Over de nummer één van de lijst hoefde de popjournalist in ieder geval niet lang na te denken: “Er is niemand die zo mooi over Amsterdam kan zingen als deze artiest. Hij is een soort belichaming van Amsterdam.” Wie deze man is én welke andere nummers over Amsterdam je niet mag missen hoor je in de muziekspecial van Amsterdam wereldstad. In de nieuwe podcast Amsterdam wereldstad komen onmisbare Amsterdamse thema’s aan bod. Paroolverslaggever en host Lorianne van Gelder neemt luisteraars wekelijks mee, samen met experts van binnen en buiten de krant. Iedere maandagochtend verschijnt een nieuwe aflevering. In een interview vertellen Van Gelder en eindredacteur Josien Wolthuizen alles over de nieuwe podcast. Lees het hier. Zomerstop: de muziekspecial is de laatste aflevering voor de zomerstop. Vanaf 5 september is Amsterdam wereldstad weer terug met wekelijks een nieuwe aflevering.||https://www.parool.nl/amsterdam/geef-mij-maar-amsterdam-dit-zijn-de-mooiste-liedjes-over-onze-stad~b882bdb4/
2022-08-08||Humans of Amsterdam: ‘Ik verloor al mijn geld en veel vrienden’||“Op de middelbare school verdiende ik mijn geld met het uitlenen van pornomagazines, haha. Op mijn negentiende, tijdens mijn opleiding tot software engineer, begon ik mijn eerste softwarestart-up. Al gauw had ik meer dan twintig mensen voor me werken. Een paar jaar later verkocht ik mijn bedrijf voor vier miljoen euro. Het succes gaf mij genoeg vertrouwen en financiële middelen om een nieuw bedrijf op te richten. Het idee was om een smartwatch uit te brengen. Helaas kwam ik na verloop van tijd in de problemen doordat niet alle onderdelen geleverd konden worden. Het was een hele moeilijke periode in mijn leven. Niet alleen moest ik afscheid nemen van mijn bedrijf, ik verloor al mijn geld en ook veel vrienden. Dit gaf een flinke deuk in mijn zelfvertrouwen. Ik had geen focus meer, waardoor ik niet in staat was om te solliciteren. Om mezelf bezig te houden, meldde ik me aan als vrijwilliger bij een vaccinatieprogramma. De vrijwilligersvergoeding was net genoeg om mijn huur te betalen. Maar doordat ik niet meer zoveel verantwoordelijkheden had, viel er echt een last van mijn schouders. Na een paar maanden kreeg ik een vaste baan aangeboden, sindsdien werk ik er in loondienst. Ik weet dat dit tijdelijk is, maar het geeft me de kans om even op adem te komen en te sparen. Als de kans zich voordoet, ben ik weer weg. Ik ben nu eenmaal een ondernemer in hart en nieren.”||https://www.parool.nl/ps/humans-of-amsterdam-ik-verloor-al-mijn-geld-en-veel-vrienden~bf828e8d/
2022-08-08||Claire Danes speelt een sterke, maar ook gekwelde vrouw in The Essex Serpent ||Soms is een serie alleen al de moeite waard door een van de hoofdrolspelers. Die conclusie trekt de kijker ongetwijfeld bij het volgen van het kostuumdrama The Essex Serpent, een serie die horror, religie, bijgeloof, emancipatie, sociale ongelijkheid en vrouwenmishandeling door elkaar husselt. De belangrijkste rol wordt vertolkt door Claire Danes (43). Zij staat bij het grote publiek vooral op het netvlies door de serie Homeland (2011-2020), een onvervalste klassieker waarin zij seizoenenlang schitterde als Carrie Mathison, een CIA-agent die vooral in het Midden-Oosten als onderzoeker en onderhandelaar furore maakte en zelfs niet bang was voor Al Qaida. Sinds het einde van Homeland heeft Danes (ook bekend van films Romeo & Juliet en The Rainmaker) het rustig aan gedaan. Het wachten was op een nieuwe uitdagende rol. Die vond zij in de verfilming van de bestseller van Sarah Perry, The Essex Serpent. Danes speelt de weduwe Cora Seaborne, die verlost is uit een gewelddadig huwelijk waarin haar echtgenoot het zelfs voor elkaar kreeg haar te brandmerken. Na zijn dood stort Cora zich op haar passie: wetenschappelijk onderzoek met fossielen als haar specialiteit. In die hoedanigheid trekt zij in 1893 naar het Engelse graafschap Essex, waar volgens de bevolking een mythisch zeemonster in de omliggende wateren actief is, die onder meer verantwoordelijk is voor de verdwijning van een tienermeisje. De openingsscène suggereert inderdaad dat er iets niet pluis is als het slachtoffer zich bijna overgeeft aan de golven. Is dit wezen de Essex-variant van het monster van Loch Ness? Schuilt er een kern van waarheid in de massahysterie van de lokale vissersgemeenschap? Cora stuit in het dorp op de plaatselijke dominee, gespeeld door Tom Hiddleston, ooit een serieuze kandidaat om de nieuwe James Bond te worden. Hij heeft moeite om het bijgeloof van zijn kerkgemeenschap te beteugelen, maar denkt eerder dat de duivel in het spel is. Tussen hem en Cora ontstaat een ongemakkelijke band. Niet alleen door hun verschillen van inzicht, maar ook omdat er amoureuze gevoelens opbloeien, terwijl de dominee toch een gelukkig getrouwde huisvader lijkt te zijn. Hun band is zonder meer de zwakste schakel in het zesdelige The Essex Serpent. Hiddleston is niet erg geloofwaardig als de tobbende dominee die soms stoer is, maar ook een huilebalk. Danes haalt veel meer uit haar rol. Zij slaagt erin van Cora een sterke, maar ook gekwelde vrouw te maken die zich weinig aantrekt van de mores op het Engelse platteland anno 1893. Wat de serie ook de moeite waard maakt, zijn de sociale schetsen die vooral betrekking hebben op de armenwijken van Londen, waar de bevolking geen schoon drinkwater heeft. De beste vriendin van Cora zet zich in om het lot van de bewoners te verbeteren. Het lijkt de opmaat voor het doorbreken van het sluimerende socialisme in het Britse koninkrijk. Maar de hamvraag van The Essex Serpent is: bestaat het monster echt? Wie dat wil weten, moet tot het einde blijven kijken.||https://www.parool.nl/kunst-media/claire-danes-speelt-een-sterke-maar-ook-gekwelde-vrouw-in-the-essex-serpent~b1c80efe/
2022-08-08||Zomerschool biedt afleiding en plezier aan Oekraïense kinderen: ‘Fijn om weer vrienden te maken’||In een klaslokaal van openbare basisschool De Roos kijkt een groep kinderen een film over mode. Even verderop, in de gymzaal, rennen kinderen rond in outfits gemaakt van vuilniszakken. Een vijftal meisjes heeft blauwe jurkjes gemaakt door de zakken in slierten te knippen. Ze spelen zeemeermin. Een van de jongens, verkleed als piraat, kijkt door een pvc-buis alsof het een verrekijker is. Bij de rode loper ligt een piratenschip, gemaakt van een verhuisdoos. Op deze basisschool worden geen sommen gemaakt: voor de 45 Oekraïense kinderen is het fashionweek. Het is de tweede week van de Summer School Ukraine, en het thema deze week is mode. De juf probeert de boel in het gareel te krijgen: de generale repetitie van de modeshow gaat zo beginnen. Een dag later is de echte show in het Erasmuspark. “Dit is de eerste zomerschool voor Oekraïense kinderen in Amsterdam, om ook hun een fijne zomer te bieden en de nieuwe omgeving te leren kennen,” zegt Daisy Waardenburg (32) van de Weekend Academie, die al meer dan vijftien jaar naschoolse programma’s organiseert. De zomerschool duurt vier weken en is verdeeld over drie basisscholen: OBS Het Vogelnest in Noord, de Merkelbachschool in Zuid en OBS De Roos in West. Elke week is er een ander thema: mode, muziek of dieren. “Binnen het thema van de week doen we leuke dingen en maken we uitstapjes zoals een museum of een park,” licht Waardenburg toe. Er is ruimte voor 250 leerlingen van tussen de vier en twaalf jaar, en er is nog plek. Kinderen die meedoen aan de zomerschool zijn uit Oekraïne gevlucht vanwege de oorlog. Een deel van de moeders zet zich in als vrijwilliger school, docenten zijn Oekraïners die voor de zomer al lesgaven op scholen in Amsterdam. “De situatie is heftig, maar het hele team probeert er het beste van de te maken,” zegt Natalia Skovorodka (42), een van die docenten. Skovorodka kwam vijf maanden geleden vanuit Charkov met haar dochter naar Nederland. Sindsdien geeft ze hier les op een basisschool. Ze geeft aan dat ze moet wennen, maar niet zozeer aan Nederland, Amsterdam of het haar onbekende schoolsysteem: “Als docent heb ik nooit eerder in deze moeilijke situatie gewerkt. De kinderen komen in de ochtend binnen en zijn verdrietig omdat ze hun vaders missen. Daar ben ik niet voor opgeleid.” Waardenburg heeft het met de kinderen liever niet te veel over de oorlog, vertelt ze. De school is er vooral om plezier en afleiding te bieden. “Maar gisteren kwam een meisje huilend binnen omdat een familielid terugging naar Oekraïne. Dan nemen de docenten haar even apart en bespreken ze dit later met de andere docenten.” De modeshow met zelfgemaakte outfits valt duidelijk in de smaak bij de kinderen, die met een brede lach paraderen over de catwalk. Ook de 9-jarige Sofie heeft het naar haar zin. “Het is fijn om weer leuke dingen te doen,” zegt ze in het Engels, “en weer nieuwe vrienden te kunnen maken.”||https://www.parool.nl/amsterdam/zomerschool-biedt-afleiding-en-plezier-aan-oekraiense-kinderen-fijn-om-weer-vrienden-te-maken~bc37a880/
2022-08-08||In het werk van Max Wolff is de oorlog nooit ver weg||Veertigduizend foto’s, vierduizend dia’s en ongeveer twintig uur 8-millimeter film. Max Wolff legde alles vast wat in zijn gezin gebeurde. Een leuke hobby, filmen en fotograferen. Maar er is meer aan de hand. Zijn dochter Batya Wolff, jarenlang werkzaam als senior medewerker educatie en tentoonstellingsprojecten in het Joods Museum, dook samen met kunstenaar Arnoud Holleman in het archief van haar vader. “Op een bepaald moment had ik sterk het gevoel dat ik daar iets mee moest, al wist ik niet wat. Ik ben alles gaan bekijken.” Ze vond onder andere filmpjes die gemaakt werden rond haar eigen geboorte. Van haar twee zussen bestaan vergelijkbare filmpjes, waarin hun komst is vastgelegd. Alles werd geregisseerd. Op het geboortekaartje kijken haar twee zusjes eigenlijk in een lege wieg. “Toen ik het zag, dacht ik dat die film ging over iemand die dood is. Al wist ik zelf niet wat ik daarmee bedoelde.” Haar zuster ervoer de beelden nog stelliger. Die wieg was niet echt voor haar, zegt ze, omdat ‘daar eigenlijk allemaal botten van dode mensen in liggen’. “Er was geen plaats voor mij.” Het vreemde gevoel werd het begin van een zoektocht die leidde tot de documentaire Vastgelegd en een tentoonstelling in het Joods Museum. “Ik kwam erachter dat de hele associatie met de dood zo onderhuids zit vanwege de oorlog.” De ‘geboortefilm’ bestaat niet alleen uit beelden van een baby en de trotse ouders en grootouders, er zit ook documentatie in, zoals advertenties en archiefstukken. “Het lijkt alsof iets is gereconstrueerd wat vroeger heeft bestaan, iets wat niet te maken heeft met mijn leven.” Op een gegeven moment komen ook namen voorbij van vermoorde mensen. De zuster en zwager van Max Wolff en vele andere familieleden werden in de oorlog vermoord door de nazi’s. Haar vader had een oorlogstrauma, maar als kind wist Batya Wolff dat niet. Hoe kwam ze erachter dat al dat filmen en fotograferen meer was dan een hobby? “Het rare is dat ik een heel sterk gevoel heb dat mijn vader altijd een camera vasthield, maar tegelijkertijd herinner ik het me ook niet. Voor de documentaire nodigde ik hem uit voor een fotoshoot. Dat was een belangrijk moment, dat ik achter de camera ging zitten en hij ging poseren. Voor mij was het onderwerp toen fotografie, maar in de shoot werd duidelijk hoezeer dat verbonden was met de oorlog.” Max Wolff was 14 toen de oorlog uitbrak. De vlucht met zijn ouders naar Zwitserland mislukte. Hij zat eerst ondergedoken in België, daarna vertrok hij als oorlogsvrijwilliger naar Engeland. Hij ging als tolk mee met de geallieerden naar Normandië en kwam als bevrijder terug naar Nederland. Maar zelf is hij dus nooit bevrijd, zegt hij. Na de verschrikkingen van de Holocaust ging hij het leven vastleggen, misschien ter compensatie van de familieleden die hij verloren had. Tijdens het onderzoek naar zijn archief vond zijn dochter cruciaal materiaal. Er bleken familiefilms te bestaan die voor de oorlog zijn opgenomen. “Het duurde drie jaar voordat ik ze aan mijn vader durfde te laten zien. Die beelden hebben mijn leven veranderd. Die oorlog is nog precies hetzelfde, maar plotseling kan ik het heden verbinden met het leven voor de oorlog. Er was leven voor de dood, leven zoals het bedoeld is.” Huisvriend Harry van Esso, die omkwam in Bergen Belsen, maakte een film van een zeiltochtje in 1938 en een trouwfilm in 1940. De bruid was Elly Wolff, de oudere zus van Max. Zij was een enthousiast fotograaf. Voordat ze naar Zwitserland vluchtte, begroef ze blikken met films en foto-albums in haar tuin in Oisterwijk. De vlucht mislukte en Elly Wolff werd vermoord in Auschwitz. In 1944 werden de fotoalbums door Max opgegraven. Het archief van Max Wolff is nu onderdeel van een installatie met albums, camera’s, projectors, cd-roms en filmrolletjes. Het is een soort archieftoren, bijna vier meter hoog, waarin bijna honderd jaar fotografie de revue passeert. Een persoonlijk archief is daarmee iets openbaarder geworden. Batya Wolff en Arnoud Holleman hebben sommige foto’s en films ook gebruikt om er zelfstandige werken mee te maken. Twice upon a Time laat twee keer vrijwel hetzelfde beeld zien van spelende kinderen. Max Wolff en zijn schoonvader Michel Kunstenaar filmden familiebijeenkomsten op precies hetzelfde moment, maar vanuit een iets ander standpunt. Twee camera’s van twee overlevenden laten iets zien wat met één camera niet is vast te leggen. Het meest indringend zijn de beelden van Elly Wolff. “Ze is net verloofd en er zit een handkusmoment in de film. We hebben die frames geïsoleerd bestudeerd. Het allerlaatste frame is absoluut favoriet.” In het bewuste frame kijkt Elly weg van de camera. Een horizontale sluier snijdt door het beeld, waarschijnlijk omdat de film hier geplakt is en overgaat in ander materiaal. “Er zit ongelofelijk veel activiteit en beweging in dit beeld, heel anders dan een ingelijst huwelijksportret.” De tentoonstelling gaat vooral ook over herinneringen en over de invloed die films en foto’s hebben op het geheugen. “Mijn vader noemt foto’s herinneringen. Hij heeft ons al die herinneringen op cd-roms gegeven. Maar ik heb die momenten helemaal niet onthouden. Foto’s schuiven negen van de tien keer voor de herinneringen. Je herinnert een foto, maar niet de situatie.” Batya Wolff en Arnoud Holleman, The Kiss of Life: t/m 2 oktober in Joods Museum. Vastgelegd (coproductie De Familie Film & TV en KRO-NCRV), wordt tijdens de tentoonstelling een aantal keer in het museum vertoond. De eerstvolgende vertoning is op vrijdag 12 augustus van 14.00 tot 15.00 uur. Verder te zien bij NPO Start en 2Doc.||https://www.parool.nl/kunst-media/in-het-werk-van-max-wolff-is-de-oorlog-nooit-ver-weg~bfd6b0bd/
2022-08-08||Thailand wist de opiumproductie te beperken, maar worstelt nu met een nieuw probleem: meth||Bij helder weer biedt de Noord-Thaise berg Doi Tung een weids uitzicht over valleien met koffieplanten, macadamiabomen en een verdwaald jong bananenplantje. Vandaag hangt er echter een dik pak wolken over de bergtoppen. Ooit groeiden hier velden vol papaver, waarvoor zo veel bomen gekapt werden dat er uiteindelijk weinig meer dan droge, rode grond over was. Thailand heeft de teelt van papaver – waarvan opium, heroïne en morfine wordt geproduceerd – met succes weten te reduceren door papaverboeren een legaal alternatief te bieden. Mok Sookjai, lid van het Noord-Thaise bergvolk Akha, was een van die papavertelers, vertelt hij op de top van de Doi Tung, waar zijn koffieplantage zich bevindt. Voor Sookjai – bordeauxrode laarzen, zwarte broek en een zwart vest met daarop voor de Akha kenmerkende kleurrijke borduursels – was het een simpele rekensom: koffie bracht meer geld op dan opium. “Een ander groot voordeel is dat ik me nu geen zorgen meer hoef te maken over de vraag of ik gepakt word door de autoriteiten.” Thailand is voor veel landen een lichtend voorbeeld van hoe papaverteelt succesvol kan worden ingeruild door andere – legale – gewassen. Mede dankzij de Mae Fah Luang Foundation, in de jaren zestig opgericht door het Thaise koninklijk huis, zijn boeren overgeschakeld op onder meer koffie en macadamianoten. Maar het ene drugsprobleem is hier in de beruchte Gouden Driehoek (een gebied in Thailand, Laos, Myanmar en Vietnam) vervangen door een ander drugsprobleem: de illegale handel in synthetische drugs, met name meth, bereikt record na record. Het afgelopen jaar werden meer dan een miljard tabletten meth onderschept – een nieuw record, en bijna acht keer meer dan tien jaar geleden. Volgens de United Nations Office on Drugs and Crime (UNODC) is deze trend een indicatie van de gestegen productie en van de ‘onthutsende’ omvang van de drugskartels in de streek. De straatwaarde van een meth-tablet is inmiddels nog maar zo’n 50 eurocent. De oostelijke deelstaten van Thailands buurland Myanmar, waar de methlabs vooral staan, zijn voor een groot deel in handen van gewapende milities. Meth wordt door middel van het koken van chemicaliën gemaakt en verwerkt tot poeder of tot tabletten – vaak yaba (‘gek medicijn’) genoemd, met daarin ook nog cafeïne. De drugs worden vanuit Myanmar de grens over gesmokkeld met auto’s, scooters of te voet. Soms op zeer creatieve wijze, zoals in replica’s van Paaseiland-standbeelden. “De meeste meth wordt in Myanmar geproduceerd en vervolgens via Thailand en Laos naar andere landen doorgevoerd, zoals Australië, Japan en Maleisië,” zegt Reiner Pungs van UNODC. Hoeveel meth de Thai zelf gebruiken en naar welke plekken in het land de meth gaat, is niet bekend, zegt Pungs. “Thailand meldt altijd dat ze slechts een doorvoerland is, maar ik weet zeker dat het aantal gebruikers in Thailand stijgt.” Driekwart van alle drugsverslaafden die in behandeling zijn in Thailand, worden behandeld voor een methverslaving. En 84 procent van de gevangenen in het land beging een misdaad gerelateerd aan drugs, meestal meth. Meth is een winstgevende business: de UNODC schat dat jaarlijks minstens 60 miljard euro aan de drugshandel wordt verdiend. In het oosten van Myanmar wordt het bestrijden van methlabs belemmerd door de instabiele politieke situatie – in Myanmar regeert op dit moment een militaire junta –, en door armoede, slechte economische vooruitzichten en gewapende milities die de dienst uitmaken. Op de Thaise militaire basis Chang Moob, zo’n vijf kilometer van de Doi Tung, probeert tweede luitenant Prapha Saisombat samen met 35 collega’s zo veel mogelijk illegale drugs te onderscheppen. Dat is gemakkelijker gezegd dan gedaan, zegt Saisombat. “De Thaise-Myanmarese grens is bijna tweeduizend kilometer lang en voor een groot deel jungle. Drugsmokkelaars kunnen op veel plekken de grens oversteken.” De soldaten van de Chang Moob gaan altijd in teams van minimaal twee op zoek naar smokkelaars. Te voet of met een truck speuren ze de jungle af. De laatste grote vangst van de militairen dateert van eind mei, toen meer dan een miljoen tabletten meth werden onderschept. Saisombat: “Meestal hebben we één grote zaak per jaar en de rest van het jaar zijn het kleinere smokkelaars.” Maar of het echt zoden aan de dijk zet, is de grote vraag. Vanwege de strenge grenscontroles wijken de drugshandelaren steeds vaker uit naar Thailands andere buurland Laos, om hun waar vanuit daar naar andere landen te smokkelen.||https://www.parool.nl/wereld/thailand-wist-de-opiumproductie-te-beperken-maar-worstelt-nu-met-een-nieuw-probleem-meth~b40aa4ff/
2022-08-08||Corinne Ellemeet: ‘Ik begrijp niet dat anderen het klimaat níét belangrijk vinden’||Haar moeder was een Brandt Corstius, haar vader een De Jonge van Ellemeet. Corinne Ellemeet is van adellijke komaf. Nooit vroeg iemand ernaar, totdat ze in Den Haag kwam: “Alleen parlementair journalisten doen dat.” Als kind ervoer ze dat die twee families verschillende bloedgroepen waren. “Ze waren heel aardig naar elkaar, maar ik had het gevoel dat ik moest kiezen. Voor de Ellemeeten waren dienstbaar zijn en bescheidenheid de hoogste deugden. En de familie van mijn moeder Brandt Corstius was heel avontuurlijk en speels met taal. Ik vond mezelf een Brandt Corstius, maar nu ik volksvertegenwoordiger ben, dien ik mijn land. Dat is dan toch weer een beetje Ellemeet.” “Dat zou je denken. Mijn jongste zus en ik dachten in de jaren negentig: onze grootvader is nu best oud, we moeten hem gaan interviewen. Vroegen we: ‘Hoe bent u dan viceadmiraal geworden?’ Dan zei hij: ‘Iemand moest het doen.’ Typisch Ellemeet, nul borstklopperij. Eén verhaal kenden we al wel. Hij was tweede man in een onderzeeër tijdens de Tweede Wereldoorlog. Op een gegeven moment werd die onderzeeboot aangevallen. De eerste man raakte in paniek, mijn opa heeft het overgenomen. Zo heeft hij de onderzeeër gered. Die bemanning was hem zo dankbaar dat een van hen een schilderij heeft gemaakt toen hij Commandant der Zeemacht werd.” “Wat ik zelf heel interessant vind; mijn grootouders Ellemeet waren heel koningsgezind. Als je daar kwam, lag het blad Vorsten in huis. Mijn overgrootvader werkte dus voor Wilhelmina, ze zat in de oorlog in Londen. Ze vertrouwde op enig moment niemand meer en ze heeft iedereen ontslagen, onder wie mijn overgrootvader. Dat vond ik dus heel fascinerend: nog steeds lag dat blad Vorsten naast de bank.” “Ik denk dat ik iets avontuurlijks heb: verder willen kijken dan wat je kent. Het was niet zo dat ik op 13-jarige leeftijd ongelukkig was, integendeel. Maar het was niet genoeg voor mij, ik was nieuwsgierig. Hoe kan het ook? Ik wilde meer van de wereld zien. Ik hoorde toen van een internationale school waar je jongeren bij elkaar brengt uit alle windstreken. Toen ik daarvan had gehoord, is het mijn hoofd blijven zitten: ik wilde daarnaartoe.” “Dat waren wel definiërende jaren, zo van 1993 tot 1995. Ik woonde op mijn 17de, 18de in Italië vlak bij Triëst, aan de grens met Kroatië en Slovenië. Het was oorlog in Joegoslavië en ik voelde het trauma van de oorlog in mijn kamergenootje Danka. Ik heb in vluchtelingenkampen gewerkt met kinderen, ik heb wel wat meegemaakt van de oorlog. Dat is heel bepalend voor me geweest. Dat je ziet dat zo’n oorlog helemaal tot op het persoonlijke niveau mensen tegen elkaar opzet. Onze vrede is niet vanzelfsprekend.” “Toen het eerste kabinet-Rutte intensief ging samenwerken met de PVV dacht ik: ik moet een daad stellen. Een gedoogconstructie met Wilders, ik was zo geschrokken. Dat wordt samengewerkt met een man die een groot deel van de bevolking hier weg wil hebben. Ik deed al GroenLinks-blaadjes in brievenbussen, maar ik wilde laten zien dat ik bereid was de Kamer in te gaan.” “Geen moment! Omdat ik klimaat zo belangrijk vind en dat al vond. Ik begrijp gewoon niet dat anderen dat niet belangrijk vinden. De grap is wel dat toenmalig wethouder Lodewijk Asscher de eerste was die zei: je moet de politiek in. Ik was ambtenaar voor hem. Hij zei tegen mij: je bent veel meer een politicus dan een ambtenaar. En VWS-staatssecretaris Martin van Rijn, daar werkte ik daarvoor nog voor. Lodewijk en Martin waren mijn referenten toen ik solliciteerde bij GroenLinks. De commissie zei: ‘Zit je niet bij de verkeerde partij?’” “We zijn niet één partij, ik hoop dat we intussen ook in de Tweede Kamer laten zien dat er in onze samenwerking ruimte is voor verschillende smaken. Het mooie van de Groenen in Duitsland is dat je verschillende stromingen ziet in partijen. De ‘fundi’s’ en de ‘realo’s’. Het mooie is dat er ruimte is voor beiden. Ik denk dat het heel belangrijk is dat zo’n samenwerking niet een afgezwakt compromis wordt, maar verschillende stromingen heeft. Het is belangrijk dat je dat laat zien.” “Er zijn partijen die vinden dat ze recht hebben op de macht. Dat conservatisme, dat vind ik pittig. Ik zag iemand als CDA-leider Wopke Hoekstra, die vond gewoon dat hij recht had op die macht. Dat er dan toch een wereldje is als het old boys network. Dat moet echt doorbroken worden. Dat moet. Het laat zien hoe belangrijk het is dat we groter worden. Uiteindelijk is het armpjedrukken.” Een korte stilte. “Ik verbaas me in posi­tieve zin over de enorme toewijding van politici. Er wordt zo hard gewerkt, er worden zoveel uren gedraaid in een soms onveilige omgeving. We draaien dagen van soms wel vijftien uur. Ik zal ook niet zeggen dat politicus zijn een beroep is. Ik zie het meer als een soort heel intensieve maatschappelijke diensttijd dan als een beroep. Politicus is je land dienen, zoals mijn opa deed.” “Soms verbaas ik me over de dynamiek tussen politiek en de media. Die twee houden elkaar in een soort greep van ophef. Ik denk dat het erger is geworden. Voor beide is het een verdienmodel. Mensen raken gewend aan wat je ze voorschotelt, maar we moeten mensen niet onderschatten, dat doen media en politiek te vaak. Mensen vinden inhoud echt interessant. Het hoeft echt niet altijd alleen maar juicy te zijn.”||https://www.parool.nl/nederland/corinne-ellemeet-ik-begrijp-niet-dat-anderen-het-klimaat-niet-belangrijk-vinden~b6a9ef77/
2022-08-08||‘We zijn alleen vredelievend als het geld oplevert’||‘Oké, dan wordt het een wereldoorlog.” “Hoezo?” “Nou, Rusland tegen Oekraïne, China tegen Taiwan en Amerika. Israël versus de Palestijnen en Iran zal nog wel ergens een conflict hebben en dat gevoegd bij een klimaatcrisis, inflatie, een crisis in de democratie, een kloof tussen rijk en arm en opkomend fascisme en nazisme. Iedereen is onrustig. Wie zich geen slachtoffer voelt, is toch slachtoffer. Binnenkort worden de begraafplaatsen als bouwkavels verkocht om er flats voor jongeren neer te zetten, maar vanwege het gebrek aan grondstoffen kunnen die niet worden gebouwd. Alles kapot en onbruikbaar maken, heet tegenwoordig activisme...” “Stop even! We krijgen dus volgens jou een wereldoorlog en wat moeten wij dan?” “Je bedoelt, behalve kanonnenvlees leveren zodat we onze kleinkinderen verliezen?” “Ja, wat moeten jij en ik?” “Mensen van onze leeftijd zijn zelden helden. Als ze al held zijn, is dat per ongeluk of uit een vorm van domheid die toevallig goed heeft uitgepakt. Ik denk er vaak aan: wat als ik geboren was als een goedmoedige Beier in de Tweede Wereldoorlog of nu als een Rus ergens in zo’n gebied waar Poetin zijn soldaten vandaan haalt; hoe zou ik dan hebben gedacht? Het blijft me maar bezighouden. Jongens en meisjes die ook Anton Tsjechov en Ivan Toergenjev hebben gelezen en misschien ook Jean-Paul Sartre en Ludwig Wittgenstein kennen en Georg Wilhelm Friedrich Hegel. Kennen ze Primo Levi niet, of Anne Frank? Is daar geen onderwijs over gegeven?” “Kijk naar ons. Ik weet zeker dat iedereen in het Nederlands onderwijs heeft gehoord van Annie M.G. Schmidt, Anne Frank, Primo Levi, Martin Luther King… Iedereen. En toch… We zijn alleen vredelievend als het geld oplevert en als we goed kunnen verdienen aan gaskamers en of stadions in totaal foute regimes, bouwen we ze snel en efficiënt.” “Wat somberen we fijn.” “Ik denk vaak dat we bang zijn voor vrede en zinloosheid.” “Te veel vrede verveelt.” “En wat moet je met het leven als je beseft dat het leven zinloos is?” “Ja, laten we een oorlog beginnen. Als we winnen, krijgen we een standbeeld en als we verliezen, komen we in een geschiedenisboek terecht. Dat gebeurt de meeste mensen niet en is dus ook op een bepaalde manier eervol. Iedereen kent Hitler, niemand mijn vader, terwijl die uit louter goedheid bestond. Laat staan dat iemand mijn moeder kent.” “Maar goed, het wordt dus waarschijnlijk een wereldoorlog.” “Nieuwe mensen, nieuwe steden, nieuwe landen.” “Nieuwe begraafplaatsen, nieuwe herdenkingsmonumenten, nieuwe leiders.” “Het woord nieuw maakt het aantrekkelijk.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/we-zijn-alleen-vredelievend-als-het-geld-oplevert~b6dba584/
2022-08-08||Opinie: ‘Het kabinet roept alles uit tot crisis, maar gaat ondertussen op reces’ ||In haar column van vorige week (Het Parool, 1 augustus) stelt Natascha van Weezel dat gemeenten cruiseschepen niet willen omdat ze vinden dat ‘iemand anders’ vluchtelingen maar moet opvangen. Ik denk dat het allemaal wat genuanceerder ligt. De overheid heeft jarenlang nagelaten om een goede en stabiele opvang op te zetten. En in 2015 vond Halbe Zijlstra uit naam van de VVD dat migranten ‘ontmoedigd’ moesten worden hier te komen. Er was sprake van een jojobeleid. Weinig vluchtelingen? Dan gingen opvanglocaties dicht. Bij meer vluchtelingen lukte het niet om snel op te schalen. Het systeem is totaal uitgewoond en daar verandert een aantal cruiseschepen niets aan. Over een half jaar zijn er dan weer te weinig opvangplekken omdat er alleen maar gekeken wordt naar de korte termijn, zoals bij bijna ieder probleem in deze coalitie. Ze roepen alles met gemak uit tot een crisis, maar ondertussen zijn ze op reces. Om de vluchtelingen op te vangen moeten er woningen komen om statushouders perspectief te bieden. Jarenlang in de opvang – dat is onmenselijk en geeft alleen maar meer problemen. Je kunt niet het een doen en het ander laten. Dan stort alles als een kaartenhuis in elkaar. Mensen die onze hulp nodig hebben moeten we blijven helpen, want uiteindelijk stammen we allemaal af van vluchtelingen.Ilona Dekker, Nieuwegein Wat een bijzondere reactie van de woordvoerder van het stadsdeel Oost over de De Wetbuurt (Het Parool, 3 augustus). Burgerparticipatie en samenwerking is kennelijk geen optie want de wet zegt niet dat het moet? Ik roep het Amsteldorp op tot staken! Ik doe mee, en ik denk veel Amsterdammers met mij. Dit moet toch anders kunnen? Samen inrichten en het geld dat eventueel overblijft kan dan naar de meest kwetsbare brug in het centrum. Twee vliegen in één klap! Carolien Romkema, Amsterdam Helemaal eens met Job van Amerongen (Het Parool, 4 augustus) wat betreft de ‘geprivilegieerde’ Zomergast mevrouw Sandra Phlippen. Helaas constateerde ik eerder al eens dat mevrouw is losgezongen van de dagelijkse realiteit, toen ze beweerde dat een huis kopen beter is dan een huis huren omdat huren ‘weggegooid geld’ is. Op mijn vraag aan het AD of mevrouw (hun eigen columnist) zelf had gekocht of huurt heb ik nooit een antwoord mogen ontvangen… Derk Slettenaar, Amsterdam Amsterdam heeft sinds september 2021 een monument van internationale allure: het Nationaal Holocaust Namenmonument. Een aanwinst voor de hoofdstad en eigenlijk had het er al veel eerder moeten staan. In Het Parool las ik dat op zondag 31 juli in Rotterdam een monument met tienduizend steentjes is onthuld. Die steentjes staan voor de tienduizend Rotterdamse joden die zijn weggevoerd en nooit meer terugkwamen. Ik heb er uiteraard geen moeite mee als ook Rotterdam een monument plaatst ter nagedachtenis van al die slachtoffers, die indertijd zijn omgebracht zijn. Ook al hebben de steentjes allemaal een andere vorm en is er wellicht geen sprake van na-apen, toch raakte ik wat geïrriteerd toen ik het berichtje las. Wat willen ze graag voor vol aangezien worden, was mijn eerste reactie.Aart Stijntjes, Diemen||https://www.parool.nl/columns-opinie/opinie-het-kabinet-roept-alles-uit-tot-crisis-maar-gaat-ondertussen-op-reces~b71f6cb9/
2022-08-08||Opinie: ‘Gelukkig noemen ze weer namen in Artis’||Deze week was ik sinds lange tijd weer eens een middag in Artis. Wat is het daar toch heerlijk, al is de toegang niet goedkoop, duur zelfs. De dierentuin kost veel geld en veel dieren zijn er niet meer te vinden omdat ‘we’ dat tegenwoordig onwenselijk vinden. De meeste dieren die er nu zijn, hebben of krijgen een grotere leefruimte. Uitstekend. In 2015 was er veel ophef vanwege het nieuwe beleid van Artis om de namen van de (nieuwe en pasgeboren) dieren niet meer aan het publiek mee te delen. Dat zou de dieren namelijk te veel ‘vermenselijken’. Velen en ook ik begrepen daar niets van, je zou juist denken dat je mensen en vooral kinderen bij de dieren betrekt en ze dichterbij brengt door hun naam te noemen en te kennen. Idioot toch? Toen ik na het middaguur bij de olifanten was, kregen die juist een frisse waterbeurt. Er was een verzorger bij die een praatje hield. Hij noemde wel de namen van de olifanten. Na afloop sprak ik de hem daarop aan en hij zei: “Ja, dat was eerst zo, maar nu is er een nieuwe directeur en een nieuwe policy.” Godzijdank is die krankjoremheid teruggedraaid. Het jongste babyolifantje heet Vinh, een naam uit Vietnam, het land waar het olifantje vandaan komt. Het is nu beleid dat elk dier een naam krijgt uit de regio van herkomst, dus geen nijlpaard meer met de naam Tanja. Begrijpelijk en heel billijk. Ik moest ook nog even aan Murugan denken, de grote olifant met zijn scheve slagtand die het zo lang in Artis heeft uitgehouden. Ik was ook graag naar de kinderboerderij gegaan, want daar liggen veel zoete herinneringen aan toen ik er vroeger kwam met mijn kinderen. Die bleek echter anderhalf jaar geleden te zijn opgedoekt, geruimd. Reden. De dieren werden te veel gepest door kinderen. Ik liet mijn hoofd droef te moede zakken en at een duur veganistisch saucijzenbroodje bij het planetarium. Water had ik zelf meegenomen.Dirk Vos, Amsterdam||https://www.parool.nl/columns-opinie/opinie-gelukkig-noemen-ze-weer-namen-in-artis~bc1202e6/
2022-08-08||Terwijl hij wegreed, mompelde ik: ‘Dag vriendelijke wappie’||Mijn moeder en ik gingen eten bij familie. We waren te laat, dus besloten we een taxi te nemen. We stapten in bij een vriendelijk ogende man van een jaar of zestig. Al snel herkende hij mijn moeder. “Hé, ik heb u vroeger vaak in de auto gehad. Werkte u in de jaren negentig niet bij de Volkskrant?” De man straalde toen mijn moeder dit beaamde. De chauffeur zuchtte en zei: “We hadden het indertijd altijd over het nieuws. Tegenwoordig lees ik geen kranten meer en kijk ik ook geen tv. Daar ben ik twintig jaar geleden mee gestopt.” Mijn moeder vroeg waarom. Zijn antwoord: “Ik ben een wappie.” Nu gaan we het krijgen, dacht ik. Ik dook wat dieper weg op de achterbank. Een zelfverklaarde wappie versus mijn nuchtere, kritische moeder. “Oh jee” hoorde ik mijn moeder zeggen. “Bent u dan ook tegen de coronamaatregelen?” De man ging harder praten. “Jazeker. Kijk mevrouw, ik ben tijdens de lockdowns 90 procent van mijn omzet verloren. Dat is nogal wat voor een zzp’er. Bovendien is corona niets meer dan een griepje, dus waarom die idiote bemoeienis van de overheid?” Vanaf de achterbank piepte ik dat ík wel heel ziek ben geworden door corona. Dat vond de chauffeur oprecht vervelend voor me. Hij nuanceerde zijn eerdere standpunt. Het was niet zo dat hij helemáál geen nieuws volgde, alleen niet via de ‘mainstream media’. Enthousiaster was hij over bepaalde Amerikaanse websites. Daar las hij onder meer over de Bilderbergconferentie, ‘waar de elite jaarlijks bijeenkomt om de wereldheerschappij onderling te regelen’. Op die conferentie was volgens hem onlangs besloten dat Boris Johnson moest aftreden, zodat de Brexit teruggedraaid kan worden. Mijn moeder wierp tegen dat de huidige twee kanshebbers voor het Britse premierschap bepaald niet tegen de brexit zijn. De chauffeur zweeg even en gaf toe dat hij dat niet wist. Vervolgens sprak hij de hoop uit nog een aantal jaar te kunnen blijven werken, al wist hij niet zeker of dit zou lukken. In 2025 moeten alle taxi’s in Amsterdam elektrisch rijden. Na de aankoop van zo’n nieuwe wagen zou hij te weinig geld overhouden voor zijn pensioen. Ik bekeek zijn gezicht via de achteruitkijkspiegel. Die man moet volledig zijn afgeknapt op de politiek na de liberalisering van de taximarkt in 1999. Dat was een ramp voor professionele taxichauffeurs, aangezien zowat iedere automobilist zich opeens taxichauffeur mocht noemen. Daarnaast is het rot dat zijn toekomst onzeker is. De conclusies die hij trekt staan haaks op de mijne, maar zijn onvrede snap ik best. En omdat hij het zo rustig brengt, wíl ik hem ook proberen te snappen. Aangekomen op onze bestemming hielp hij mijn moeder galant uit de wagen. We namen afscheid en terwijl ik keek hoe de taxi wegreed mompelde ik: “Dag vriendelijke wappie.” Natascha van Weezel (1986) is journalist. Elke maandag schrijft ze een column voor Het Parool. Reageren? natascha@parool.nl.||https://www.parool.nl/columns-opinie/terwijl-hij-wegreed-mompelde-ik-dag-vriendelijke-wappie~b918ee2b/
2022-08-08||Met die kogels en die boot samen zou je nog best leuk piraatje kunnen spelen||Ik kan dat. Een kunstwerk jaar in jaar uit passeren zonder te beseffen dat het een kunstwerk is. Zonder ook maar een seconde stil te staan bij dat hoopje kanonskogels bij de opgang van de Ezelsbrug die de eilanden Wittenburg en Oostenburg verbindt. Maar het geldt dus wel als kunstwerk en staat als dusdanig vermeld op de site buitenbeeldinbeeld. Al is maker noch datum van plaatsing te traceren. Wat blijkt: het grote blok beton ernaast op de stoep verbeeldt een kazemat, een verdedigingswerk. Vooruit, als je tussen je wimpers doorkijkt, met wel zeer welwillende blik. Weliswaar geen schietgaten – en zou de beschadiging op het driekantige stuk bovenop, waardoor staaldraad zichtbaar wordt, bewust aangebracht zijn of een gevalletje tand des tijds? Proef op de som genomen, passerende buurtbewoners aangesproken. ‘Goh ja, nu je ‘t zegt.’ ‘Nooit opgevallen.’ Er is ook zoveel dat afleidt van Kazemat en kogels. De kunstmatige eilandjes aan weerszijden van de brug, met schelpen en groen voor de watervogels. En, als je over de brug gaat vanuit de Poolstraat naar de Nieuwe Oostenburgerstraat, de bouwactiviteiten over het water op links, waar de nieuwbouwwijk Oostenburg als ‘nieuw stuk stoere stad’ (citaat uit de krant) wordt opgetrokken. Het perkje met bijblije bloemen dat de buurtbewoners hebben aangelegd bij het industrieel ogende Touwbaanpark – een overwinning op het te stenig bevonden parkontwerp – en waar na een warme avond ’s ochtends de lege glazen en flessen nog op tafel staan. (Over dat Touwbaanpark lees ik in het inrichtingsplan dat door de aangebrachte verharding en plantenbakken in de lengterichting de scheepshelling van de werf van weleer wordt benadrukt). Dat scheve witte huisje dat te midden van alle nieuwbouwactiviteiten mocht blijven staan, de voormalige ‘portiersloge’ uit 1697, als orde 2-pand beschermd stadsgezicht (al laten de graffitispuiters zich daar niet door weerhouden). “Als ik denk aan kunst in de buurt is het toch vooral díe,” de buurtbewoonster die de kogels heeft gemonsterd draait zich om en wijst naar de overzijde. Ach ja, de Bandenboot. Ontwerp uit 1972 van Robert Jasper Grootveld (1932-2009), mijn voormalige buurman op de Hoogte Kadijk. Provo, kunstenaar, in laatste jaren van aftakeling balkonschreeuwer. Een bootvorm van 225 autobanden, bijeengehouden door kettingen, die eerst op land stond en in 2012 een plek kreeg in de Wittenburgervaart. Symbool voor de teloorgang van de scheepsbouw op de Oostelijke Eilanden, bedoeld als speelobject maar niet veilig genoeg bevonden. Met die kogels en die boot samen zou je anders nog best leuk piraatje kunnen spelen. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/met-die-kogels-en-die-boot-samen-zou-je-nog-best-leuk-piraatje-kunnen-spelen~b7961145/
2022-08-08||Topdrukte voor kattenoppas: ‘Ik krijg hele wensenlijsten van baasjes’||“Er is zóveel vraag naar kattenoppassers. Mensen gaan massaal op vakantie nu het weer kan en doordat baasjes de afgelopen tijd veel thuis waren, vinden ze het moeilijker om hun kat alleen te laten. Ook zijn er in coronatijd veel huiskatten bijgekomen. We doen met zes oppassers nu maximaal vijftien bezoekjes per dag, maar de aanvragen blijven komen.” “Ik kom elke dag langs – minstens een half uur, anders kun je net zo goed de buren vragen. Tien minuten besteed ik aan eten, drinken en verschonen, daarna is er twintig minuten qualitytime. De ene kat wil dan spelen, de andere wil geaaid worden.” “Ik krijg hele wensenlijsten van baasjes: die kat moet dat, die mag niet dit, deze mag niet bij die, enzovoorts. Ik ben zelf ook zo, dus ik begrijp het helemaal. Het komt allemaal uit een groot kattenhart, anders vragen mensen ons niet. Het bijzonderste was een oude kat die tartaar met slagroom at.” “Ik zie zo vaak dat er geen kattenspeeltjes in huis zijn. Lekker spelen met je kat is juist in Amsterdam belangrijk, omdat ze hier vaak niet naar buiten gaan. Het hoeft niet moeilijk of duur te zijn. Maak bijvoorbeeld een brokjesspeurtocht door je huis. Of bind een aantal veters aan elkaar en knoop die om je middel terwijl je het huishouden doet. Vindt je kat hartstikke leuk om op te jagen.”||https://www.parool.nl/ps/topdrukte-voor-kattenoppas-ik-krijg-hele-wensenlijsten-van-baasjes~b31e4967/
