2022-08-29||Transfer Antony zorgt voor frustraties bij Alfred Schreuder||Schreuder had Antony graag behouden voor Ajax, na het vertrek van Lisandro Martínez, Noussair Mazraoui, Ryan Gravenberch, Nicolás Tagliafico, André Onana en Perr Schuurs. Maar de directie en de raad van commissarissen van de club uit Amsterdam stemden uiteindelijk toch in met een transfer. Antony weigerde de afgelopen anderhalve week met de selectie van Ajax te trainen. ,,Dat vind ik raar. Daar is hij uiteindelijk ook op aangesproken”, zei Schreuder bij het programma Rondo van Ziggo. “Ik vind het niet goed dat binnen de organisatie van Ajax een dergelijke omgangsvorm mogelijk is. Het is zonde dat het gebeurt. Persoonlijk vind ik het gewoon slecht.” “Ik snap het als je een of twee dagen teleurgesteld bent, maar je bent ook een professional,” doelde Schreuder op het gegeven dat Ajax een bod van 80 miljoen en een bod van 90 miljoen op de Braziliaanse aanvaller heeft afgewezen. “Maar binnen een paar dagen heb je wel door wat er aan de hand is. Dan ga ik gewoon verder met de jongens die er wel bij zijn.” “Er zijn natuurlijk meerdere mensen die erover beslissen,” weet Schreuder. “Ik vind het gewoon slecht dat het gebeurt. Ik ben er ook boos over. Waar zijn we nu mee bezig? Dat frustreert je als trainer. Hij moet gewoon zijn ding doen. Ik sprak er met hem over en hoorde zijn kant van het verhaal. Je probeert het als trainer van je af te schuiven en verder te gaan met de jongens die je wel hebt. Maar mijn persoonlijke gevoel is dat het gewoon slecht is.” Antony is inmiddels in Engeland gearriveerd om zijn overstap naar Manchester United af te ronden. De Braziliaan, die Ajax voor een transfersom van honderd miljoen euro gaat verlaten, werd maandagavond gesignaleerd op het trainingscomplex in Carrington. Volgens Engelse media ondergaat Antony zijn medische keuring in Engeland. De buitenspeler zou al persoonlijk rond met de club van Erik ten Hag, die de aanvaller al vroeg tot topdoelwit bombardeerde. Ajax wees aanvankelijk een bod van tachtig miljoen euro af, maar Manchester United is bereid om de vraagprijs van honderd miljoen euro te naderen voor de international. Antony wordt met afstand de duurste uitgaande transfer ooit in de eredivisie. Bovendien behoort hij binnenkort tot de duurste aankopen in de Premier League. De duurste aankoop ooit staat op naam van Manchester City, dat 117,5 miljoen euro betaalde aan Aston Villa voor Jack Grealish.||https://www.parool.nl/sport/transfer-antony-zorgt-voor-frustraties-bij-alfred-schreuder~b0a3924d/
2022-08-29||Geen pizza maar msemen en tabouleh: Merijn Tol wil je laten proeven uit de ándere mediterrane keuken||“Hier, eet snel op want het smelt ontzettend.” Merijn Tol (50) reikt een kopje aan met moerbeiengranita en opgeklopte room. Ze heeft zich geïnstalleerd op een picknickkleed op een veldje aan het water in het Beatrixpark – een veldje dat later een populaire speelplek van loslopende honden blijkt. Vanuit een groot krat stalt Tol borden, bestek, glazen en bakjes met gerechten uit haar nieuwe boek uit: Café Mazahar, modern mediterraan comfortfood. “Ik wil mensen verder laten kijken dan hun neus lang is. De Méditerranée is lang genoeg het domein geweest van Frankrijk, Italië, Griekenland en Spanje. Prachtige landen met heerlijke keukens die ook in mijn boek staan, maar het Middellandse Zeegebied is veel groter. Overal vind je fantástische eetculturen en dito mensen, ook in Palestina, Turkije, Marokko, Libanon, Syrië. De verhalen in de media over die gebieden gaan meestal over andere, nare thema’s. Het is tijd dat we ook laten zien wat voor geweldige, lieve, vrijgevige en enthousiaste mensen er wonen. Via eten kun je op een heel mooie manier naar de wereld kijken.” Daarom in Café Mazahar niet alleen recepten, maar ook columns die over die mensen gaan, en over ingrediënten en gerechten die zich niets van grenzen aantrekken. Zoals de pannenkoek van kikkererwtenmeel die je onder verschillende namen – farinata, socca, panisse karantita, calentita – vindt in Zuid-Europa en Noord-Afrika. Of gerolde of gevulde groenten als dolma’s en sarma’s. “Die gerechten horen allemaal bij elkaar. Het is één grote familie.” Tekst gaat verder onder de foto. Al jaren verdiept Tol zich in de keukens van landen rondom de Middellandse Zee, van oost naar west. Dat doet en deed ze onder meer in Het Parool, in Delicious en in kookboeken en televisieprogramma’s met Nadia Zerouali, zoals Arabia (2008), Souq (Gouden Kookboek 2017) en Op zoek naar de Granaatappel (2017). Met Zerouali runt ze ook het merk Souq, met onder andere specerijenmixen, tahina, harissa en oranjebloesemwater. In 2019 verscheen Tols eerste soloboek, Beiroet (2019), over de stad waar ze jarenlang de helft van de tijd woonde. Vorig jaar publiceerde ze een nieuwe editie met verhalen over voedselinitiatieven in de Libanese hoofdstad na de grote explosie in de haven in augustus 2020. Tol schept een laagje sinaasappelyoghurt op een bord en daarbovenop freekeh (onrijpe, geroosterde tarwe) met goud gebakken sjalotten, rozijnen en amandelen. Ze schept tabouleh (peterseliesalade) op een schaal en pakt een grote fatayer (pastei) uit zilverfolie. “In plaats van bulgur heb ik fijngehakte amandel gebruikt in de tabouleh. En ik doe veel meer kruiden in de fatayer dan in het origineel van alleen spinazie, ui en sumak. In mijn versie gaat er ook snijbiet, dille, koriander, granaatappelmelasse en knoflook in. Ik hou heel erg van traditie en ben dol op al die dames die een gerecht steevast op een bepaalde manier klaarmaken, maar ik volg altijd mijn eigen smaak. Al ga ik nooit ver weg van het origineel.” Bij Café Mazahar hoort een playlist op Spotify: elk recept matcht Tol met een specifiek nummer. “In de coronaperiode was muziek een manier om me af te sluiten tijdens het thuiswerken met een kind in huis. Ik zette mijn koptelefoon op en ging koken. Daarbij: muziek is net als eten cultuur. Een manier om de Méditerranée op een andere manier te laten zien. Niet met traditionele muziek, maar juist met moderne, veelal elektronische. Café Mazahar is in feite een verzameling van mijn smaak. Al lijkt het nu misschien of ik van tevoren een concept hebt bedacht, dat is niet zo. Ik improviseer alles, in mijn hele leven. Het gaat zoals het gaat. Daarom voel ik me ook zo thuis in de mediterrane landen, daar doet het gros van de mensen zo.” Mazahar uit de titel is Arabisch voor oranjebloesem, tevens de naam van Tols bedrijf. “Ik ben op 30 april jarig – oranje dus – en bittere sinaasappelbomen, die de bloesem leveren, groeien in het hele mediterrane gebied. Daarbij vind ik oranjebloesemwater een fantastisch ingrediënt. En in een café komen mensen samen, er wordt gegeten, gepraat en geleefd. Café Mazahar zegt dus alles. Het heeft ook dat sprookjesachtige in zich, het bedwelmende van de geuren uit het Middellandse Zeegebied.” De mediterrane landen en keukens betoverden Tol vanaf het moment dat ze vertrok uit Aalsmeer, waar ze opgroeide, maar zich nooit op haar plek voelde. “De meeste mensen had daar een heel burgerlijk leven, met gekookte aardappels en rodekool. Mijn ouders waren anders, zij hadden eind jaren zeventig al een moestuin, bakten hun eigen pizza en aten aubergines en avocado’s. Ik werd kruidentrol genoemd omdat ik peterselie en munt in de tuin moest plukken.” Tekst gaat verder onder de foto. “Toen ik naar Amsterdam ging om te studeren en hier in Marokkaanse en Turkse winkels kwam, voelde ik me meteen thuis. Met vriendinnen begon ik veel te koken: harira, börek met peterselie en witte kaas. Op vakantie naar Sardinië ontdekte ik dat je tomatensaus op duizenden manieren kunt maken. Gigantisch, die rijkdom, daar wilde ik meer over weten. Zo is het begonnen.” Van achter een bosje komt een labrador aanrennen. Hij duikt enthousiast op het picknickkleed en steekt zijn snuit in de labneh-cheesecake met oranjebloesemwater. Tol springt verschrikt op en grist de taart weg. Als de hond – Madame – is weggeleid, schept ze voorzichtig het ingedeukte stuk van de cake weg. “Dat is wel een crime met picknicken, daar had ik niet over nagedacht.” Als de kust weer veilig is, vertelt Tol over haar plannen om een echt Café Mazahar te openen. “Een conceptwinkel en takeawayplek met ruimte voor lunches, diners en events. Met recepten, inrichting en muziek zoals in het boek. Ik wil dan vrienden uitnodigen om te komen koken, zoals de Bosnische Tamara Ivanovic, die geweldige börek maakt, Salma Barakat uit Gaza. Of een Irakese samenwerking beginnen met Sara Shawkat. Zij staan overigens ook allemaal in het boek.” De volgende hond die langskomt is aangelijnd en kan net buiten bereik van het picknickkleed gehouden worden. Zijn baasje krijgt wél iets te proeven van Tol: “Malfouf meshi, een koolrolletje met rode linzen, rijst, knoflook, peterselie, gedroogde munt en kaneel. O, en gebakken ui, een zeer belangrijk en ondergewaardeerd ingrediënt.” Binnen de kortste keren zijn ze in gesprek over oranjebloesem, kookboeken en verschillende manieren van uien bakken. “Zie je: als je dingen vergeet of op de foute plek in het park gaat zitten, gebeuren er vanzelf leuke dingen.” Merijn Tol: Café Mazahar, Nijgh Cuisine, €34,99||https://www.parool.nl/ps/geen-pizza-maar-msemen-en-tabouleh-merijn-tol-wil-je-laten-proeven-uit-de-andere-mediterrane-keuken~b3991069/
2022-08-29||Oekraïners vinden snel een baan: ‘Ik maak vrienden, verdien geld, leer Engels en een beetje Nederlands’||“Wat hangt hier heel veel blauw en geel!” Het is het eerste dat minister Karien van Gennip (Sociale Zaken) zegt op bezoek bij haar Amsterdamse evenknie, wethouder Rutger Groot Wassink. Ze wijst naar Oekraïense informatieborden op het stadsdeelkantoor in Zuid. “Ja, blauw, wit, rood zie je hier wat minder,” reageert Groot Wassink met een grote grijns, refererend aan de omgekeerde Nederlandse vlag. Het is duidelijk: Groot Wassink wil Amsterdam van zijn meest progressieve kant laten zien. En die kans is er op maandagmiddag tijdens een rondetafelgesprek in een bedompt achterafzaaltje. Daar vertellen – in het gezelschap van werkgevers, ambtenaren en arbeidsinstanties – drie gevluchte Oekraïners aan de minister hun verhaal over hoe ze in een mum van tijd in Amsterdam werk hebben gevonden. Een van hen is Anna Tomilova (29), in Oekraïne als recruiter opgeleid en nu werkzaam in Nederland bij uitzendbureau Manpower. Toen ze bij het gemeenteloket kwam voor haar bsn-nummer, kon ze meteen haar cv achterlaten. Binnen een paar weken werd ze gebeld. Sindsdien koppelt ze bij het uitzendbureau – omdat ze goed Engels spreekt – andere Oekraïners aan werkgevers. Dat deed ze bijvoorbeeld bij Vadim Dymenko, begin dertig, die geen Engels spreekt, maar als afgestudeerd ingenieur naar eigen zeggen wel ‘de taal van de fiets’ kent. Hij werkt nu bij Swapfiets. Door de oorlog in Oekraïne kwamen zo’n 75.000 vluchtelingen deze kant op. Van hen hebben 31.000 mensen, zo blijkt uit cijfers van het UWV, inmiddels een baan. Gevluchte Oekraïners mogen namelijk ook zonder asielstatus in Nederland werken. Sinds 1 augustus mogen gemeenten door een wetswijziging actief bemiddelen om Oekraïners aan het werk te krijgen, al gebeurde het daarvoor officieus ook al. Van de 500 vluchtelingen die zich sinds 1 augustus in Amsterdam meldden, hebben er 145 nu al een baan. Het merendeel daarvan zijn vrouwen. Ze werken bij PostNL, in de horeca of schoonmaak en in kledingwinkels als Primark en de Bershka. Een groot succes, constateert Van Gennip, die op uitnodiging van het Regionaal Werkcentrum Groot-Amsterdam dan ook naar Amsterdam toog. Maar ze had ook een concrete vraag: waarom lukt het zo goed om Oekraïense vluchtelingen aan het werk te krijgen, terwijl het bij statushouders vaak moeilijker is? Dat komt gedeeltelijk, zo vertellen de aanwezige ambtenaren, omdat veel werkgevers iets wilden doen toen de oorlog uitbrak. De krappe arbeidsmarkt helpt daarbij ook; veel Oekraïners spreken redelijk Engels en zeker in de beginmaanden wilden ze aan de bak, ongeacht welke baan. Daarnaast is het een gevolg van beleid, vindt Groot Wassink. “Oekraïners hoeven niet in te burgeren en kunnen meteen een volle werkweek draaien. Statushouders hebben een inburgeringsplicht en moeten taallessen nemen, waardoor veel uren in een week al gevuld zijn.” Groot Wassink pleit voor ‘omgekeerde inburgering’– via werk de taal leren, ook voor andere statushouders. Van Gennip zegt toe te onderzoeken wat dat oplevert. “Maar ik ben wel benieuwd hoe het dan na drie jaar met de taalkennis van Oekraïners staat. Óók inburgering is belangrijk.” Er staat nog wel meer op het Amsterdamse verlanglijstje. Gemeenten mogen nu weliswaar bemiddelen, maar dat is wat anders dan het echt begeleiden van mensen. Groot Wassink: “Als ik nu meer medewerkers inzet, heeft dat meteen invloed op andere belangrijke dienstverlening.” Hij hoopt op meer budget, los van het goede nieuws uit Den Haag dat maandagochtend enige verlichting bracht. De komende tijd wordt er onder de gemeenten 50 miljoen euro verdeeld voor het begeleiden van werkzoekenden naar werk, waaronder Oekraïners. Geld, beleid, regels. Het gaat voorbij aan de 16-jarige Yaroslav Honcharov, die ook aan tafel zit, maar nog geen Nederlands verstaat. Zijn verhaal, in het Engels, gaat vooral over de trots die hij voelt. Honcharov vertelt hoe bang hij was toen hij naar Nederland kwam, zijn allereerste keer buiten Oekraïne. Maar hij voelt zich nu thuis in Nederland. Hij ging naar een Meet & Greet met werkgevers en regelde meteen een baantje. “Mijn allereerste ooit. Bij de McDonald’s!” Daarnaast gaat hij dit najaar naar school. “Ik maak vrienden, verdien geld, leer Engels en een beetje Nederlands.” De blik is bij de Oekraïners op de toekomst gericht, maar de treurige constatering is ook dat een half jaar na de Russische inval in Oekraïne terugkeer ver weg lijkt. Aan tafel klinken zorgen over de vraag in hoeverre banen écht perspectief bieden. Veel Oekraïners zijn hoogopgeleid, werken nu bijvoorbeeld achter de bar, maar willen uiteindelijk een baan die bij hun opleidingsniveau past. Minister Van Gennip constateert vooral ‘een enorme energie om er iets van te maken met elkaar’. Ze belooft de aanpak in de Amsterdamse regio goed te blijven volgen, óók om lessen te trekken uit de manier waarop andere statushouders nu naar werk worden begeleid. “Maar,” zegt ze enigszins opgelaten, “zoals u weet ligt er momenteel rond statushouders nog wel meer op ons bordje.”||https://www.parool.nl/amsterdam/oekrainers-vinden-snel-een-baan-ik-maak-vrienden-verdien-geld-leer-engels-en-een-beetje-nederlands~b86152df/
2022-08-29||Ahlaam Teghadouini speelt in vergeldingsdrama Sihame: ‘Ik was geschokt dat er zoveel slachtoffers van exposing zijn’||De scholiere Sihame lijkt alles mee te hebben in haar leven, hoewel zij uit een gebroken gezin komt (haar vader is niet meer in beeld). Ze doet het uitstekend op haar opleiding, wil psycholoog worden en heeft een aardig lijkend vriendje met wie zij seks heeft in diens auto. Maar dan slaat het noodlot toe. Het vriendje, ook van Marokkaanse komaf, deugt niet, heeft een lucratieve handel in lachgas en een website waarop jonge, naakte meisjes compleet met hun 06-nummer in beeld komen, waarna hun leven een hel wordt. Dat overkomt ook Sihame, nadat zij haar overspelige minnaar in het bijzijn van zijn handlangers te kijk heeft gezet. Hun geniepig gefilmde vrijpartij staat binnen de kortste keren online. Daarna heeft Sihame geen leven meer. Zij wordt uitgemaakt voor kech (Marokkaanse straattaal voor hoer) en wordt door mannen op straat lastig gevallen. Maar de daders hebben de veerkracht van Sihame (uit te spreken als Sihem) onderschat. Als een engel der wrake gaat zij, na het uitzitten van een straf in een inrichting voor een ander geweldsdelict, op jacht naar haar plaaggeesten. Haar acties doen de daders sidderen van angst. Zeker als zij ook internet als wapen gebruikt. Maar haar leven is wel aan gort, zij ziet van haar studie af en gaat als bordenwasser aan de slag. De serie, bedacht door Achmed Akkabi, die vooral bekend is van de veelgeprezen serie Mocro Maffia, heeft veel weg van een vergeldingsdrama zoals Hollywood gewend is te maken. Dat begon met Death Wish, de filmserie uit de jaren 70 van de vorige eeuw met Charles Bronson, later in de remake met Bruce Willis. In werkelijkheid durven de slachtoffers van exposing niet de drastische maatregelen te nemen die deze hoofdpersoon uit de mouw schudt. De trieste werkelijkheid is dat de meeste slachtoffers wanhopig achterblijven en in het ergste geval zelfs voor zelfmoord kiezen, zoals ook in Nederland is voorgevallen. Hoe bereidde de in Gouda geboren en in Brussel opgegroeide Ahlaam Teghadouini (25) zich voor op haar titelrol? “Ik heb voordat de opnamen begonnen veel websites bekeken waarop vooral veel jonge meisjes te maken kregen met exposing. Niet alleen de seksfoto’s staan erop, maar ook hun telefoonnummers en adressen. Ik was geschokt dat het er zoveel waren. En de meesten kunnen er niets aan doen. Hun levens zijn verwoest.” De actrice, die al furore maakte in series als Grond en Hoodie, beseft dat de wijze waarop haar personage terugslaat duidelijk op fantasie is gebaseerd. “Eigenlijk geeft zij deze figuren een koekje van eigen deeg. Haar leven is door hen zo verwoest dat zij niets meer te verliezen heeft. In de serie wordt ook over een ander slachtoffer van exposing gesproken dat wel zelfmoord pleegt.” Dat haar personage Sihame valt voor de charmes van een verkeerd vriendje is volgens Teghadouini geen kwestie van naïviteit. “Door haar moeilijke opvoeding met een afwezige vader heeft zij wat mannen betreft een muur om zich heen gebouwd. En dat vriendje, op wie zij smoorverliefd is, weet die muur rond haar af te breken. Zij is extra gekwetst doordat haar vertrouwen in hem wordt beschaamd. Daarom reageert zij zo hard en genadeloos. Als het een onenightstand was geweest had zij misschien anders gehandeld.” Ook in fysiek opzicht was de rol voor Teghadouini zwaar. Ze moest trainen als kickbokser en stunts oefenen om geloofwaardig over te komen tijdens de confrontaties met haar kwelgeesten. “Ik moet in de serie behoorlijke klappen uitdelen, dus dat vergde wel training.” Toen de opnamen achter de rug waren, kostte het Teghadouini moeite om de rol van zich af te zetten. “Sihame bleef wel nog enkele dagen in mijn hoofd zitten, maar dat heeft ook te maken met hoe ik mij inleef in een personage. In een volgende serie speel ik een lesbisch meisje dat heel verlegen is en niet uit te kast durft te komen. Benieuwd hoe mensen reageren als zij mij in beide series hebben gezien.” Teghadouini over exposing: “Ik hoop dat jongeren zich weerbaarder durven op te stellen, maar niet in de extreme vorm die Sihame kiest. Ik denk dat opgroeien in een veilige omgeving ook veel ellende kan voorkomen.” Sihame is zondagavond op NPO 3 te zien.||https://www.parool.nl/kunst-media/ahlaam-teghadouini-speelt-in-vergeldingsdrama-sihame-ik-was-geschokt-dat-er-zoveel-slachtoffers-van-exposing-zijn~b09c276a/
2022-08-29||Ik vroeg me af: ben jij wel mijn echte dochter?||We zaten aan tafel in De IJsbreker. En toen kwam het gesprek opeens op horrorfilms, misschien omdat Jongste Dochter net een hap van haar ravioli met zwarte knoflookpuree en knolselderij had genomen, en met zwarte lippen een opmerking maakte, waardoor ik in een zeer donker gat keek waaruit zomaar het kwaad tevoorschijn had kunnen komen. M. vertelde dat ze graag naar Nope wilde die nu draaide, omdat ze Us, ook van regisseur Jordan Peele, zo’n goede film vond. Over dubbelgangers die de plek van ‘gewone’ mensen innemen. En dat er complotdenkers zijn die menen dat dat in werkelijkheid al heel lang de realiteit is. Ik keek eens goed naar Oudste Dochter, die tegenover me zat, gestoken in een fraaie nieuwe jurk, en verzonk in gedachten. Ik vroeg me af: ben jij wel mijn echte dochter? Ze had een paar uur eerder in het Muller-Lulofshuis van de HvA haar diploma Built Environment, afstudeerrichting assetmanagement in ontvangst mogen nemen. Trots, maar ook enigszins verwonderd had ik het allemaal aangezien: die jonge vrouwen in hun prachtige jurken, die jonge jongens in hun witte broeken en hun strak gesneden blazers, de blote voeten in hun met goudkleurige accenten versierde instappers. Ze zagen er allemaal schitterend uit en ze blaakten van het zelfvertrouwen. De wereld van het vastgoed en de investeerders lag voor ze open. Een wereld die mij heel erg vreemd is, en ik moest mijn best doen Oudste Dochter daarin te zien opereren. Zoals zij ongetwijfeld ook haar best zou moeten doen om mij in een witte broek en op van die instappers te zien. Misschien dacht zij wel dat ik de man was die de plek van haar echte vader had ingenomen, die dubbelganger op zijn hoge Puma’s en in zijn spijkerbroek en met zijn eeuwige gemekker over dat ze eens literatuur moest gaan lezen. Ik had een deel van het gesprek over de gaafste, ziekste en engste horrorfilms gemist. Ik vertelde over een Draculafilm van lang geleden. Hoe ik zo had gezeurd bij mijn vader en moeder om hem te mogen zien, dat ze me uiteindelijk op de bank voor de televisie zetten. Ik geloof dat Christopher Lee de graaf speelde, maar die heb ik nooit gezien, want al bij het aanschouwen van de eerste zwart-witbeelden van het kasteel in Transsylvanië verdween ik jammerend van angst onder de trui van mijn moeder. Ik hoor het hoongelach van mijn vader nog. Aan tafel keken ze me in vertedering aan. Oudste Dochter kwam van haar stoel om me in mijn wang te knijpen. Dat was het bewijs. Ze is, zonneklaar, mijn enige en echte Oudste Dochter. Ik slikte. Wat voor een toekomst ik ook voor haar in gedachten had gehad, het deed er niet meer toe. Ik zou haar blijven steunen en helpen. Alleen die instappers. Als ze me daarin zou krijgen, zouden we echt in een horrorfilm zitten. En dan hebben de complotdenkers alsnog gewonnen. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/ik-vroeg-me-af-ben-jij-wel-mijn-echte-dochter~b87e35e2/
2022-08-29||Outlaw Queen: ‘Ons genre slaat volgens mij best aan in Duitsland’||Naam Outlaw QueenSinds 2019Genre alternative en indierock, eigen werk en covers Bandleden gitarist Otis Straatman (22, Hoofddorp), zangeres Lotte de Waal (22, Nieuw-Vennep), drummer Timo Stevens (19, Hoofddorp), bassist Gijs van Duijn (18, Hillegom)Kennen elkaar van de middelbare school en muziekopleiding PACT+Repeteren meestal eens per twee weken bij PACT+, ROC Amsterdam College ZuidAantal optredens 25 per jaar Lotte: “We begonnen als partycoverband. Anderhalf jaar geleden gingen we zelf muziek schrijven.” Otis: “Nog steeds spelen we covers, maar de lijn tussen covers en eigen repertoire is kort: covers sluiten aan bij eigen nummers.” Lotte: “We coveren Wolf Alice, Paramore, Nothing But Thieves... Uit Paramore haal ik veel inspiratie voor eigen werk. De zangeres daarvan zingt hard en hoog in refreinen. Dat probeer ik ook. Ik schrijf onze teksten en melodieën.” Gijs: “Otis stuurt vaak demo’s. Die bespreken we dan in de oefenruimte. Iedereen voegt zijn eigen geluid toe aan de songs. Omdat we geen extra gitarist of toetsenist hebben, probeer ik vaak veel geluid te maken om het op te vullen.” Timo: “Samen spelen geeft een heerlijk gevoel. Belangrijk is dat we niet alleen een persoonlijke, maar ook muzikale klik hebben. Je moet kunnen samenwerken, want naast vrienden zijn we eigenlijk collega’s.” Gijs: “Daarom moet je eerlijk zijn tegen elkaar. Bevalt iets niet, dan gooien we het eruit. Verder is het vertrouwen tussen ons groot. Als ik naast me kijk op het podium, weet ik dat het goed komt.” Lotte: “De jongens houden mij grounded, zij doen spontane dingen, ik ben van het controle houden.” Otis: “Er staan nog geen eigen nummers online, maar het is belangrijk die stap te zetten. In september staat een opnamedag gepland. Misschien staan we eind dit jaar wel op Spotify.” Lotte: “We willen die opnames dan naar bookers sturen, om te kijken of we met een van hen kunnen samenwerken. Ik doe het managen nu. Steeds bandinformatie mailen en optredens regelen is veel werk.” Otis: “We denken dat onze muziek ook kans maakt in het buitenland.” Timo: “Ik ga een muziekopleiding in Enschede doen, dicht bij de grens. Ons genre slaat volgens mij best aan in Duitsland. Ik ga mijn best doen om ons te promoten.”||https://www.parool.nl/ps/outlaw-queen-ons-genre-slaat-volgens-mij-best-aan-in-duitsland~baf3caf5/
2022-08-29||Spaanse chauffeur dodelijk ongeval Nieuw-Beijerland langer vast||De 45-jarige chauffeur wordt verdacht van het veroorzaken van een verkeersongeval met dodelijk en zwaar lichamelijk letsel, meldt het Openbaar Ministerie. Bij het drama kwamen zaterdagavond op een buurtfeest zes mensen om het leven, zeven aanwezigen raakten gewond, onder wie kinderen. De Spaanse chauffeur wordt medisch onderzocht, zijn bloed is afgenomen om te zien of hij medicatie heeft gebruikt en er wordt gekeken of hij ten tijde van het ongeluk niet heeft getelefoneerd of op andere wijze was afgeleid. Het OM wil dat de man nog langer blijft vastzitten, heeft het al laten weten, maar het is de vraag wat de chauffeur juridisch gezien te wachten staat, zegt advocaat Bert Kabel, gespecialiseerd in verkeersstrafrecht. “Alles hangt af van de feiten. Had hij drugs of medicijnen in zijn bloed? Was hij in de weer met zijn telefoon? Hoe was de technische staat van de vrachtwagen? Daar zal zorgvuldig onderzoek naar worden gedaan. Dit is typisch zo’n kwestie waarbij politie en justitie niets aan het toeval overlaten.” De zwaarste straf binnen de Wegenverkeerswet is negen jaar cel. “Maar dat krijg je niet zomaar, dan moet écht het nodige aan de hand zijn. In de praktijk wordt het nooit opgelegd.” Maar wat als de chauffeur niet onder invloed van verdovende middelen was, geen telefoon in zijn hand had en in een vrachtwagen reed waar niets aan mankeerde? En geen enkele ‘substantiële verkeersfout’ aan het licht komt? “Dan heb je eigenlijk alleen het verwijt dat hij van de dijk is gereden. Misschien omdat hij wilde remmen, maar per ongeluk gas gaf? Een fout, zeker, maar hoe weeg je dat juridisch? Dan kom je mogelijk bij een lagere variant van schuld uit. En dat heeft gevolgen voor de straf.” Als het over bewijsbaarheid gaat, moeten rechters volgens Kabel alléén inzoomen op misdragingen. “Stel: je komt op een voorrangskruising aan, let héél even niet op en veroorzaakt een dodelijk ongeval. Het is dan aan de rechter om te kijken wat je écht fout hebt gedaan. Dat iemand komt te overlijden, betekent nog niet dat de automobilist roekeloos was.” Maar, ziet Kabel, rechters zijn niet blind voor maatschappelijke onrust. De advocaat begint over het verkeersdrama dat zich negen jaar geleden in Meijel voltrok. Een automobilist reed toen drie mensen dood – opa, oma en een kleindochter. De rechter legde hem een taakstraf op, een vonnis dat de vader van het meisje niet kon geloven: hij reageerde door een stoel naar de rechter te gooien. De man kreeg bijval uit het hele land. In hoger beroep werd de automobilist – hij reed ten tijde van het ongeval te hard – alsnog vijftien maanden cel opgelegd. “Het zou niet mogen, maar ik denk dat de ophef heeft meegewogen. Dat in Zuidzijde zes personen zijn overleden, zal meetellen. Daar kun je op rekenen.”||https://www.parool.nl/nederland/spaanse-chauffeur-dodelijk-ongeval-nieuw-beijerland-langer-vast~b2ad40a3/
2022-08-29||Fleet Festival op Markermeer eindigt in chaos en ontreddering||“Het was vreselijk,” zegt de 29-jarige Raymone Apon uit Rotterdam. Samen met vriendinnen ging ze naar het Urban Fleet Festival op het Markermeer. Daar zouden artiesten als Frenna, Broederliefde, Johnny 500 en Jonna Fraser op een ‘uniek en volledig tropisch aangekleed eiland’ optreden. Een waar spektakel zou het worden voor de bezoekers die in grote boten rondom het eiland zouden dobberen om zo hun favoriete artiesten te bekijken. ‘Fleet is nieuw, Fleet is heet. Dat wil je meemaken,’ aldus de organisatie, die de duurste kaarten voor net geen 60 euro verkocht. Tekst gaat verder onder de video. “Maar uiteindelijk hebben we er alleen al vier uur, van half drie tot half zeven, over gedaan om bij het eiland te komen,” gaat Apon verder. Doordat er op haar boot iemand viel en aan een hoofdwond moest worden behandeld, lag die na vertrek bij Centraal Station een tijd stil bij de Oranjesluizen. Communicatie ontbrak volgens haar, waardoor sommige bezoekers op dat moment al eieren voor hun geld kozen en de boot verlieten, zegt Apon. “En al die tijd was er geen muziek, want de dj die aan boord zou draaien was ziek.” Eenmaal aangekomen bij het ‘tropische’ eiland werd het er volgens haar niet beter op. “Het eiland bestond uit drie bootjes die naast elkaar lagen. En toen we daar rondjes omheen gingen varen, werd iedereen misselijk. Ook was er geen verbinding met het eiland, waardoor we de muziek van de artiesten nooit gehoord hebben.” Dat ze door de vertraging uiteindelijk maar anderhalf uur rondjes om het eiland voer, noemt ze ‘beter’. “Er waren maar twee toiletten en doordat iedereen zeeziek werd, was dat een grote ramp.” De 20-jarige Ruth, die niet met haar achternaam in de krant wil, kwam voor het festival vanuit Goes naar Amsterdam. Maar toen ze de boot zag waarmee ze naar het eiland zou varen, kreeg ze al een slecht gevoel. “Het was totaal niet wat we ervan hadden verwacht,” zegt ze. “De eerste 2,5 uur, tot we bij het eiland waren, was er geen muziek.” In onderstaande korte video is het ‘tropische eiland’ te zien. Tekst gaat verder onder de video. Als een van de weinigen zegt Ruth niet zeeziek te zijn geworden, maar een meisje op haar boot dat flauw viel, moest daar na behandeling door EHBO'ers gewoon blijven. “Dat neem ik ze ook kwalijk,” zegt ze. “Het had heel anders af kunnen lopen. Dat meisje had gewoon naar huis gemoeten, maar daar was niets voor geregeld.” Suzanne, die evenmin met haar achternaam in de krant wil, was samen met haar vriendin Christell Willems (27) op de boot, toen ze te horen kreeg dat haar oma was opgenomen. “We hebben toen twee uur moeten wachten voordat we van de boot af konden. Als er iets ernstigs was gebeurd, waren we echt de lul geweest,” zegt ze. Willems: “Ik heb spijt dat ik ernaartoe ben gegaan.” Maar niet alleen voor bezoekers, ook voor een groep vips, danseressen en technici verliep de dag niet zoals verwacht. De boten die ze aan het eind van de dag zouden komen ophalen, kwamen niet, en dus belden ze 112. De kustwacht werd ingeschakeld, waarna vier boten van de Koninklijke Nederlandse Redding Maatschappij (KNRM) naar het eiland werden gestuurd. De 34 mensen zijn naar Uitdam gebracht, waar een ambulance klaarstond. Hoewel sommige mensen het erg koud hadden, hoefde uiteindelijk niemand naar het ziekenhuis. Onderstaande korte video toont beelden vanaf de boot. Tekst gaat verder onder de video. Volgens Henk Wijga, schipper bij reddingsdienst HOGE (Hulp Organisatie Gooi- en Eemmeer), was er sprake van chaos. Zijn reddingsboot werd ingeschakeld voor een ‘zwemmer in problemen’, maar het bleek om een boot feestvierders te gaan. “Ze stonden daar in hun T-shirts en hadden het koud. Er stond een flinke wind en de pendelboten die de organisatie had ingeschakeld om ze op te halen, kwamen niet opdagen.” De organisatie en directeur Tom Adolfsen hulden zich vanaf zondag in stilzwijgen. De Instagrampagina werd op privé gezet, zodat buitenstaanders er niet op konden kijken, en de telefoon werd niet opgenomen. Een editie van het feest met Nederlandstalige artiesten dat zondag zou worden gehouden, werd ’s nachts gecanceld. Maandagavond laat het festival wel van zich horen. In een geschreven reactie biedt de organisatie excuses aan. Volgens het statement werden afspraken met een extern bedrijf over ‘het vervoer van artiesten en crew van en naar het eiland’ niet nagekomen. Er wordt nog onderzocht wie daarvoor verantwoordelijk is. De organisatie schrijft het zelf ‘allemaal goed geregeld’ te hebben. ‘Overal was aan gedacht, maar in praktijk is dit niet goed uitgevoerd.’ Zondag rond 1.00 uur vond daarop overleg plaats met politie en gemeente. ‘Dat was tevens de reden dat we niet eerder konden aangeven dat de Dutch-versie niet door zou gaan.’ Uit navraag van Het Parool blijkt dat de gemeente Amsterdam de vergunning voor het feest, ‘met naar schatting 5500 bezoekers op het drukste moment, verspreid over 12 boten’, heeft verleend. Tussen de gemeenten Amsterdam, Waterland, Almere en Gooise Meren is daarvoor ‘afstemming’ geweest, is te lezen. 7 september gaan de gemeenten het evenement evalueren. “Er wordt dan gekeken wat er goed en wat er fout is gegaan, wat de oorzaak daarvan is geweest en hoe we in de toekomst hiermee om zouden moeten gaan,” aldus een woordvoerder van burgemeester Halsema. De Veiligheidsregio Zaanstreek-Waterland, die zaterdag op zondag de woordvoering over de reddingsactie deed, zegt dat er inderdaad ‘informatie op en neer gegaan is tussen organisaties en dat in een draaiboek dingen er heel mooi uit zien, maar dat het in de praktijk anders bleek’. Dat het tweede feest zondag niet doorging, kwam niet als een verrassing. “Onze hoofdofficier is zaterdag op zondag bij de organisatie langsgegaan en toen hebben ze zelf de stekker er voor zondag uitgetrokken. Anders had hij dat gedaan.”||https://www.parool.nl/amsterdam/fleet-festival-op-markermeer-eindigt-in-chaos-en-ontreddering~bc68bdb8/
2022-08-29||Zaterdag concertzalen later open bij Arena en extra parkeerplek bij RAI||De extra maatregelen zijn genomen, nu de NS zaterdag tussen 14.15 en 20.30 uur niet stopt op het nabijgelegen station Bijlmer ArenA. In het gebied wordt zaterdag topdrukte verwacht, omdat Ajax die dag in de Johan Cruijff Arena tegen SC Cambuur speelt. Bovendien zijn er uitverkochte concerten in de Ziggo Dome (Kensington) en Afas Live (Yade Lauren), en de NS vervoert ook liefhebbers van de formule 1-race op Zandvoort. ‘Precies op het moment dat de voetbalwedstrijd eindigt, zitten de treinen rondom het Arenagebied vol met F1-fans op weg naar huis,’ meldde de NS eerder. Het verplaatsen van de voetbalwedstrijd bleek niet mogelijk. De NS liet weten dat ze daardoor de veiligheid van reizigers op station Amsterdam Bijlmer ArenA niet kan waarborgen. De liet weten dat ze ook geen extra materieel kan inzetten. Het GVB zet zaterdag wel extra metro’s in.||https://www.parool.nl/amsterdam/zaterdag-concertzalen-later-open-bij-arena-en-extra-parkeerplek-bij-rai~b84554ac/
2022-08-29||Man beroofd onder dreiging met vuurwapen in West||De politie kreeg iets na 14.30 uur een melding binnen over de straatroof. Het slachtoffer raakte niet gewond, aldus een politiewoordvoerder. De twee verdachten vluchtten na de roof weg op een scooter. Zij waren volgens de woordvoerder ‘donker gekleed’ en droegen beiden een helm. Meer is over hen nog niet bekend. Hoeveel geld de twee buitmaakten, kan de woordvoerder niet zeggen.||https://www.parool.nl/amsterdam/man-beroofd-onder-dreiging-met-vuurwapen-in-west~b799f1e6/
2022-08-29||Met kunst- en vliegwerk krijgt basisschool het rooster rond: ‘Dit zijn mensen die uit liefde meer uren maken dan ze zouden moeten maken’||Jampotjes met gekleurde deksels staan maandagochtend speels op de tafel bij de ingang van basisschool IKC NoordRijk in Amsterdam-Noord. Ze zijn gevuld met pepermunt ‘voor een frisse start van het nieuwe schooljaar.’ De afzenders: directeur Carola Siebeling en adjunct-directeur Mireille de Visser. Beiden staan maandagochtend om kwart over acht voor de groep leerkrachten en ondersteuners die er het komende schooljaar voor gaan zorgen dat 480 kinderen les en ondersteuning krijgen. Na een korte briefing – een kind wil niet meer als zij gezien worden en is voortaan een hij, boeken om te ruilen kunnen in de daarvoor bestemde kratten worden gelegd en de juf die vorige week het hele team bij haar thuis heeft ontvangen voor het teamuitje wordt bedankt met een bos bloemen – gaat de deur open. Honderden kinderen met zin en ‘gezonde tegenzin’ lopen de school in. Ook het team heeft zichtbaar zin in het schooljaar en wie even later door de ramen naar de groepen in de negentien klaslokalen gluurt, zal niet merken dat er grote zorgen zijn. Toch kampt de school, net als vrijwel elke andere school in Amsterdam, met een lerarentekort: in het basisonderwijs in Amsterdam is behoefte aan 563 fulltime leraren. Vooral scholen buiten de stadsdelen Centrum en Zuid hebben moeite met leraren vinden. Scholen kunnen zich daardoor geen ziekteverzuim veroorloven. Voor het begin van de zomervakantie werd al duidelijk dat het onvermijdelijk zal zijn dat klassen naar huis worden gestuurd als er een leraar ziek wordt, omdat het écht niet lukt om dan iemand anders voor de klas te krijgen. IKC NoordRijk heeft negentien klassen. Voor de twee leerkrachten die dit jaar met zwangerschapsverlof zullen gaan, is nog geen vervanging gevonden. De werknemers die recht hebben op één dag vrij in de twee weken omdat ze de 57 zijn gepasseerd, hebben hun ‘duurzame inzetbaarheidsdagen’ ingeleverd ‘voor de leerlingen’, en de bovenbouwcoördinator doet haar taken de komende maanden in de avonduren omdat de school echt nog iemand nodig had om les te geven. En daarmee is de bezetting nog steeds niet volledig rond: bij een kleuterklas staat een dag in de week noodgedwongen een ingehuurde professional voor de klas. Een zijinstromer die nog in opleiding is, geeft twee dagen in de week les aan een groep 4 en een andere groep 4 krijgt vier dagen les van een leerkracht in opleiding. Bij de twee groepen 5 wordt de groep een dag in de week overgenomen door een onderwijsassistent. Siebeling noemt het ‘het betere knip-en-plakwerk’. “Er zit geen vlees op de botten. Het elastiekje is maximaal uitgerekt en bij een zieke weten we het nog niet. We kijken echt van dag tot dag.” De directie benadrukt dat ze het echt moeten hebben van het onderwijspersoneel dat er wél is en er zelf alles aan doen om alle kinderen van les te voorzien. “Dit zijn mensen die uit liefde meer uren maken dan ze zouden moeten maken en actief meedenken,” zegt De Visser. “Zonder zo’n werkhouding zouden we nu niet voor elke klas iemand hebben gehad.” Het stoort Siebeling en De Visser dat het Amsterdamse scholen zo moeilijk wordt gemaakt. “Een leerkracht heeft net een huis gekocht in Den Haag. Hij kon niets vinden in Amsterdam. Waarom maken we voor leerkrachten nou niet meer mogelijk? Net als die het extra geld dat beschikbaar is gesteld vanwege corona, de zogenoemde NPO-gelden: fijn dat het er is, maar het is geen structureel geld, dus ook geen geld waarmee we voor de langere termijn iemand kunnen aannemen. Maar stel dat er wel structureel geld zou zijn: waar vind ik personeel?” Ook de arbeidssmarkttoelage wringt. Scholen met een leerlingenpopulatie die doorgaans meer aandacht nodig heeft, worden zwaarder gewogen en daardoor verdienen leraren op zo’n school meer. Siebeling: “Wij hebben geen zware schoolweging, dus bij ons komen leraren niet in aanmerking voor een toelage of de Amsterdamse toeslag.” De directeur noemt deze situatie extreem en vraagt zich hardop af wat de effecten op de langere termijn zullen zijn. Zijinstromers die goed opgeleid moeten worden, staan noodgedwongen alleen voor de klas. Oudere medewerkers die nu hun extra vrije dagen opgeven, hebben die dagen nodig om op de langere termijn te blijven functioneren. “We doen een beroep op de welwillendheid en flexibiliteit van onderwijzers en tegelijkertijd moeten we ervoor zorgen dat ze op de langere termijn willen en kunnen blijven werken.”||https://www.parool.nl/amsterdam/met-kunst-en-vliegwerk-krijgt-basisschool-het-rooster-rond-dit-zijn-mensen-die-uit-liefde-meer-uren-maken-dan-ze-zouden-moeten-maken~b30975fd/
2022-08-29||Verdachte reeks explosies is jongen van 15||De verdachte zou betrokken zijn bij meerdere incidenten, meldde de politie eerder. De explosies troffen de afgelopen tijd in de hoofdstad zowel woningen als horecazaken. Aangezien de jongen in beperkingen zit, wat betekent dat hij alleen contact mag hebben met zijn advocaat, worden er verder geen mededelingen gedaan over de zaak. Ook speelt zijn leeftijd mee bij de terughoudendheid, aldus het OM. De afgelopen tijd waren er onder meer explosies op het Kleine-Gartmanplantsoen bij Café in the City in het centrum en bij horecazaak The Harbour Club aan de Cruquiusweg in Oost. Ook ging een explosief af bij een huis aan de Emanzana, midden in een woonwijk. In de nacht van zondag op maandag ontplofte er weer een vuurwerkbom, ditmaal bij een horecazaak aan de Vijzelgracht. Het is niet bekend voor welke incidenten de verdachte verantwoordelijk wordt gehouden. De politie sluit meer aanhoudingen niet uit.||https://www.parool.nl/amsterdam/verdachte-reeks-explosies-is-jongen-van-15~b77aba98/
2022-08-29||Minister stuurt bestuur As-Siddieqscholen naar huis||Dit schrijft Wiersma maandag in antwoord op Kamervragen van PvdA en VVD, naar aanleiding van een via Het Parool uitgelekt rapport van de Onderwijsinspectie over een slepende bestuurscrisis op de grootste islamitische onderwijsinstelling van Amsterdam, die bijna 1200 leerlingen telt. Het gaat om de basisscholen Al Maes, in De Baarsjes, Al Jawhara in de Indische Buurt en Al Yaqoet in Nieuwendam-Noord. Volgens de inspectie heeft het bestuur zich schuldig gemaakt aan financieel wanbeheer en verzaakt het door een interne machtsstrijd zijn belangrijkste taak: aansturing van de drie basisscholen waarvoor ze verantwoordelijk zijn. In een toelichting tegenover deze krant noemt Wiersma die bevindingen ‘heel zorgelijk’. “Het onderwijs is een plek waar je een goede basis krijgt. Dan wil je erop kunnen vertrouwen dat er mensen aan het roer staan voor wie dat prioriteit heeft. Het bestuur is vooral bezig met elkaar de tent uitvechten. Er gaan een heleboel dingen niet goed. Er ontbreekt een specifiek veiligheidsbeleid en het stimuleren van actief burgerschap en sociale cohesie schieten tekort. Terwijl dat elementen zijn om de leerlingen een goede basis te geven.” “De inspectie heeft er geen vertrouwen in dat het bestuur die zaken kan verbeteren. Dit suddert al heel lang. Door dit bestuurlijk falen hebben derden zich kunnen verrijken door onrechtmatige uitgaven en er is wanbeheer geconstateerd. Afspraken met de inspectie om gebreken te verbeteren zijn niet gerealiseerd. Daarmee maken ze eigenlijk een lange neus. Alles bij elkaar opgeteld reden om in te grijpen.” Wiersma zegt desgewenst te zullen helpen bij het vinden van nieuwe bestuurders. Daarnaast gaat hij een deel van de bekostiging van de scholen opschorten. Als het beloofde herstel na drie maanden niet is gerealiseerd, wordt 15 procent van de bekostiging ingehouden. “De inspectie concludeert niet lichtvaardig dat het geen vertrouwen heeft in het bestuur. Hetzelfde geldt voor de vaststelling dat er financieel wanbeheer is. De huidige wet biedt duidelijke kaders om in zulke gevallen in te grijpen. Ik hou niet van pappen en nathouden. Dat is eigenlijk al te lang gebeurd.” “Het zou het bestuur sieren als het ouders eerlijk informeert in plaats van door te slaan naar de andere kant en te zeggen dat de kwaliteit erg goed is. Die brief bevat een aantal zinnen die ouders op het verkeerde been kunnen zetten. Maar dat is niet de reden om in te grijpen. Die ligt in de conclusies van de inspectie.” “De inspectie heeft het over ongerechtvaardigde verrijking. Dat is een heftige, uitzonderlijke kwalificatie. De inspectie concludeert zoiets niet lichtvaardig.” “Op school zit je doorgaans in een vertrouwde omgeving, met ouders, kinderen en docenten die elkaar kennen. Het allerlaatste wat je wilt is zeggen: ga ergens anders heen. Daarom ga ik er alles aan doen om te zorgen dat er zo snel mogelijk een bestuur zit dat prioriteit geeft aan het welzijn van de kinderen en het onderwijs. De kinderen gaan altijd voor. Het staat en valt met de bereidwilligheid van de scholen. Maar aan ons zal het niet liggen.”||https://www.parool.nl/nederland/minister-stuurt-bestuur-as-siddieqscholen-naar-huis~b901281f/
2022-08-29||Burgers met romige Franse geitenkaas bij Janana Burger in West||Anderhalf jaar geleden verkochten goede vrienden Ouri Shemtov (36) en Stav Kuzokaro (30) ‘smashed burgers’ in pop-ups om te kijken of mensen er interesse in hadden. “Het werd heel goed ontvangen, daarom openen we nu onze eigen zaak,” aldus Shemtov. Het duo is groot burgerliefhebber. Voor hun zaak deden ze veel onderzoek naar de geschiedenis van de broodjes. Zo kwamen ze uit bij de smashed burger: rundvlees (of soja) dat op een hete grill wordt ‘geslagen’. “De smashed burger is in de jaren veertig en vijftig ontstaan in de Verenigde Staten.” Op de menukaart staat de klassieke smashed burger van rundvlees met mierikswortelaioli en sla (€11). Burgerliefhebbers die liever geen vlees eten, kunnen kiezen tussen een vegetarische burger (€12,50) of een volledig vegan variant (€12,50) op basis van soja. Daarnaast zijn er verschillende toppings, zoals Sainte-Maure, romige Franse geitenkaas (€2,50), of spek met gekaramelliseerde-uienjam (€3). “We kiezen onze ingrediënten zorgvuldig uit en de producten zijn lokaal,” zegt Shemtov. Het interieur is eenvoudig, met veel hout. Gasten kunnen zowel binnen als buiten eten. “We creëren smaken die we zelf lekker vinden en hopen dat anderen dat ook gaan doen.” Voor Shemtov en Kuzokaro is Janana Burger ‘gewoon een burgertent’. “Want wie houdt er nu niet van burgers?” zegt Kuzokaro lachend. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/burgers-met-romige-franse-geitenkaas-bij-janana-burger-in-west~bb5fda20/
2022-08-29||De Stadsboekwinkel is al 15 jaar ‘de culturele ambassade van Amsterdam in Amsterdam’ ||“Ja, vanaf het begin. Ik werk in het best bewaarde geheim van Amsterdam. Ik noem onze winkel ook wel de culturele ambassade van Amsterdam in Amsterdam. Ik ben zo blij dat ik hier mag werken, de winkel is een beetje mijn handschrift geworden, lelijk komt er niet in.” “In vijftien jaar is de winkel alleen maar rijker geworden. We zijn altijd op zoek naar nieuwe dingen. We zijn nu ook stadsantiquariaat: hebben mensen boeken over Amsterdam te veel, dan verkopen wij die voor een klein prijsje. We verkopen glaswerk van architect Karel de Bazel, want het gebouw was een totaalontwerp. Op onze kasten staan palmen, zo hoog is het plafond hier. We hebben een jeugdafdeling met Gouden Boekjes, want nostalgie doet het goed in het stadsarchief. Je kunt hier swipen door boeken omdat we zoveel kastruimte hebben.” “Vanwege het jubileum, tot en met woensdag nog. De koekjes zijn de Eberhardjes van Cees Holtkamp, onze overbuurman. Hij komt soms langs, dan zet hij een doosje op de toonbank, ‘Dat is voor jullie,’ zegt hij dan. Wat een mooie baan heb ik toch.” “Iedereen is altijd positief over ons aanbod en de inrichting, maar eerlijk gezegd: het zou drukker mogen zijn.” “De victorie begint in Oud-West, van Ton Heijdra. Dat liep altijd goed, maar was uitverkocht. En victorie is natuurlijk een heel Amsterdams woord.”||https://www.parool.nl/ps/de-stadsboekwinkel-is-al-15-jaar-de-culturele-ambassade-van-amsterdam-in-amsterdam~b661edbf4/
2022-08-29||We zullen ze missen, de lachebekjes van #MUFC||Dat Manchester United een van de grootste voetbalclubs ter wereld is, blijkt niet zozeer uit de prestaties op het veld, maar nog wel uit de omvang van hun mondiale fanschare op Twitter. Wie de voorbije maanden iets twitterde over Ajax, Ten Hag, Martínez of Antony wist zich drie tellen later omgeven door een zwerm fans van #MUFC uit Ghana, Nigeria, China, Myanmar, Thailand en Sri Lanka. Het leverde me tientallen nieuwe volgers per dag op. Behalve in Manchester United blijken ze ook vaak geïnteresseerd in cryptogeld en Onze Lieve Heer, God Almighty. Britse fans heeft Manchester United ook nog altijd. Ze zijn niet het talrijkst, wel het vervelendst. De vervelendste heet Mark Goldbridge, volgens zijn Twitterbio presentator van het onofficiële fankanaal The United Stand. Hij omschrijft zichzelf als ‘just a fan’ en inderdaad, dat is hij: eentje zonder veel humor of relativeringsvermogen. Hij is niet in staat om de woorden ‘Manchester United’ te typen zonder er de bijzin ‘one of the greatest football clubs in the world’ op te laten volgen. Je kunt het hem niet kwalijk nemen, want zo praten álle Manchester Unitedmensen, van sir Alex Ferguson tot voormalig middenvelder Paul Scholes, die op tv verklaarde dat Man United in tegenstelling tot Ajax een ‘real football club’ is, een ‘proper football club’. Steeds chagrijniger becommentarieerde Mark Goldbridge de transfersoap rond Antony, oprecht verontwaardigd dat het continentale clubje Ajax steeds maar weigerde akkoord te gaan met de biedingen van de trotse Europa Leaguedeelnemer en Engelse landskampioen van 2013. Het was smullen, elke dag weer. “Ajax moet weer gaan doen waar ze goed in zijn,” brieste Goldbridge. “Investeren, koesteren en verkopen.” We zullen ze missen, de lachebekjes van #MUFC. Hoewel: juist nu loont het om ze ‘terug te volgen’, want de eerste ruzies over de vraag of voor Antony niet veel te veel geld is betaald, zijn inmiddels losgebarsten. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie op maandag en schrijft elke week een column over de club. Lees ze hier terug. Reageren? m.pot@parool.nl.||https://www.parool.nl/columns-opinie/we-zullen-ze-missen-de-lachebekjes-van-mufc~bcf3244a/
2022-08-29||Opinie: ‘Nieuw coronabeleid is gebaseerd op vrije keuze, maar leidt tot handelen uit angst’||Coronamaatregelen – een woord dat anno nu met uiterste zorgvuldigheid wordt gebruikt, en al helemaal door de verantwoordelijke minister. Na inlijving van Ernst Kuipers als minister van Volksgezondheid in januari 2022, in wat toch wel betiteld kan worden als Nederlands minst begeerde baan, heeft hij zijn vingers nog niet hoeven branden aan de coronamaatregelen. Integendeel, Kuipers maakte vorige maand een nieuw coronabeleid bekend – de langverwachte langetermijnstrategie Covid-19. En daarin wordt iedere schijn van het invoeren van coronamaatregelen vakkundig vermeden. In deze strategie zit dan ook een lichte ironie verborgen: om het vertrouwen van de samenleving in de overheid terug te winnen, legt de overheid het vertrouwen juist in de samenleving. De overheid neemt een ondergeschikte rol tegenover de vrijheid van de mens. De brokstukken van vertrouwen in de overheid en haar coronabeleid zijn nu de bouwstenen geworden voor de samenleving. Als een doe-het-zelfpakket. Overkoepelend thema van de langetermijnstrategie is het vertrouwen dat wordt gelegd in de vrije keuze. Dat impliceert dat een vorm van vrijemarktwerking een organische oplossing kan bieden tegen corona. De markt zou als het ware van nature meebewegen met de consument. The Wealth of the Nations van Adam Smith krijgt zo, in coronatijden, een erg letterlijke betekenis – en wordt getekend door dezelfde liberale geestdrift: een waarborging van de vrije keuze. Die liefde voor de vrije keuze, het grondbeginsel van onze democratie, en het vertrouwen dat erin wordt gelegd is iets moois. Maar waar vertrouwen liefde haar mooiste vorm kan laten aannemen, is het ook dezelfde liefde die blind kan maken. Want randvoorwaarde voor een wenselijke uitkomst van vrije keuze is wel dat de som van de vrije keuzes voldoende op een lijn liggen met het maatschappelijk belang. En de laatste decennia is duidelijk gebleken dat leunen op vrije keuze lang niet altijd een maatschappelijk wenselijke uitkomst bewerkstelligt. Dat valt grotendeels uit te leggen met een simpel (doch eindeloos complex) woord: gedrag. Sinds corona is waarneembaar geweest dat ons gedrag vaak wordt gedreven door angst. Bijvoorbeeld de angst om financieel in te leveren. Angst is bij uitstek een emotie die instinctief aanspoort om te handelen uit eigenbelang. Wanneer de samenleving de vrijheid krijgt om zelf keuzes te maken en die keuzes worden gedreven door angst, lijkt het mij onwaarschijnlijk dat die vrije keuze verenigbaar is met een maatschappelijk belang. Voor de horeca (waarschijnlijk de belangrijkste schakel in de samenleving wat coronabesmettingen betreft) zou keuzevrijheid bijvoorbeeld betekenen dat een restaurant/club/kroeg uit zichzelf de deuren eerder dichtgooit wanneer het aantal IC-opnames oploopt. Hoe realistisch is het om te verwachten dat een horecagelegenheid, na twee zware jaren, de deuren om 22.00 uur dichtgooit? Zeker als de buurman kan besluiten gewoon tot twee uur ’s nachts door te gaan. Ik weet nog goed hoe ik in de winter van 2021 in de kroeg in Amsterdam zat, toen halsoverkop de muziek en lichten uitgingen. Plots bukte de hele kroeg onder de ramen (de bekende truc van het schoolreisje) toen de politie voorbijreed. Ook zijn er clubs geweest die, terwijl alles verder gesloten was, in het diepst van de lockdown van 2021 besloten om juist feesten te organiseren. Zonder concurrerende clubs werkte dit als wervingsstrategie. Van de populariteit die destijds werd verworven, kunnen tot op heden de vruchten geplukt worden. De verboden vruchten helaas. Hoe voorkomen wij de oogst daarvan? Misschien is het goed om te kijken naar Aristoteles, vader van onze democratische staatsinrichting. In zijn deugdenethiek hamert hij op moed als een van de vier deugden. Moed kan de steunpilaar zijn die voorkomt dat we uit angst handelen. De regering toont al moed met haar vertrouwen in onze vrije keuze, het is daarom aan ons om angst te vertalen in moed. Het mooie van moed is immers dat die angst niet negeert, maar juist regeert.||https://www.parool.nl/columns-opinie/opinie-nieuw-coronabeleid-is-gebaseerd-op-vrije-keuze-maar-leidt-tot-handelen-uit-angst~b7748ba0/
2022-08-29||Crematie kan nu ook in een doodskist van paddenstoelen ||Dela, naar eigen zeggen de grootste uitvaartverzorger- en verzekeraar van het land, biedt klanten nu ook de duurzame paddenstoelendoodskist van Loop Biotech aan. De zogeheten Living Cocoon was al twee jaar op de markt en werd vooral bij natuurbegrafenissen ingezet. De kist mag nu ook bij crematies worden gebruikt, waardoor meer mensen de kist kunnen kiezen, zegt het uitvaartbedrijf. De kist is een uitvinding van architect en biodesigner Bob Hendrikx, die na lang onderzoek aan de TU Delft ontdekte hoe mycelium, het wortelnetwerk van paddenstoelen, ingezet kon worden als recyclend materiaal. Mycelium zet dode organische stoffen om tot nieuwe voedingsstoffen. Met de kist kunnen mensen weer ‘een worden met de natuur,’ aldus Hendrikx. Zo draagt de Living Cocoon ook bij aan de biodiversiteit. Dat de kist nu verbrand mag worden, lijkt misschien tegenstrijdig, maar, zegt Dela, ‘omdat de grondstof in zeven dagen groeit en de kist enkel wordt geproduceerd met lokale materialen, is het nog altijd een duurzame keuze.’ Bomen moeten jaren groeien voordat er een reguliere houten kist van gemaakt kan worden. De prijs van de duurzame doodskist ligt tussen de 1095 en 1250 euro. Andere duurzame kisten van Dela, waar bijvoorbeeld geen chemische lak of lijm in zit, kosten zo’n 1000 euro, de meest gekozen houten kist 229 tot 521 euro. Volgens Dela blijkt uit onderzoek dat ruim twee op de vijf Nederlanders wil dat zijn uitvaart zo min mogelijk het milieu belast. “De samenwerking met Dela biedt ons een unieke kans om meer consumenten kennis te laten maken met een duurzaam alternatief,” aldus Hendrikx. Loop Biotech, opgericht in 2020, trok onlangs een investering aan van 1 miljoen.||https://www.parool.nl/nederland/crematie-kan-nu-ook-in-een-doodskist-van-paddenstoelen~b38a3025/
2022-08-29||Verkoop van ‘asielhotel’ in Albergen aan COA gaat door||Tientallen mensen uit het dorp kwamen maandag bijeen in de rechtbank in Almelo. Het COA spande een kort geding aan tegen de eigenaar van het ‘asielhotel’ nadat zij een poging deed onder de verkoop uit te komen. Volgens haar is de verkoop op onjuiste gronden gebeurd. Het COA was het daar niet mee eens. In de koopovereenkomst was geregeld dat de overdracht van Hotel ‘t Elshuys maandag zou plaatsvinden. Recent stuurde de eigenaar, Maria Olde Heuvel, echter een brief dat ze van de verkoop afziet omdat het vooraf niet duidelijk zou zijn geweest dat 150 tot 300 asielzoekers en/of statushouders in het hotel gehuisvest zouden worden. Volgens het COA is daar echter, sinds het eerste contact in april, altijd duidelijkheid over geweest. Van dwaling is geen sprake, stelt de rechter. Dat heeft de eigenaar niet aannemelijk kunnen maken. Ze heeft voor de verkoop een makelaar in de arm genomen. De rechter gaat ervan uit dat zij wist wat hij deed. Uit de contacten van de makelaar met COA blijkt dat steeds meer duidelijk werd dat het om de opvang van veel asielzoekers ging. De rechter begrijpt dat de eigenaar geschrokken is van alle commotie die ontstond. “Die commotie zou er niet zijn geweest als u het hotel niet had verkocht. U heeft te goeder trouw uw hotel verkocht aan een bonafide partij. Er valt u niets te verwijten, maar u heeft niet het recht om erop terug te komen.” Het vonnis gaat meteen in en is uitvoerbaar, ook als Olde Heuvel in beroep gaat. Het passeren van de verkoopakte gebeurt nog maandag, meldt het COA. Over een week of vier zou de eerste opvang kunnen beginnen. COA-baas Milo Schoenmaker zegt dat hij graag goede contacten met Albergen wil opbouwen. Hij begrijpt de gevoeligheden, maar gelooft ook dat er wel degelijk samen kan worden gewerkt. “De verkoper moet die koop simpelweg nakomen,” zei de advocaat van het COA eerder maandag tijdens het kort geding. “De maatschappelijke commotie die afgelopen periode is ontstaan is voor alle partijen te betreuren. Die commotie neemt niet weg dat tussen het COA en de verkoper een geldende koopovereenkomst is gesloten.” Volgens de raadsman van het COA kon de eigenaar geen beroep doen op dwaling of bedrog, omdat haar van meet af aan duidelijk was dat het COA een groot aantal asielzoekers in het hotel wilde opvangen. De eigenaar had haar hotel in april zelfs aangeprezen als ideale locatie voor opvang, aldus de raadsman van het COA. “De eigenaresse was maar wat blij het eindelijk verkocht te hebben.” Het hotel stond drie jaar te koop. De organisatie heeft volgens hem niets verzwegen of een valse voorstelling van zaken gegeven. Tijdens een technische inspectie door het COA heeft de eigenaar de geïnteresseerde partij gevraagd hun plannen nog stil te houden, omdat nog niet duidelijk was of de verkoop zou doorgaan en ze onnodige onrust in Albergen wilde voorkomen. De advocaat van de eigenaar vindt dat de rechter in Almelo de vordering van het COA dient af te wijzen. Volgens hem leent deze zaak zich niet voor een kortgedingprocedure, omdat er geen spoedeisend belang is. Hij vindt dat het COA een bodemprocedure moet afwachten bij de rechtbank in Den Haag. Olde Heuvel ontkent dat het COA tijdens een bezichtiging heeft gezegd meer dan 60 tot 80 mensen in haar hotel te willen opvangen. “Als Olde Heuvel had geweten dat het er wel 300 zouden kunnen worden, had ze het hotel nooit aan COA verkocht. Dat aantal hoorde ze pas via de staatssecretaris.” Het hotel beschikt over 28 kamers en 74 bedden. Opschaling tot tweehonderd mensen ziet ze niet zitten. “Tweehonderd kan niet. Ik kan me wel voorstellen dat er in sommige kamers een stapelbed komt. Maar ik blokkeerde helemaal toen ik hoorde dat er plannen waren voor driehonderd mensen met ook units in het weiland,” legde Olde Heuvel de rechter uit. “In het buitengebied van Twente kun je niet zomaar units neerzetten en mensen opvangen. Ik heb toen meteen geappt of we er alsjeblieft nog vanaf konden.” Twee weken geleden maakte het kabinet bekend dat er een asielzoekerscentrum voor maximaal driehonderd asielzoekers in het dorp Albergen komt. Het COA kocht daarvoor Landhotel ‘t Elshuys net buiten het dorp. Staatssecretaris Eric van der Burg (asielbeleid), passeerde bij dat besluit de gemeente Tubbergen. In Albergen is woest gereageerd op dat besluit. Afgelopen tijd waren er verschillende protesten tegen het plan. Vorige week begaf Van der Burg zich daarom in Tubbergen om tekst en uitleg te geven.||https://www.parool.nl/nederland/verkoop-van-asielhotel-in-albergen-aan-coa-gaat-door~b79b61b1/
2022-08-29||Morrende achterbannen kunnen bij elk compromis een kabinetscrisis veroorzaken||Tijdens de ellenlange formatie van Rutte IV was het al te horen: als de onderhandelingen ergens over klappen, is het over migratie en asiel. En nu het kabinet er nog geen driekwart jaar zit, is het alsnog dát onderwerp dat het kabinet bedreigt. Geen dossier ligt bij de vier regeringspartijen zo gevoelig. Het tekort aan opvangplekken voor asielzoekers leidde achter de schermen de hele zomer tot verhitte gesprekken. Waar VVD en CDA een rem wilden op de instroom, pleitten D66 en ChristenUnie juist voor meer opvangplekken. Het compromis dat vrijdagmiddag eindelijk werd bereikt dreigt alsnog van tafel te worden geveegd door de achterbannen van de partijen. Boze VVD-leden kruisen vanavond in Driebergen de degens over de asieldeal met staatssecretaris Eric van der Burg en Kamerlid Ruben Brekelmans. “Ik geef je op een briefje dat het niet gezellig gaat worden”, zegt Leon van Noort, oprichter van de groep Klassiek Liberaal. Volgens hem is er een ‘draak van een deal’ gesloten. Hij is niet de enige VVD’er die er zo over denkt. De afgelopen weken stuurden lokale fractievoorzitters en raadsleden boze brieven naar de Kamerfractie dat het asielbeleid strenger moest. Het draagvlak voor de opvang van asielzoekers is in veel gemeenten tanende. In het verkiezingsprogramma van de VVD stonden strenge ingrepen, desnoods kon het VN-vluchtelingenverdrag worden opgezegd, maar in het regeerakkoord kwamen veel van die wensen niet terug. Tijdens een kritisch partijcongres in juni eisten de leden dat er geen asieldeals meer zouden worden gesloten voordat zij een gesprek met de fractie hadden gehad. Dat gesprek is nooit gevoerd. En toen werd vrijdag de asieldeal gepresenteerd: gezinshereniging wordt tijdelijk stilgelegd en er komt een grote zak geld voor de bouw van extra woningen voor statushouders en nieuwe asielcentra. Van Noort vindt het slappe hap. “Gezinsherenigingen worden hooguit vertraagd, opvang kan nog steeds worden afgedwongen. Ik zie niet hoe dit een fantastische deal is, zoals de fractie denkt te kunnen verkopen. Dat is gewoon misleiding. VVD-leden en kiezers trappen daar niet in. We zijn geen applausmachine.” Bij de ChristenUnie denken ze er diametraal anders over. Boze leden, die eerder al in meerderheid eisten dat de Kamerfractie vaker moties van wantrouwen tegen het kabinet steunt, willen dat de partijtop opnieuw onderhandelt over de asieldeal. “Dit zakt door een ondergrens”, zegt Cora Otter, CU-fractievoorzitter in de gemeenteraad van Ede. Samen met partijgenoten schreef ze een brief aan de partijtop en verzamelt ze handtekeningen om een congres af te dwingen. Die zouden er inmiddels voldoende zijn, maar het partijbestuur heeft nog niet gereageerd. “Statushouders wachten nu al veel te lang voordat hun gezin kan overkomen. Dat wordt nu nog langer. Dat is onaanvaardbaar”, aldus Otter. “Ik snap dat er compromissen moeten worden gesloten, maar hier kunnen we onze handtekeningen niet onder zetten.” Desnoods moet haar partij maar uit het kabinet stappen. “Liever niet, want als wij niet meer in het kabinet zitten, regelt een rechtse Kamermeerderheid dit alsnog. Maar we kunnen dit niet verkopen door te stellen dat we erger hebben kunnen voorkomen.” De asieldeal is niet het enige zwaar bevochten compromis waarvan de achterbannen van de vier regeringspartijen eisen dat het wordt aangepast. Eerder riepen leden van VVD en CDA hun Kamerfracties tot de orde bij de plannen om de stifstofuitstoot terug te dringen. Daarop stelde CDA-leider Wopke Hoekstra dat de afspraak uit het regeerakkoord dat de stikstofdoelen in 2030 gehaald moeten zijn, niet meer heilig is. Dat mobiliseerde direct de achterban van D66. Enkele honderden leden schreven partijleider Sigrid Kaag een open brief de ‘rug recht te houden’. De interne kritiek komt op het moment dat de regeringspartijen onderhandelen over een miljardenpakket om de koopkrachtval te dempen, en dus ook over waar dat geld vandaan moet komen. De partijen zijn beducht om maatregelen te nemen die hun achterban raken. Dat maakt dat de besprekingen volgens betrokkenen tot gisteren ‘moeizaam’ verliepen.||https://www.parool.nl/nederland/morrende-achterbannen-kunnen-bij-elk-compromis-een-kabinetscrisis-veroorzaken~b399f6ce/
2022-08-29||Morgen geen treinen in hele land door staking NS||Het is de vierde dag van de aangekondigde estafettestaking. Door de impact van de acties van morgen kunnen er de hele dag geen NS-treinen rijden in Nederland met uitzondering van het traject Amsterdam Centraal – Schiphol. De Eurostar en Thalys rijden wel, overige internationale treinen rijden niet in Nederland. Ook de treinen van de regionale vervoerders blijven rijden, met uitzondering van de treindienst Alphen-Gouda. ‘We adviseren reizigers hun reis uit te stellen of zelf vervangend vervoer te regelen. Er kan geen alternatief busvervoer worden ingezet. We vinden het buitengewoon vervelend dat reizigers zoveel last hebben van de impact van de acties,’ laat de NS weten. De acties zijn morgen gericht op Midden-Nederland. Veel treinen rijden van, naar of door dit gebied, waardoor treinverkeer in het hele land wordt gestremd. NS spant zich in om Schiphol Airport bereikbaar te houden. Schiphol Airport blijft vier keer per uur bereikbaar via Amsterdam Centraal. NS adviseert reizigers voor Schiphol Airport gebruik te maken van alternatief vervoer. Vandaag moesten reizigers in Noord-Holland rekening houden met langere reistijden en vaker overstappen. Er rijden de hele dag geen NS-treinen in het grootste deel van Noord-Holland. De staking is aangekondigd door de vakbonden FNV Spoor, VVMC en CNV, en maakt onderdeel uit van de estafettestaking van de bonden. Vorige week staakte het NS-personeel al in het noorden en westen van Nederland. Vooral die laatste staking was ook elders voelbaar, omdat een paar belangrijke knooppunten zoals Rotterdam Centraal werden getroffen. De acties door NS-personeel worden gevoerd vanwege de stukgelopen cao-onderhandelingen tussen NS en de vakbonden.||https://www.parool.nl/nederland/morgen-geen-treinen-in-hele-land-door-staking-ns~b1c856bb/
2022-08-29||Bijna zou je willen dat Ajax twintig miljoen biedt op Xavi Simons als opvolger van Antony||Bijna zou je willen dat Ajax twintig miljoen biedt op Xavi Simons als opvolger van Antony, een bod dat PSV nauwelijks zou kunnen weigeren. Hij is multifunctioneel als hangende rechtsbuiten of op tien en, het allerbelangrijkste: hij is een geboren voetballer. Tegen Excelsior kon hij niet juichen om zijn eerste doelpunt, want hij vond zichzelf slecht spelen, zei hij na afloop. Ik zag zijn lippen op beeld het bekende hijo de puta mimen, zonder aanvankelijk te snappen dat de woede tegen hemzelf was gericht. De aanname voor zijn tweede goal was van grote schoonheid. In volle ren trok hij de bal met zijn buitenkant mee, een natuurlijke versnelling die hem vrij bracht voor de keeper. Koeltjes schoof hij de bal in de verre hoek. Later die avond zagen we een gestreste Mbappé kansen missen waarvan Xavi Simons doodkalm zou worden.||https://www.parool.nl/sport/bijna-zou-je-willen-dat-ajax-twintig-miljoen-biedt-op-xavi-simons-als-opvolger-van-antony~b3512ec1/
2022-08-29||Commando’s diep geraakt na verlies collega bij schietpartij VS: ‘Hij stond voor zijn maten’||“Hij was een supergoeie gast,” zegt Gijs Tuinman, drager van de Militaire Willemsorde die hem goed kent. “Hij stond voor zijn maten. Dit is heel triest.” Volgens Tuinman ging er een schokgolf door de commandogemeenschap toen het nieuws bekend werd dat er een collega levensgevaarlijk gewond was geraakt. “Of het nu in vrije tijd is of niet, dat maakt niet uit. Commando’s zijn er om het goede te dienen en het kwaad te bestrijden. Dat is niet alleen tussen negen uur ’s morgens en elf uur ’s avonds. Je bent één van ons, was een van ons en blijft een van ons.” Ook Amerikaanse collega’s zijn volgens Tuinman diep geraakt. De commando overleed twee dagen nadat hij in de nacht van vrijdag op zaterdag voor zijn hotel in Indianapolis werd neergeschoten. Ook twee andere collega’s raakten daarbij gewond, maar zij zijn bij kennis en aanspreekbaar. De commando’s waren in de stad om zo realistisch mogelijk te kunnen oefenen in een speciaal daarvoor nagebouwd dorp, het Muscatatuck Urban Training Center. Elitetroepen uit de hele wereld komen hier om te trainen. De schietpartij gebeurde buiten de training en in de vrije tijd van de militairen. Waarom iemand het vuur opende op de Nederlanders is nog niet duidelijk. De lokale politie zei dit weekend in een persbericht dat er Nederlandse militairen mogelijk elders in de stad betrokken waren bij een vechtpartij. De Amerikaanse politie doet onderzoek. Ook drie rechercheurs van de Koninklijke Marechaussee zijn afgereisd om bijstand te verlenen indien nodig. De kazerne in Roosendaal is in diepe rouw. “Iedereen weet in wat voor moeilijke operationele omstandigheden deze mannen soms moeten werken. Maar daar zijn ze voor geselecteerd en opgeleid. Als er dan na een training en door externe factoren zoiets extreem heftigs gebeurt, komt dit nieuws heel hard binnen,” zegt Bart de Graaff van het Korps Commandotroepen. Zijn overleden collega, wiens naam het korps op verzoek van de familie niet bekendmaakt, stond altijd klaar voor anderen. “Dat zat gewoon in hem. Het is extra wrang dat het leven van deze collega dan op deze manier moet eindigen.” Op de kazerne is maandagmorgen een minuut stilte gehouden. Ook is er een speciale ruimte ingericht waar commando’s een moment voor zichzelf kunnen hebben en worden met foto’s herinneringen opgehaald. Van alle kanten krijgt het korps hulp aangeboden om iets voor de familie te kunnen betekenen. Zij reisden na het incident afgelopen weekend direct naar de Verenigde Staten en waren erbij toen hun dierbare overleed. Ook andere collega’s die in het hotel verbleven, waren daarbij. Niet alleen bij de collega’s is het verdriet groot, ook in het geboortedorp van de militair kunnen ze het nog nauwelijks bevatten. De commando deed hier als het maar even kon mee aan een het jaarlijkse beachvolleybaltoernooi. Zaterdag werd dat voor de 22ste keer gehouden, maar twee teams – waarin zijn beste vrienden ook spelen – konden het na het nieuws niet meer opbrengen om nog een bal te slaan. “Het was zo onwerkelijk,” zegt een deelneemster aan het toernooi. “Iemand vergeleek het met de vliegramp MH17 waar twee mensen uit ons dorp in zaten. Het voelde afgelopen weekend alsof er weer een vliegtuig naar beneden was gekomen. Iedereen is weer zo aangedaan. We kennen hem allemaal, groeiden met elkaar op. Hij is zo’n lieve jongen.” Dorpsgenoten weten dat de militair op de gevaarlijkste plekken ter wereld kwam, onder meer in Mali. “En hoor je nu dat hij voor een hotel om het leven komt,” zegt een ondernemer die hem kent. “Bizar.”||https://www.parool.nl/nederland/commando-s-diep-geraakt-na-verlies-collega-bij-schietpartij-vs-hij-stond-voor-zijn-maten~b74edea1/
2022-08-29||Lancering van nieuwe maanraket gaat niet door, motor kampt met problemen||De nieuwe raket SLS moest, nog zonder bemanning aan boord, een reis van zes weken gaan maken. De raket kon tussen 14.33 uur en 16.33 uur Nederlandse tijd opstijgen. Een minuut na het openen van dat ‘lanceervenster’ kwam de mededeling dat de lancering niet doorging. Het bleek onmogelijk om in de resterende twee uur te achterhalen wat er fout ging, dat te verhelpen, zeker te weten dat die oplossing zou werken, daarna de motor alsnog op temperatuur te krijgen en te vertrekken. De eerstvolgende mogelijkheid om te lanceren is komende vrijdag, en daarna volgende week maandag. Of de lancering dan wel door kan gaan, is nog niet bekend. Dat hangt onder meer af van de maatregelen die nodig zijn om de oorzaak van de problemen aan te pakken. Voor de reizen naar de maan is een nieuwe draagraket gebouwd, het Space Launch System (SLS). Dat is de krachtigste raket ooit. Hij is 100 meter hoog en weegt met brandstof erbij zo’n 2,6 miljoen kilo. Helemaal bovenin zit het vaartuig ingepakt dat naar de maan moet gaan: de Orion. De maanmissie heet Artemis I, in de Griekse mythologie de godin van onder meer de maan. Artemis is ook de tweelingzus van de god Apollo – de naam die het ruimtevaartprogramma kreeg dat Neil Armstrong, Buzz Aldrin en tien anderen tussen 1969 en 1972 naar de maan bracht. Bij Artemis II, rond 2024, vliegen vier astronauten rond de maan en terug. Op zijn vroegst in 2025, met de missie Artemis III, moeten mensen weer op de maan landen. Dat gebeurde voor het laatst in 1972. Het idee is dat het vaartuig na een gelukte lancering ongeveer 1,5 uur lang rond de aarde vliegt. Daarna geeft hij gas om aan de aantrekkingskracht van de aarde te ontkomen en te beginnen aan de lange oversteek naar de maan. Als de lancering maandag was doorgegaan, zou de sonde komend weekeinde zijn aangekomen bij de maan. Na drie weken daaromheen draaien zou hij beginnen aan de terugkeer, gevolgd door een plons in de Grote Oceaan op 10 oktober. Die planning verandert nu de lancering wordt uitgesteld.||https://www.parool.nl/wereld/lancering-van-nieuwe-maanraket-gaat-niet-door-motor-kampt-met-problemen~b17b90c1/
2022-08-29||Had Ajax dat astronomische bedrag kunnen weigeren? ‘Ik had Antony voor 70 miljoen al verkocht’||“Het gaat al drie weken alleen maar over Antony. Ik lees nog slechts de koppen in de kranten en denk: het zal wel. Het verdient allemaal niet de schoonheidsprijs, zo’n voetballer die dan doodleuk twee weken niet inzetbaar is, maar dat schijnt erbij te horen tegenwoordig. Natuurlijk kan Ajax geen nee zeggen tegen zo’n extreem bedrag. Ik vind het nog knap dat ze hun poot zo lang stijf hebben gehouden.” “Ik vraag me wel af: kun je de verwachtingen als speler waarmaken? Kun je het rendement halen dat door de buitenwereld wordt gekoppeld aan de prijs die voor jou wordt betaald? Maakt één speler je kampioen? Volgens mij heb je er nog tien nodig. Als de keeper een keer vergeet zijn handschoenen aan te trekken en er glibbert een bal tussen zijn vingers door, sta je met z’n allen met lege handen. Oók de man van 100 miljoen.” “Maar goed, we vinden het allemaal absurd wat er gebeurt, en toch zijn er in dat flinterdunne topje van de voetbalijsberg een paar mensen die het volstrekt normaal vinden om dergelijke bedragen voor een voetballer te betalen. Het enige dat ik kan zeggen tegen Antony is: veel plezier.” “In 2017 hebben we met Davinson Sánchez een vergelijkbare situatie meegemaakt. Hij kon naar Tottenham Hotspur en voelde zich niet meer gemotiveerd om voor Ajax te spelen. Ik weiger om me te laten chanteren, want dan zet je het hek open voor andere spelers om dat voorbeeld te volgen. Ajax heeft toch meegewerkt aan een transfer en dat was een van de redenen dat ik ben gestopt als commissaris. “Het sportieve en het zakelijke belang kunnen voor een spanningsveld zorgen in de club, maar ik denk dat directie en RvC in dit geval, en als het bedrag klopt, zullen zeggen: we laten hem gaan.” “Ik lees dat Ajax een vervanger voor Antony moet kopen. Maar ik vind dat Ajax in de Nederlandse competitie ook zonder hem nog steeds de sterkste selectie heeft. Steven Berghuis heeft als rechtsbuiten jaren achtereen de beste statistieken. En die heb je al in huis.” “Vooropgesteld: ik begrijp niet waar Manchester United mee bezig is. De statistieken van Antony zijn niet om steil van achterover te slaan, en dan zeg ik het nog netjes. Is dat honderd miljoen waard? Een type speler als hij heeft in mijn ogen zeker een jaar nodig om aan de fysiek zware premier league te wennen. Ik had hem voor 70 miljoen al verkocht.” “De vraag is wat Ajax moet doen. Als je de namen van potentiële vervangers de revue laat passeren, zitten er toch wel wat haken en ogen aan. Hakim Ziyech maakt Ajax kampioen, zonder twijfel, maar je kunt hem nooit meer doorverkopen. Justin Kluivert ben ik gek van. Hij is snel, handig in de kleine ruimte, maar hij is beter van links dan van rechts. Als ik er langer over nadenk kom ik toch uit bij Steven Berghuis. Hij heeft als rechtsbuiten in de eredivisie een veel hoger rendement gehaald dan Antony.” “Als Ajax van plan is een rechtsbuiten te strikken met een vergelijkbaar profiel als Antony, doet de club er goed aan een kijkje te nemen bij Santos FC, de aartsrivaal van Antony’s oude club São Paulo. Daar loopt namelijk Ângelo Gabriel rond, die the next best thing lijkt in het Braziliaanse voetbal. Hoewel hij wat langer is dan Antony en meer een aangever dan een doelpuntenmaker, heeft hij wel de explosiviteit en balbehandeling van zijn landgenoot. Met vier assists in zijn eerste vijfhonderd speelminuten is Ângelo aardig begonnen in het eerste van Santos.” “Je stuit dan wel op twee praktische problemen. Zo kan hij pas in de winterstop gehaald worden omdat hij nu nog geen 18 is. De Europese topclubs hebben hem bovendien op de radar, dus hij zal behoorlijk aan de prijs zijn.” “Ajax zou ook in Birmingham kunnen aankloppen bij Aston Villa. De 25-jarige Leon Bailey is daar namelijk niet verzekerd van veel speelminuten. Op basis van zijn spel bij KRC Genk en Bayer Leverkusen lijkt de Jamaicaanse linkspoot een typische buitenspeler voor de stijl van Ajax.”||https://www.parool.nl/sport/had-ajax-dat-astronomische-bedrag-kunnen-weigeren-ik-had-antony-voor-70-miljoen-al-verkocht~bc540dd9/
2022-08-29||Familieleden vermoorde Rodney Mijnals gaan elkaar te lijf in de rechtbank||“Kom dan! Kom naar buiten dan!” roept een man in de gang van de rechtbank van Alkmaar. “Mijn huur wordt gewoon doorbetaald. Ik ga gewoon voor je zitten.” Zijn neef, gehuld in een trainingspak, lijkt er niet van onder de indruk. “Ik kom wel naar buiten. Wat wil je doen dan? Ik ben niet bang voor je.” Het kost familieleden, parketwachten en aanwezige politieagenten grote moeite om beide partijen uit elkaar te houden. De 44-jarige Rodney Mijnals werd in februari dit jaar doodgeschoten in zijn woning in Amsteldorp. Na de moord werd een hoeveelheid drugs gevonden in de woning van Mijnals. Het vermoeden bestaat dat Mijnals actief was in de drugshandel. Daarnaast gold Rodney Mijnals als een bekend en geliefd figuur. Zeker twintig familieleden van het slachtoffer waren maandag naar de eerste pro-formazitting in de rechtbank van Alkmaar gekomen. Sommigen hadden truien aan met daarop foto’s van ‘Henkie’ of ‘Heineken’, zoals Mijnals bekendstond. “We hopen iets meer te weten te komen over de achtergronden van de moord,” zegt een neef die ook een shirt met foto’s van Mijnals aanheeft. “Het heeft onze familie compleet verscheurd.” Daarmee doelt hij op de hoofdverdachte in de zaak: de 22-jarige Serginnio O. Hij is een volle neef van het slachtoffer. Het Openbaar Ministerie verdenkt hem ervan Mijnals te hebben doodgeschoten. Op een kogelhuls die bij het slachtoffer werd gevonden zat zijn dna. Ook werd zijn auto rondom het tijdstip van de moord gezien in Amsteldorp. Daarnaast maakte de telefoon van O. verbinding met een telefoonmast in de buurt van Mijnals’ woning. Het is niet het enige waarvan O. wordt verdacht. Volgens justitie heeft hij ook geprobeerd een buurjongen dood te schieten. Die raakte gewond aan zijn arm. Serginnio O. ontkent betrokken te zijn geweest bij de moord. Hij heeft verklaard een dag eerder een kogel in zijn handen te hebben gehad, zijn auto had hij op de bewuste avond uitgeleend en ten tijde van de moord was hij bij zijn vriendin. Vlak voor het einde van de zitting zegt O. tegen de rechter: “De helft die hier zit irriteert me. Ik wil graag terug naar mijn bed.” Dat is tegen het zere been van de nabestaanden die achter hem in de zaal zitten. Een oom begint te foeteren op O. “Je bent een billenlikker,” bijt die hem toe. Daarop ontstaat het nodige tumult in de zittingszaal. Een oom wordt opzijgeduwd en valt op de grond. Buiten op de gang staat de broer van Serginnio O. Familieleden vliegen hem aan. Er vallen over en weer een paar rake klappen. Een vrouwelijk familielid probeert de gemoederen te bedaren. “Hou op, anders kunnen we nooit meer naar een zitting toe!”||https://www.parool.nl/amsterdam/familieleden-vermoorde-rodney-mijnals-gaan-elkaar-te-lijf-in-de-rechtbank~bfcf5ccc/
2022-08-29||‘Weer zo’n talent waar ik niets aan had en niets aan heb’||Toen hij nog leefde – hij leek nog redelijk te pas – bezochten wij hem in het ziekenhuis en probeerden heel leuk en gezellig te doen. Op een gegeven moment pakte hij van zijn ziekenhuistafeltje een notitieboekje en een pen en begon ons uit te leggen waaraan hij leed. “Kijk, het zit hier en hier en hier... en dit is al weggehaald en nu moeten we hopen... dat dit weer verbonden wordt met dit en...” Ik lette niet op. Mij viel op dat hij een oorlogsgebied had getekend met kraters van bomaanslagen. Lijntjes als spoorwegen die van niets naar niets liepen. “Snap je?” vroeg hij uiteindelijk. Hij klonk vermoeid. Ik knikte schuchter. “Wat zeggen de artsen?” vroeg ik. “Ach...” Het was een ‘ach’ dat tevergeefs een doodsvonnis probeerde tegen te houden. Ik keek naar de tekening. De aarde is een merkwaardige bol, een lichaam dat altijd wel ergens ziek is. En elk lichaam is eigenlijk vanaf de geboorte gedoemd ziek. Er is altijd wat. “Wat kijk je?” vroeg hij. “Ik zou dit niet kunnen tekenen,” zei ik. “Je bent ook niet zo ziek.” Ik lachte klein. “Ik bedoel: ik ben niet zo technisch begaafd.” Hij keek naar zijn eigen schets en zei: “Weer zo’n talent waar ik niets aan had en niets aan heb.” Hij draaide zijn notitieboekje om en zei: “Kijk, als je het zo bekijkt, is het een hond die naar God blaft.” “Ik zie het niet,” zei ik eerlijk. “Hier die hond...” Met zijn pen zette hij wat lijnen aan. “Ja, ik zie nu een dier. Kan ook een muis zijn,” antwoordde ik. “Alle dieren zijn honden, ook muizen... En hier...”, hij maakte van zijn gezwellen wijd openstaande ogen, “zie je God.” “God heeft veel ogen?” vroeg ik. “En Hij ziet ons?” “Ja.” “En wat ziet Hij nu?” “Dat jij een ongelovige hond bent.” Een glimlach om zijn lippen. “En wat ziet Hij als Hij naar jou kijkt?” “Hij ziet mij over het hoofd.” “Hoop je dat, of denk je dat?” Hij haalde zijn schouders op. Een gaapje. Mijn vrouw trok me aan m’n arm. “We moeten er vandoor,” zei ik. “Ik ook.” Ik ging er niet op in. “We proberen overmorgen weer te komen. Even kijken hoe het met de kleinkinderen zit.” “Begrijp ik.” Zijn antwoord vervulde me met schaamte. We namen afscheid. Hij wees op de tekening en zei: “Ik hou je in de gaten!” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/weer-zo-n-talent-waar-ik-niets-aan-had-en-niets-aan-heb~b61c3bd3/
2022-08-29||Kritiek op ‘kleine gereedschapskist’ coronawet: waarom geen coronapas, avondklok of schoolsluiting als optie?||Dat oordeelde de Raad van State gisteren in zijn advies over de conceptwet van minister van Volksgezondheid Ernst Kuipers (D66). In de aangepaste pandemiewet staan restricties zoals afstand houden, beperking van evenementen en sluiting van locaties, en regels rond mondkapjes en quarantaine. De maatregelen gaan niet automatisch in, maar de nieuwe Wet publieke gezondheid (Wpg) biedt wel de juridische basis om ze snel in te voeren. De Raad van State noemt Kuipers’ voorstel ‘nog niet voltooid’: ‘Er ontbreken bepaalde bevoegdheden die in geval van een zeer ernstige pandemie noodzakelijk kunnen zijn, zoals de bevoegdheid tot sluiting van scholen.’ Daardoor is het de vraag ‘of de instrumenten in de gereedschapskist toereikend zijn als zich een ernstige pandemie voordoet’. Ook het coronatoegangsbewijs ontbreekt in deze ‘juridische gereedschapskist’, net als de avondklok. Deze ingrijpende maatregelen liggen politiek uiterst gevoelig. Net als de werkgeversorganisaties zien ook de kabinetsadviseurs het nut van de optie voor een coronapas: ‘In bepaalde omstandigheden kan het eraan bijdragen om te voorkomen dat, ook uit grondrechtelijk oogpunt, veel verstrekkender maatregelen – zoals een complete lockdown of het geheel sluiten van bepaalde sectoren – moeten worden genomen die economie en samenleving vérgaand kunnen ontwrichten.’ De Raad vindt het echter wel verdedigbaar om in dit stadium met een kleinere gereedschapskist te werken. Er volgen namelijk nog nieuwe ‘tranches’ van de wet. Volgens Haagse bronnen is het dan ‘logisch’ dat er ‘een discussie komt’ over het alsnog opnemen van de coronapas in de wet. De nieuwe coronawet moet de oude juridische noodverbanden vervangen, maar de totstandkoming werd een haastklus toen het parlement de tijdelijke wet in mei wegstemde. De Eerste Kamer trapte bij de vijfde verlenging op de rem, waarna minister Kuipers zonder juridische basis achterbleef. De nieuwe Wpg moet dat gat vullen, maar op het wetsconcept kwam stevige kritiek, van onder anderen werkgevers, de Vereniging Nederlandse Gemeenten en burgemeesters en veiligheidsregio’s. De verantwoordelijkheden en bevoegdheden van burgemeesters en veiligheidsregio’s zouden niet genoeg onderbouwd en bediscussieerd zijn. De Eerste Kamer wenst daarnaast zeggenschap over iedere afzonderlijke coronamaatregel. Kuipers beloofde de critici dat hij na het Raad van State-advies zo nodig nog met wijzigingen komt. Mocht het coronavirus in de tussentijd plotseling enorm opleven, dan moet het kabinet weer werken met noodverordeningen, zoals bij de eerste uitbraak van het virus in maart 2020.||https://www.parool.nl/nederland/kritiek-op-kleine-gereedschapskist-coronawet-waarom-geen-coronapas-avondklok-of-schoolsluiting-als-optie~bf7db489/
2022-08-29||Hoe erg zou het zijn als Hakim Ziyech niet komt en Ajax geen vervanger voor Antony haalt?	||Er rolde ranzig, virulent racisme van de Utrechtse tribunes. Tijdens de wedstrijd was er het nieuws dat Ajax en Manchester er bíjna uit zijn over Antony, die eerste ‘Ajacied van 100 miljoen’. En dan werd er, voor het weekend, ook nog geloot voor de Champions League. Het komt allemaal aan de orde bij presentator Menno Pot, Paroolverslaggever Dick Sintenie, ‘Showtime’-redacteur Thijs Zwagerman en speciale gast Sam Planting, die uitlegt waarom Ajax in de Champions League zo ongeveer de zwaarst mogelijke loting heeft getroffen. “Liverpool is écht sterk. Napoli vind ik van vergelijkbaar kaliber als Ajax en Rangers is een ‘pot 4-ploeg’ die niet puntloos zal blijven. Echt geen loting waarvan ik zou roepen dat hij gunstig is.” Waarom creëerde Ajax zo weinig kansen tegen een toch vrij zwak FC Utrecht? Waarom speelde Dusan Tadic zo slecht als rechtsbuiten? Hoe erg zou het zijn als Hakim Ziyech niet komt en Ajax uiteindelijk geen vervanger voor Antony haalt? Wat zijn dan de opties op rechts – en wat hebben die opties voor gevolgen voor de dynamiek in de rest van het team? “Die rechterflank is een soort zwart gat in de Ajaxopstelling, een soort Bermudadriehoek eigenlijk,” zegt Dick Sintenie. “De puzzel in de voorhoede is echt lastig om kloppend te krijgen: wie moeten er spelen en wie is op welke posities op zijn best?” Thijs Zwagerman en Sam Planting laten hun licht ook nog even schijnen op Jong Ajax en de talentvolle O18-lichting. Allemaal in 40 minuten Branie.||https://www.parool.nl/podcasts/hoe-erg-zou-het-zijn-als-hakim-ziyech-niet-komt-en-ajax-geen-vervanger-voor-antony-haalt~b73d5e2a/
2022-08-29||Brand in pand op Vijzelgracht na vuurwerkbom||De brand in het pand ontstond rond 03.00 na een grote explosie, die vermoedelijk werd veroorzaakt door een vuurwerkbom. De bom was bij de voorgevel van een van de panden aan de Vijzelgracht geplaatst. Volgens de politie is er direct na de explosie een persoon weggerend. Deze persoon wordt ervan verdacht het explosief tot ontploffing te hebben gebracht. Ook een aantal huizen op de eerste etage hebben schade. Verschillende bewoners van de woningen zaten door de brand enige tijd opgesloten en moesten in veiligheid gebracht worden door de brandweer. Ze zijn vervolgens nagekeken door ambulancepersoneel, meldt de Veiligheidsregio. Het naastgelegen café heeft geen schade. De afgelopen tijd vonden er meerdere explosies plaats in Amsterdam, waaronder één op het Kleine-Gartmanplantsoen bij Café in the City in het centrum, en één bij een huis aan de Emanzana, midden in een woonwijk. Onduidelijk is of de explosies verband met elkaar houden. Vrijdag pakte de politie een verdachte op in een onderzoek naar de explosies.||https://www.parool.nl/amsterdam/brand-in-pand-op-vijzelgracht-na-vuurwerkbom~ba090b60/
2022-08-29||Kazerne Zoutkamp wordt noodopvanglocatie voor aanmeldcentrum Ter Apel||Vrijdagavond zei staatssecretaris Eric van der Burg (Asiel) dat Defensie een locatie beschikbaar zou stellen. Tegenover de Willem Lodewijk van Nassaukazerne bij Zoutkamp moet de speciale noodopvanglocatie komen, schrijft RTV Noord. Er zouden 500 tot 700 opvangplekken beschikbaar zijn. Defensie gaat helpen met de opbouw. Wanneer de locatie in gebruik wordt genomen is nog niet bekendgemaakt. De nieuwe opvanglocatie is bedoeld als wachtportaal om de druk van het overbelaste aanmeldcentrum in Ter Apel te verlichten, schrijft de regionale omroep. Het is geen nieuw asielzoekerscentrum maar een ‘doorstroomlocatie’. Voor het eerst in zes weken tijd sliep zo goed als niemand buiten bij het aanmeldcentrum in Ter Apel, meldt het Centraal Orgaan opvang Asielzoekers (COA). Bijna vijfhonderd mensen hadden zondagnacht een onderkomen. In onder andere Zwolle, Doetinchem, Zuidbroek, Stadskanaal, Dordrecht en Haaksbergen werden mensen opgevangen.||https://www.parool.nl/nederland/kazerne-zoutkamp-wordt-noodopvanglocatie-voor-aanmeldcentrum-ter-apel~b2240e45/
2022-08-29||Kunstonderzoeker Lia Gorter krijgt Frans Banninck Cocqpenning ||Het is bij het grote publiek niet heel bekend, maar buitenlandse musea bezitten honderden werken van Hollandse en Vlaamse meesters, vaak verstopt in depots. Lia Gorter richtte in 1997 in Amsterdam de Stichting Cultuur Inventarisatie (SCI) op, waarmee ze in buitenlandse musea, met name in Oost-Europa, India en Cuba, onderzoek doet naar die niet of nauwelijks bekende collecties van Hollandse en Vlaamse meesters. De meest spectaculaire vondst die Gorter deed, was het verloren gewaande meesterwerk Johannes de Doper van Juan de Flandes, dat ze ontdekte in 2005. Het was het ontbrekende deel van een vijfdelig altaarstuk dat in een museum in Belgrado hing. Schilderijen waren in de zestiende en zeventiende eeuw een belangrijk exportproduct van de Lage Landen, dus het is niet vreemd dat de werken over de hele wereld zijn verspreid. Gorters werk begon in 1987 in Rusland, toen ze daar als bestuurder van de Kunstenbond FNV toegang kreeg tot de depots van de destijds voor een renovatie gesloten Tretjakov­galerij in Moskou. Daar vond ze werken van Russische schilders die in Nederland het vak hadden geleerd. Eindeloos veel Russische provinciemusea reisde Lia Gorter af; ze beschreef hoe waanzinnig veel Nederlandse meesters ze daar aantrof. Later breidde ze haar zoekgebied uit naar Oost-Europa, India en Cuba. De informatie die door de stichting wordt verzameld, wordt gedigitaliseerd en opgeslagen in de database van het Rijksbureau Kunsthistorische Documentatie, zodat belangrijke cultuurhistorische kennis voor volgende generaties behouden blijft. Op culturalinventory.nl licht de stichting elke maand een werk van een Hollandse meester uit. In juli was dat bijvoorbeeld een gezicht op de haven van de kunstschilder, tekenaar en graveur Abraham Storck (1644-1708). Het schilderij bevindt zich in het Museum voor Schone Kunsten in Kaluga, Rusland. Daar zijn in totaal zeventig schilderijen van Hollandse en Vlaamse meesters te vinden.||https://www.parool.nl/kunst-media/kunstonderzoeker-lia-gorter-krijgt-frans-banninck-cocqpenning~b46cf0f6/
2022-08-29||Gooische vrouwen-regisseur Will Koopman geëerd met Gouden Kalf voor de Filmcultuur||Volgens de Raad van Toezicht van het Nederlands Film Festival heeft Koopman ‘haar interesses, haar passies en haar humor als regisseur weten vorm te geven in films en series, die veelal vrouwelijke personages en verhaallijnen kennen, en die daarmee de harten van miljoenen zéér verschillende Nederlanders heeft weten te veroveren’. ‘Niet alleen heeft haar oeuvre beeldbepalende karakters opgeleverd, ze is zelf op onnadrukkelijke wijze het icoon van succes geworden. Iemand die weet wat ze wil vertellen, die niet alleen kennis heeft van Gooische vrouwen én mannen, maar weet wat film maken voor een breed publiek betekent.’ Koopman spreekt van een grote eer. “Ik ben er ontzettend blij mee. Ik dank iedereen met wie ik door de jaren heen heb samengewerkt, want regisseren doe je niet alleen.” Koopman volgde de Nederlandse Filmacademie en is sindsdien werkzaam als creative producer en regisseur. Ze regisseerde series als Vrouwenvleugel (1995), Baantjer (1998-2004) en Gooische vrouwen (2005-2009). In 2011 regisseerde ze de filmversie van Gooische vrouwen (met 1.690.000 bezoekers een van Nederlands’ grootste kassuccessen), in 2014 volgde Gooische vrouwen 2 (bijna 1,2 miljoen bezoekers). Op haar cv staan verder verfilmingen van literaire thrillers als Terug naar de kust (2009) en De verbouwing (2012). Meer recentelijk regisseerde Koopman All you need is love (2018), April, May en June (2019), de dramaseries Oogappels (2019-heden) en Diepe gronden (2022) en Alles op tafel (2021) met Lies Visschedijk, Linda de Mol en Peter Paul Muller, een Nederlandse bewerking van de Italiaanse komedie Perfetti sconosciuti van Paolo Genovese uit 2016. Koopman ontvangt het Kalf op vrijdag 30 september tijdens het Gouden Kalveren Gala op de slotavond van het het 42ste Nederlands Film Festival. Op 25 september wordt Alles op tafel in Utrecht vertoond in aanwezigheid van Koopman en de acteurs.||https://www.parool.nl/kunst-media/gooische-vrouwen-regisseur-will-koopman-geeerd-met-gouden-kalf-voor-de-filmcultuur~b608ecf1/
2022-08-29||Woning in Noord beschoten||De beschieting vond plaats rond 01.50 uur. In de ramen aan de voorkant van de woning zijn meerdere kogelgaten te zien. Volgens de politie waren er meerdere mensen aanwezig in het pand. Niemand raakte gewond. Zondag werd op het plantsoen aan de straat Lohuis, vlak bij Mastbos, explosief materiaal aangetroffen. Met behulp van een robot heeft de Explosieven Opruimingsdienst Defensie het explosief toen onschadelijk gemaakt. Eerder op de dag zou er een vechtpartij zijn geweest op die plek. Meerdere verdachten zouden met een mogelijk slachtoffer in de richting van Mastbos zijn gelopen. De politie onderzoekt de beschoten woning en onderzoekt ook of er een verband is met het incident van zondag. Getuigen met informatie worden opgeroepen zich te melden. Ook beelden van dashboardcams en andere camera’s zijn welkom.||https://www.parool.nl/amsterdam/woning-in-noord-beschoten~bd5759d9/
2022-08-29||Lancering van nieuwe raket naar de maan live te volgen||Als het weer in Florida meewerkt – en de vooruitzichten zijn gunstig – beginnen de Verenigde Staten maandag aan een nieuw hoofdstuk in hun lange geschiedenis in de ruimtevaart. Een nieuwe raket wordt dan gelanceerd. Als alles goed verloopt, kunnen mensen over een paar jaar misschien weer voet op de maan zetten. Het ruimtevaartuig SLS staat al klaar op het lanceerplatform van het Kennedy Space Center bij Cape Canaveral. De raket – de krachtigste die ooit is gebouwd – is 100 meter hoog en weegt met brandstof erbij zo’n 2,6 miljoen kilo. Helemaal bovenin zit het vaartuig ingepakt dat naar de maan moet gaan, de Orion. Ergens tussen 14.33 uur en 16.33 uur Nederlandse tijd moet de draagraket beginnen met opstijgen, dat is het zogenoemde ‘lanceervenster’. Na de lancering vliegt het vaartuig ongeveer 1,5 uur lang rond de aarde, met een snelheid van ruim 28.000 kilometer per uur. Daarna geeft hij opnieuw gas, de snelheid gaat omhoog naar ruim 36.000 kilometer om aan de aantrekkingskracht van de aarde te ontkomen. Dan begint de lange oversteek naar de maan. De Verenigde Staten krijgen hulp van Europa en Canada om terug te kunnen keren naar de maan. Bij volgende missies zitten de astronauten in het voorste deel van de Orion, dat in Amerika is ontwikkeld en gebouwd. De achterkant, het deel dat onder andere voor de elektriciteit zorgt, komt uit Europa. Die wordt opgewekt met vier grote zonnepanelen van ruimtevaartbedrijf Airbus Nederland uit Leiden. De lancering is onder meer te volgen via livestreams op de websites van de ruimtevaartorganisaties NASA (Verenigde Staten) en ESA (Europa). In de bioscoop Omniversum in Den Haag wordt de lancering geprojecteerd op de wand van de koepel, op 840 vierkante meter. Ruimtemuseum Space Expo in Noordwijk houdt themamiddag MAANdag over de vlucht. Deskundigen van onder meer de ESA, de Nederlandse ruimtevaartorganisatie NSO en Airbus Nederland vertellen daar over hun bijdrage aan de missie. De maanmissie heet Artemis I, in de Griekse mythologie de godin van onder meer de maan. Artemis is ook de tweelingzus van de god Apollo – de naam die het ruimtevaartprogramma kreeg dat Neil Armstrong, Buzz Aldrin en tien anderen tussen 1969 en 1972 naar de maan bracht. Bij Artemis II, rond 2024, vliegen vier astronauten rond de maan en terug. Op zijn vroegst in 2025, met de missie Artemis III, moeten mensen weer op de maan landen. Als het maandag niet lukt om te vertrekken, zijn er op 2 september en 5 september mogelijkheden om het nog een keer te proberen.||https://www.parool.nl/wereld/lancering-van-nieuwe-raket-naar-de-maan-live-te-volgen~ba7ac425/
2022-08-29||Zoek de verschillen:  Oude Doelenstraat 11, in ca 1965 en in 2022||Oude Doelenstraat 11, circa 1965. Rond 1965 staan er ‘nozems’ met hun brommers voor rijwielhandel Presto aan de Oude Doelenstraat 11. Vanaf 1970 zat hier een speelautomatenzaak, die later werd verbouwd tot gokhal. Sinds 2009 is Coffeecompany er gevestigd. Landlust, 1935: dit woonblok in de wijk Landlust, gelegen tussen de Gerard Callenburgstraat en Joris van Andringastraat, werd in 1933 gebouwd. Op voorstel van de architecten Gulden en Van de Linde werd het binnenterrein niet verkaveld, maar als een gemeenschappelijke tuin met waterpartij aangelegd. Hiervan is de fontein nog steeds aanwezig. Zunderdorp, 1979. Ten zuidoosten van Zunderdorp bevindt zich sinds circa 1975 een kruising van twee hoogspanningsleidingen. Lijnen aan donaumasten in het tracé Oostzaan-Diemen en aan deltamasten in het tracé Wijdewormer-Diemen. Op de kruising staan twee portaalmasten. Aan de horizon is nu IJburg zichtbaar. beeld Erik Klein Wolterink en ANP / Erven Koen Wessing Bloemstraat, ca 1965. Rond 1965 bouwden kinderen in de Bloemstraat hutten met afvalhout van de op nr. 15-19 gevestigde kistenhandel Hartman. Inmiddels wordt het trottoir vooral ingenomen door terrassen, geveltuintjes en bloempotten. Nieuwezijds Voorburgwal, 1867. De Nieuwezijds Voorburgwal was in 1867 de plaats waar beurtschippers uit Zuid-Holland aanlegden. Na de demping in 1884 werd op deze plek een houten politiepost gebouwd. Vanaf 1915 deed het gebouwtje dienst als openbaar toilet, in 1984 werd het een cafetaria en nu zit hier restaurant Het Stadspaleis. Rozenstraat, 1983. Het hoofdkantoor van belangenorganisatie COC Nederland was vanaf 1978 gevestigd aan de Rozenstraat 8-14. Vanwege financiële problemen moest het pand in 2009 worden verkocht. In 2018 opende hier Hotel Mercier, dat een deel van het pand weer verhuurt aan COC Amsterdam. Diemerzeedijk, 1962. De Diemerzeedijk werd in de jaren zestig en zeventig gebruikt als stortplaats. Het ernstig vervuilde gebied werd tussen 1998 en 2001 ondergronds ‘ingepakt’ met een 5 kilometer lange en 26 meter diepe damwand en afgedekt met waterdichte bovenlaag. Daarop ligt sinds 2003 het Diemerpark. Schreierstoren, 1883. Naast de Schreierstoren stond van 1877 tot 1891 het gebouwtje van de Semafoordienst. Een semafoor is een “optische telegraaf” voor de scheepvaart en maakt gebruik van bollen en kegels, vlaggen en letterborden. Het systeem werd overbodig door de opkomst van elektriciteit.||https://www.parool.nl/ps/zoek-de-verschillen-oude-doelenstraat-11-in-ca-1965-en-in-2022~baf2c737/
2022-08-29||Sean Klaiber keert transfervrij terug van Ajax naar FC Utrecht||Klaiber tekent bij FC Utrecht een contract voor drie seizoenen. Twee jaar geleden maakte hij de overstap vanuit stadion Galgenwaard naar Ajax. Met die overgang was vijf miljoen euro gemoeid. Bij Ajax wist hij nooit een basisplaats te bemachtigen. Nu wordt Klaiber als een van de spelers gezien die het zwak gestarte FC Utrecht bij de hand moet nemen. De ploeg van Henk Fraser heeft tot dusver slechts twee punten behaald, uit vier wedstrijden. Komende vrijdag is Fortuna Sittard de tegenstander.||https://www.parool.nl/nederland/sean-klaiber-keert-transfervrij-terug-van-ajax-naar-fc-utrecht~b9ef5135/
2022-08-29||In VS beschoten Nederlandse commando aan verwondingen overleden||De man werd in de nacht van vrijdag op zaterdag (lokale tijd) neergeschoten. Bij de schietpartij raakten ook twee van zijn collega’s gewond. Hun toestand is ongewijzigd. Zij zijn bij kennis en aanspreekbaar. De drie militairen maken deel uit van het Korps Commandotroepen. De commando’s zijn in de staat Indiana op oefening. De schietpartij vond plaats voor de deur van het hotel waarin zij verblijven. Het incident gebeurde in de vrije tijd van de militairen.||https://www.parool.nl/wereld/in-vs-beschoten-nederlandse-commando-aan-verwondingen-overleden~bdc94dd7/
2022-08-29||Gemiddelde woningwaarde bereikt recordhoogte, stijging in Amsterdam gering||In de gemeente Amsterdam maken de huizenprijzen de op één na laagste stijging door van alle gemeenten. De WOZ-waarde (Waardering Onroerende Zaken) steeg hier ten opzichte van 2021 slechts met 2,1 procent. Ook vorig jaar was de stijging in Amsterdam gering: toen steeg de WOZ-waarde gemiddeld met 1,7 procent. De gemiddelde WOZ-waarde van Amsterdamse huizen is nu vastgesteld op 430.000 euro. In de gemeente Noardeast-Fryslân stegen de huizenprijzen afgelopen jaar relatief het meest, met 19,5 procent. Van de vier grootste steden stegen de huizenprijzen in Rotterdam het hardst, met 11,4 procent. De gemiddelde WOZ-waarde is in Bloemendaal met 828.000 euro het hoogst en in Pekela met 167.000 euro het laagst. Gemeenten stellen jaarlijks de WOZ-waarde van elke woning in Nederland vast door te kijken naar de huizenprijzen van een jaar eerder. Daardoor gaat de waarde met een jaar vertraging omhoog als de huizenprijzen stijgen. Deze indicatie van de waarde van huizen is belangrijk voor huizenbezitters, omdat zij vaak meer belasting moeten betalen als de WOZ-waarde omhoog gaat. Dat komt omdat gemeenten de onroerendezaakbelasting (ozb) en soms ook de rioolheffing hierop baseren. Ook sommige andere belastingen kunnen worden vastgesteld op basis van de WOZ-waarde, zoals de schenkbelasting en de erfbelasting. Aan de andere kant gaat de hypotheekrente soms omlaag na een stijging van de WOZ-waarde en wordt het bovendien makkelijker om een huis te verkopen, zo schrijft de Vereniging Eigen Huis op haar website.||https://www.parool.nl/nederland/gemiddelde-woningwaarde-bereikt-recordhoogte-stijging-in-amsterdam-gering~b030e7ac/
2022-08-29||De aimabele Zomergast Bessel van der Kolk werd nurks toen Janine Abbring eindelijk de grote vragen stelde||In de Volkskrant las Lips dit weekend een interessant opiniestuk. Dat ging over Bessel van der Kolk, de Zomergast van zondagavond. De Amerikaans-Nederlandse psychiater zou gevaarlijke ideeën verspreiden over traumatische ervaringen. Die zouden volgens hem een sluimerend bestaan leiden, wachtend op het moment dat ze worden hervonden, soms met een beetje hulp van buitenaf. Je zou het opiniestuk stemmingmakerij kunnen noemen, wat het natuurlijk ook was, maar het gevolg was wel dat Lips op het puntje van zijn stoel zat. We leerden Van der Kolk kennen als aimabel mens. Een man met een groot hart voor zijn patiënten: veteranen, slachtoffers van huiselijk geweld, incest en verkrachting. Trauma, zo betoogde hij, zet zich vast in je lijf als een allesoverheersend gevoel. Een interessant thema, gelardeerd met toepasselijke fragmenten uit de keuken van het psychiatrisch ongemak, maar vlammen wilde het pas toen scheidend presentator Janine Abbring na ruim twee uur eindelijk de grote vragen op tafel legde. Van der Kolk trad ooit op als getuige-deskundige in een proces tegen de katholieke kerk in Boston over misbruik van jonge parochianen. Een van hen had zich het misbruik pas herinnerd nadat hij er in de krant over had gelezen en zijn vriendin erover begon. Was dat wel geloofwaardig? En nu ze toch bezig waren: wat vond hij van de kritiek uit de Volkskrant? Van der Kolk reageerde als door een wesp gestoken. Nurks en een tikje arrogant, terwijl hij uit zijn achterzak snel het autoriteitsargument tevoorschijn haalde: wie mochten die critici wel niet wezen? Hadden ze zelf weleens iets onderzocht? Dachten ze echt dat hij mensen zomaar een trauma aan kon praten? Het leek hier Rusland wel. “Fake news,” zei de man die werd beschuldigd van fake news. Het was het moment dat Lips van het puntje van zijn stoel lazerde. Nog net hoorde hij hoe Joan Baez de klassieker We shall overcome inzette. Reageren? hanlips@parool.nl||https://www.parool.nl/kunst-media/de-aimabele-zomergast-bessel-van-der-kolk-werd-nurks-toen-janine-abbring-eindelijk-de-grote-vragen-stelde~b913b915/
2022-08-29||Ajax en Manchester United definitief akkoord: Antony voor 100 miljoen euro naar Old Trafford||Daarmee wordt Ajax de eerste Nederlandse club die de magische grens van honderd miljoen doorbreekt bij de verkoop van een speler. De landskampioen verkocht Manchester United de voorbije maanden nog steevast een ‘nee’. Zelfs een bod van 90 miljoen euro werd vlak voor het weekend nog afgewimpeld. Dit weekend stond de club van Erik ten Hag echter opnieuw op de stoep, waarbij er een doorbraak plaatsvond en Ajax alsnog zwichtte voor een vertrek van Antony. Zondagavond bereikten de clubs een definitief akkoord. Het technisch hart van Ajax wilde Antony het liefst behouden, ook om de kansen op een nieuwe overwintering in de Champions League groot te houden. Antony’s aanblijven werd niet alleen bemoeilijkt door de verhoogde biedingen: ook de speler zelf zette zijn werkgever steeds verder onder druk. Antony sloeg de veldtrainingen van Ajax over nadat de club een eerste bod van 80 miljoen weigerde. De Braziliaanse international, die in 2020 voor 15,75 miljoen (en 6 miljoen aan mogelijke bonussen) werd overgenomen van São Paulo, ontbrak ook in de door Ajax gewonnen eredivisieduels met Sparta (0-1) en FC Utrecht (0-2). Ajaxcoach Alfred Schreuder, die de afgelopen week steevast de verwachting uitsprak Antony te behouden, kon na afloop van FC Utrecht-Ajax nog weinig zeggen over de aanstaande transfer. Over het bedrag dat nét de honderd miljoen euro niet zal aantikken grapte de trainer: “Ik zou er dan toch honderd miljoen van maken.” Dan serieus: “Ik kan er niets zinnigs over zeggen. Dat moet je aan Gerry Hamstra en Klaas-Jan Huntelaar vragen.” Antony, opgegroeid in São Paulo, in de beruchte favela Inferninho, wordt bij Manchester United herenigd met Erik ten Hag, die eerder deze zomer al Lisandro Martínez uit Amsterdam haalde. Antony stond nog tot de zomer van 2025 onder contract bij Ajax. In Manchester zet hij de komende dagen zijn krabbel onder een verbintenis tot medio 2027, met een optie voor nog een seizoen. Antony volgt Frenkie de Jong op als duurste transfer ooit in de eredivisie. De Jong werd voor 86 miljoen euro door Ajax verkocht aan FC Barcelona. Eerder vertrokken onder anderen Martínez, Sébastien Haller, Noussair Mazraoui, Ryan Gravenberch, Nicolás Tagliafico en André Onana al bij Ajax, dat in de laatste dagen van de transferperiode nog een vervanger hoopt aan te trekken.||https://www.parool.nl/sport/ajax-en-manchester-united-definitief-akkoord-antony-voor-100-miljoen-euro-naar-old-trafford~b320cdfd/
2022-08-29||Vrijwel geen treinverkeer in grootste deel Noord-Holland door NS-staking||In Noord-Holland zelf rijden vrijwel de hele dag nauwelijks NS-treinen. Door de verwevenheid van het stakingsgebied met de dienstregeling, kunnen reizigers overal in Nederland last hebben van de actie. Luchthaven Schiphol is beperkt bereikbaar vanaf Utrecht Centraal. De NS vraagt mensen alleen per trein naar Schiphol te gaan als het echt niet lukt om er op een andere manier te komen. “Om de dienstregeling in de rest van Nederland zo goed mogelijk te rijden, rijden we treinen van en naar station Voorhout, Almere Oostvaarders, Amsterdam Bijlmer Arena en Utrecht Centraal,” aldus de NS. Een beveiliger die zojuist nachtdienst heeft gehad staat maandagochtend op Muiderpoort verbaasd om zich heen te kijken. Hij moet, met zijn vouwfiets in zijn hand, eigenlijk de trein naar Lelystad hebben. “Gisteravond reed er om 21.00 uur nog iets, maar nu rijdt er dus niks,” zegt hij. “Hoe kom ik dan naar huis? En welke kant moet ik opfietsen als ik richting Almere wil?” vraagt hij zich hardop af. Peter Oudenes (45) is FNV-kaderlid en staat voor Amsterdam CS. “Vandaag hier, morgen regio Utrecht en daarna regio Zuid. Als dat geen zoden aan de dijk zet, zullen we verdere stappen nemen,” zegt hij. “De lonen gaan niet mee met prijsstijgingen die we nu hebben, dat is voor mij problematisch. Daarnaast is de werkdruk te hoog door te veel open posities. Ik sta hier om een signaal naar NS af te geven, het is genoeg. Er moet een goede cao komen en ik voel dat het merendeel van de Nederlanders ons steunt.” Een Deense toerist op Amsterdam CS is door de staking in paniek. “Ik moet vanaf hier naar Hamburg, vanuit daar gaat m’n trein naar Denemarken. Ik heb geen idee wat ik nu moet doen,” zegt hij. Twee toeristen uit Engeland zijn verbaasd over de staking. “We kijken hier gewoon wat rond op het station en hoeven gelukkig nergens heen. We wisten niks over een staking. Dus we hebben geluk, denk ik,” zegt een van hen. De NS adviseert reizigers die binnen Noord-Holland willen treinen of die naar de provincie moeten om alternatief vervoer te regelen of hun reis uit te stellen. Er rijden geen bussen als vervanging van de treinen. Ook internationale treinreizigers gaan de staking maandag voelen. Thalys en Eurostar rijden helemaal niet. De intercity tussen Brussel en Amsterdam rijdt alleen tussen Rotterdam en Brussel en minder vaak dan normaal. De ICE naar Frankfurt rijdt drie keer vanuit Amsterdam, de IC Berlijn rijdt vanuit Duitsland tot grensplaats Bad Bentheim. De Nightjet uit Wenen reist niet verder dan Keulen. De ANWB verwacht dat het maandag rond Amsterdam iets drukker op de weg zal zijn, deels vanwege de NS-staking. Daarbij komt dat in de regio Noord vanaf maandag de zomervakantie voorbij is en de scholen weer beginnen. Toch wordt er niet vanuit gegaan dat de avondspits extreem zwaar wordt. Er valt maandag namelijk geen regen, in het Zuiden is er schoolvakantie en relatief veel mensen zonder schoolgaande kinderen hebben ook nog vakantie. “Mensen weten dat de treinstaking er is en er zullen dus meer mensen thuis gaan werken,” zegt de woordvoerder van de ANWB. De acties door NS-personeel worden gevoerd vanwege de stukgelopen cao-onderhandelingen tussen de NS en de vakbonden FNV, CNV en VVMC. NS laat weten ‘de zorgen van onze collega’s over de financiële situatie en werk-privé balans’ te begrijpen. “Tegelijkertijd hebben we als bedrijf te maken met een krappe arbeidsmarkt, stijgende prijzen en achterblijvende reizigersaantallen.” De NS ziet evengoed ‘voldoende aanknopingspunten’ om het gesprek over de cao weer op te pakken.||https://www.parool.nl/amsterdam/vrijwel-geen-treinverkeer-in-grootste-deel-noord-holland-door-ns-staking~bb560428/
2022-08-29||Grote uitslaande brand in West, meerdere slachtoffers||Rond 06.20 uur kreeg de brandweer de eerste melding van een brand op de eerste etage van een woning. Eenmaal ter plaatse schaalde de brandweer gauw op naar een grote brand, zodat de brand met diverse eenheden bestreden kon worden. Volgens buurtbewoners heerste er grote paniek. Meerdere woningen zijn ontruimd en bewoners van omliggende woningen zijn door de brandweer van hun balkon gehaald. Een buurtbewoner zegt dat ze haar kinderen van 10 en 15 jaar heeft gewekt toen ze merkte dat er brand was en snel naar buiten is gegaan. “Daar stonden veel mensen in hun pyjama,” zegt ze. “Aan de achterzijde sprongen mensen van het balkon om in veiligheid te komen.” In totaal zijn vijf gewonden naar het ziekenhuis gebracht, onder wie de bewoner van het huis waar de brand is ontstaan. De andere slachtoffers wonen in omliggende woningen. Hoe zij er aan toe zijn en wat hun verwondingen zijn, is nog niet bekend. Meerdere ambulances en de traumahelikopter rukten uit om de slachtoffers medische bijstand te verlenen. De brand was snel onder controle, aldus de woordvoerder van de brandweer: “Hij was kort en hevig.” De brandweer bekijkt nu hoe groot de schade bij omliggende woningen is en op welke termijn bewoners weer hun huis in kunnen. De woning waar de brand ontstaan is, is onbewoonbaar verklaard, zeggen buurtbewoners. Omliggende woningen hebben ook schade, 7 daarvan zijn onbewoonbaar verklaard. De bewoners van deze woningen moeten de komende nachten elders door te brengen.||https://www.parool.nl/amsterdam/grote-uitslaande-brand-in-west-meerdere-slachtoffers~bb3823b5/
2022-08-29||IJ-tunnel weer open na urenlange technische storing||De tunnel was sinds zondagavond van beide kanten afgesloten vanwege een technische storing aan het omroepsysteem. Het verkeer moest de hele nacht omrijden via de ringweg A-10 en S101. Om 05.00 uur vanochtend meldde de gemeente dat de storing is verholpen en dat er een aangereden slagboom is vervangen.||https://www.parool.nl/amsterdam/ij-tunnel-weer-open-na-urenlange-technische-storing~be75911d/
2022-08-29||Meintjes wint bergrit Vuelta, Evenepoel steviger in het rood||De Zuid-Afrikaan was de beste van een kopgroep van negen renners met daarbij ook Dylan van Baarle en kwam solo aan voor de grootste zege in zijn loopbaan. Rodetruidrager Remco Evenepoel greep de slotklim van de negende etappe aan om zijn voorsprong in het algemeen klassement uit te breiden. De vier kilometer naar Les Praeres de Nava werd vooraf gevreesd vanwege het gemiddelde stijgingspercentage van 13 procent met stukken boven de 20 procent als uitschieter. Al in de eerste kilometer wist Evenepoel drievoudig Vueltawinnaar Primoz Roglic te lossen en de kopman van Jumbo-Visma kwam uiteindelijk met bijna een minuut achterstand boven. Ook de nummer twee van het klassement, Enric Mas, liep meer dan 40 seconden tijdverlies op. Inmiddels heeft Evenepoel ruim een minuut voorsprong op Mas, Roglic staat op bijna twee minuten van de rode trui. Voor de start van de etappe kreeg Roglic ook al een tegenvaller te verwerken. Ploeggenoot Sepp Kuss, een van de beste klimmers van de Jumboploeg, stapte ziek uit de Vuelta. In de etappe gingen Jumborenners Mike Teunissen en Chris Harper hard onderuit. Ook Evenepoel begon aan de laatste bergetappe voor de rustdag met een ploeggenoot minder. Pieter Serry testte positief op corona en stapte uit. Ook de Nederlander Wout Poels (Bahrein) ging vanwege een coronabesmetting niet van start. De 34-jarige Nederlander van Bahrain Victorious heeft milde symptomen, meldt zijn ploeg. Poels stond 28ste in het klassement en kwam nog niet dicht bij een etappezege. Meerdere renners konden door een coronabesmetting niet verder in de Ronde van Spanje, die ruim een week geleden begon in Utrecht. Onder hen is ook de Nederlander Daan Hoole van Trek-Segafredo. Dinsdag gaat de Vuelta verder met een tijdrit van bijna 31 kilometer van Elche naar Alicante.||https://www.parool.nl/sport/meintjes-wint-bergrit-vuelta-evenepoel-steviger-in-het-rood~b66c0497/
2022-08-29||Ongeliefde asieldeal is geen wonderpil na jaren van verwaarlozing||Is de asieldeal die de chaos in Ter Apel moet bezweren nou ‘pijnlijk’, een ‘goede stap’, of ‘noodzakelijk’. Zelfs de coalitiepartijen VVD, D66, CDA en ChristenUnie, toch de architecten van het plan, legden de afspraken dit weekend verschillend uit. ChristenUnie en D66 wezen dit weekend op de 740 miljoen euro die wordt uitgetrokken voor opvang, voor de aanschaf van flexwoningen en dat een totale asielstop van tafel blijft. Maar ze zwijgen het liefst over waar VVD en CDA dan weer blij mee zijn. Dat er ‘aso-azc’s’ komen voor overlastgevers, dat gezinsherenigingen met 6 tot 15 maanden worden vertraagd de komende tijd en dat 1250 vluchtelingen die op een plek konden rekenen tot 2023, nu niet meer welkom zijn. Dat de partijen de deal verschillend belichten is geen wonder: VVD en CDA staan al jaren lijnrecht tegenover D66 en ChristenUnie, de eerste twee willen strenger beleid, de anderen zijn coulanter. Waar ze het over eens lijken te zijn: “We hebben een puinhoop van onze asielopvang gemaakt”, verwoordde CDA-Tweede Kamerlid Anne Kuik. Na de Syrische vluchtelingencrisis, met de piek in 2015, werd de asielketen flink afgeslankt. Minder bedden, minder mensen bij immigratiedienst IND om aanvragen te behandelen. Sinds die ingrepen, zo rond 2018, regende het al snel waarschuwingen dat het asielsysteem vast zou lopen als de aantallen asielzoekers weer zouden toenemen. Zowel van opvangorganisatie COA, van Vluchtelingenwerk, en de eigen IND. De berichten werden sinds 2018 steeds alarmerender. ‘Wachttijden lopen op’ in 2019, ‘Asielprocedure duurt nog steeds te lang’ in 2020. En dit jaar: ‘COA staat op instorten’. En passant voerde topambtenaar Richard van Zwol een onderzoek naar de asielketen uit en bevestigde daarmee in 2019: er moet vooral structureel – dus jaar in, jaar uit – geld naar de asielketen. Niet pas als het water de diensten al over de schoenen loopt. Daarom is te vrezen dat de asieldeal nu ook niet ineens, en zeker niet direct, de oplossing voor alle problemen gaat zijn. Op papier klopt het misschien. Maar de flexwoningen (eigenlijk containerhuizen) die voor huisvesting moeten gaan zorgen, zijn er niet van de ene op de andere dag. Sterker, na vorig akkoord zouden er 7509 komen, maar dat lukte ook niet. Evenmin zijn er voldoende gemeentes die ze willen stallen. En hoewel staatssecretaris Eric van der Burg het een ‘klotebesluit’ noemde dat hij Tubbergen een opvanglocatie door de strot moest duwen, werkt het kabinet nog steeds door aan een wet die dwang wel mogelijk maakt. Daarnaast moeten de zogeheten aso-azc’s overlastgevende asielzoekers opvangen, maar welke gemeente wil die in de achtertuin? De vorige keer dat zulke speciale locaties werden opgericht, stonden burgemeesters niet in de rij en werden er slechts tijdelijk gebouwen ter beschikking gesteld. Binnen een mum van tijd wilden omwonenden er weer van af. Teer punt bovendien: tijdelijk gaat één op de acht sociale huurwoningen naar statushouders, terwijl het gebrek aan sociale huurwoningen nu al nijpend is. De oppositie in de Tweede Kamer, zowel links als rechts, maakt dan ook gehakt van de deal. PVV-leider Geert Wilders sprak van ‘diefstal van onze huizen’. Zolang de asielcrisis niet weg is, blijft het een politieke wond tussen de regeringspartijen waar de oppositie handjes zout in zal gooien. En het pijnlijkst is dat het kabinet het in zekere zin zag aankomen. In het regeerakkoord schreven de partijen al: “Nederland kent op papier een goede asielprocedure, maar in de praktijk zijn verbeteringen mogelijk.” Sinds die constatering, groeide het aantal tentjes voor het aanmeldcentrum in Ter Apel alleen maar.||https://www.parool.nl/nederland/ongeliefde-asieldeal-is-geen-wonderpil-na-jaren-van-verwaarlozing~b0d56736/
2022-08-29||Bezorgde Nederlanders zetten mes in huishoudboekje||Door de fors gestegen energieprijzen en de oorlog in Oekraïne is het leven in een jaar tijd ruim 10 procent duurder geworden. Het is voor veel mensen aanleiding om rigoureus in hun huishoudboekje te snijden, blijkt uit onderzoek dat Panel Inzicht deed voor het AD. Ruim 8 op de 10 (84 procent) probeert het energieverbruik te minderen, ongeveer dezelfde hoeveelheid doet zuiniger aan met kraanwater (78 procent). Twee derde van de huishoudens neemt andere maatregelen om rond te komen, zoals een goedkopere supermarkt bezoeken. Zeven op de tien Nederlanders zet de thermostaat lager, 44 procent pakt minder vaak de auto. Liefst 82 procent van de mensen doucht minder of korter. Ruim een derde (36 procent) besproeit het gazon minder vaak. Bijna twee derde zet de kraan uit bij het tandenpoetsen. En ruim een kwart hergebruikt regen- of restwater. Daar blijft het niet bij, want bijna 6 op de 10 Nederlanders bezoekt vaker een discountsupermarkt, zoals de Lidl of de Aldi. De helft van de huishoudens zegt eenvoudiger te eten. Het schrappen van vakanties, overslaan van avondjes uit en het opzeggen van abonnementen worden eveneens veelvuldig genoemd. Uit het onderzoek, waaraan duizend mensen van 18 jaar en ouder meededen, blijkt hoezeer het dure leven erin hakt, ook psychisch: twee derde van de huishoudens maakt zich (veel) zorgen om de energierekening. De helft zegt maandelijks een veel hoger voorschot te betalen dan vorig jaar. Gemiddeld gaat het om 123,40 euro per maand extra. Bijna driekwart is bezorgd over de dure boodschappen in de supermarkt. Ruim een kwart (27 procent) zegt moeite te hebben om iedere maand uit te komen. Van de mensen die echt geldzorgen kennen zegt een vijfde daar slechter van te slapen of daar psychisch onder te lijden. Tegelijk claimt slechts 7 procent van de huishoudens die moeilijk rondkomen, daadwerkelijk met een betalingsachterstand bij de bank, hun energiebedrijf of zorgverlener te kampen. Drinkwaterleverancier Vitens en energiebedrijf Eneco herkennen de uitkomsten. “Nederlanders verbruiken minder water zien wij,” zegt Jessica Winkelhorst, woordvoerster van Vitens. “Normaliter stijgt in de zomer het gebruik met 30 procent, afgelopen tijd met slechts de helft daarvan.” Waarschijnlijk speelt de droogte ook een rol bij het lagere verbruik, stelt Winkelhorst, wier bedrijf actief is in Utrecht, Gelderland, Flevoland, Overijssel, Friesland en Drenthe. De drinkwaterleverancier heeft net een campagne achter de rug die klanten opriep minder water te verbruiken. “Wat de intrinsieke motivatie ook is om water te besparen, wij zijn er bijzonder blij mee.” Energieleverancier Eneco ziet dat de circa twee miljoen klanten op alle mogelijke manieren hun energierekening proberen te drukken. Van het lager zetten van de thermostaat, tot korter douchen en het isoleren van hun huis. “Met de hoge temperaturen wordt nu relatief weinig energie verbruikt, maar dit voorjaar lag het gasverbruik 10 tot 20 procent lager dan het jaar daarvoor,” aldus woordvoerder Edwin van de Haar. Dat komt volgens hem voor een belangrijk deel vanwege de gestegen prijzen. “We verwachten dat de prikkel om zuinig aan te doen komend najaar en winter groot zal blijven.” Eneco wijst erop dat steeds meer mensen uit hun vaste contract lopen. “Op 1 januari zal 80 tot 90 procent van onze klanten op variabele tarieven zitten. Iedereen krijgt dus met de huidige hoge energieprijzen te maken en zal willen besparen.” Volgens Milieu Centraal laat het onderzoek zien dat Nederlanders prima in staat zijn zuiniger te leven als het moet. Maatregelen als korter douchen of de thermostaat lager zetten lonen volgens Puk van Meegeren, programmamanager Energie in huis en Mobiliteit, absoluut. “Gemiddeld douchen mensen 9 minuten. Als je dat inkort tot 5 minuten scheelt dat op jaarbasis 130 euro aan gas en water.” Opvallend zijn soms de verschillen tussen jongere en oudere Nederlanders. Zo hechten jongvolwassenen duidelijk aan hun dagelijkse douche. Doucht 87 procent van de Nederlanders tussen de 50 en 64 jaar korter, in de groep 18-34 jaar is dat 12 procentpunt minder. Ook zetten jongvolwassenen minder vaak de kraan uit tijdens het tandenpoetsen. Wel besparen jongeren weer meer op abonnementen, oudere Nederlanders zeggen die minder vaak op. Ouderen werken ook minder vaak thuis om zo reiskosten te besparen.||https://www.parool.nl/nederland/bezorgde-nederlanders-zetten-mes-in-huishoudboekje~b1ff9980/
2022-08-29||Ouders vragen steeds vaker hulp bij kosten schoolspullen: schriften, gymkleding en fietsen||De start van het nieuwe schooljaar gaat gepaard met zorgen om schoolspullen en andere basisvoorzieningen die voor kinderen onmisbaar zijn voor goed onderwijs. Gymschoenen of -kleren, een fiets om op naar school te rijden, laptops, schriften. Het is een kleine greep uit de duizenden verzoeken die Stichting Leergeld Amsterdam recentelijk ontving. De stichting ziet een explosieve groei van het aantal aanvragen. Vorig kalenderjaar werden in totaal 3028 kinderen geholpen – soms werden meerdere verzoeken per kind gedaan. Nu, aan het begin van het nieuwe schooljaar, staat de teller al op 3002. “Het is vooral de laatste maanden gestegen,” zegt Carolien de Jong, manager bij Stichting Leergeld Amsterdam. “We zijn aanvullend. Dus pas wanneer mensen niet in aanmerking komen voor de gemeentelijke voorzieningen, die vooral focussen op minima, kloppen ze bij ons aan. Wij kijken niet naar de inkomsten, maar naar het besteedbaar inkomen.” Vorige week bleek uit onderzoek van EenVandaag dat een meerderheid van de midden­in­komens geldzorgen heeft. De Jong ziet in de aanvragen dat mede door de stijgende energierekening ‘steeds meer middeninkomens in de knel komen en een beroep op ons doen.’ “Vorig jaar kregen we over het gehele jaar 67 aanvragen voor schoolspullen zoals schriften en pennen. Dit jaar hebben we hiervoor al 87 aanvragen ontvangen. Dat laat zien hoe nijpend het op dit moment is in gezinnen. Je kunt geld maar één keer uitgeven en meer geld voor de energierekening betekent minder voor boodschappen en andere dingen.” De woordvoerder van wethouder Marjolein Moorman (Onderwijs) laat weten dat ook bij de gemeente het aantal aanvragen voor hulp bij schoolkosten is gestegen. Of eigenlijk: “In bijna alle armoederegelingen zien we een toename van het aantal aanvragen.” Hoeveel precies is nog niet bekend. Hans Spekman, directeur van het Jeugdeducatiefonds, noemt het aantal aanvragen bij het fonds – dat via scholen bereikbaar is – ‘niet normaal meer’. Hij maakt zich voor nu het meeste zorgen om de verlegenheid van ‘de nieuwe groep armen’. “Je moet een drempel over om hulp te vragen en deze situatie vraagt van de scholen om vaker op huisbezoek te gaan en hulp bespreekbaar te maken en te houden, in de klas en op het schoolplein.” Uit een rondgang blijkt dat zowel middelbare scholen als basisscholen zich zorgen maken over het komende jaar. Het is evident dat de knelpunten in het dagelijks leven ook tot uiting komen op scholen, door sommige onderwijzers ook wel een ‘minimaatschappij’ genoemd. Tina van der Berg, onderwijsondersteuner en contactpersoon voor fondsen op basisschool Polsstok in Zuidoost, ziet van dichtbij hoe ouders klap na klap proberen op te te vangen. “Eerst zagen we moeilijkheden door corona, nu door de stijgende energierekening. Bij elke ouder die aanklopt, kijken we naar de situatie en hoe we de kinderen het beste kunnen helpen.” Maryse Knook, directeur van de Open Schoolgemeenschap Bijlmer, speelt komend jaar op de situatie in met een schoolontbijt. “We gaan ontbijt aanbieden op een laagdrempelige manier: door kinderen eerder te laten komen en bijvoorbeeld samen naar CNN te kijken en het te hebben over de actualiteit. Daarmee benadrukken we niet de armoede, maar bieden we wel wat kinderen nodig hebben: een gevulde maag om goed te kunnen leren.” “We hebben op school sowieso al vaker te maken met armoede, maar nu zie je dat het alsmaar extremer wordt. De groep die niet meer kan rondkomen wordt groter. Dat zien we bijvoorbeeld terug in de vrijwillige ouderbijdrage van circa 100 euro per jaar. Steeds minder ouders kunnen die betalen. Ik vermoed dat die groep dit jaar groter wordt.”||https://www.parool.nl/amsterdam/ouders-vragen-steeds-vaker-hulp-bij-kosten-schoolspullen-schriften-gymkleding-en-fietsen~bb8b54c36/
2022-08-29||Droogte legt ons verleden bloot: oorlogsschepen, lijken en dino’s||“Dat was een mooie verrassing,” zei de Spaanse archeoloog Enrique Cedillo. Hij had het niet over het deels drooggevallen Valdecañasreservoir in de provincie Cáceres (dat was helemaal niet mooi), maar over wat aan de oppervlakte was gekomen: een cirkel van tientallen grote stenen uit 500 voor Christus. Het gaat om de Dolmen de Guadalperal, ofwel het Stonehenge van Spanje. “We hebben nu een unieke kans om ze uitgebreid te bestuderen.” In deze extreem droge zomer komen overal ter wereld verrassingen naar boven. In het Oost-Servische dorpje Prahovo heeft het almaar dalende water van de Donau een erfenis van de Tweede Wereldoorlog prijsgegeven. Hier zijn meer dan twintig schepen van de Duitse Zwarte Zeevloot naar de oppervlakte gekomen. Die waren op de vlucht voor de Russische opmars en vonden bij Prahovo hun Waterloo. De burgemeester is er niet blij mee: “De Duitsers hebben hier een ecologische ramp achtergelaten,” zei hij tegen persbureau Reuters. Volgens schattingen herbergt de Donau nog honderden van zulke wrakken. In vele daarvan ligt ook nog mogelijk gevaarlijke munitie. In de Italiaanse rivier de Po is onontplofte munitie uit de Tweede Wereldoorlog gevonden. Voor het opruimen daarvan moesten vlak bij de stad Mantua drieduizend mensen worden geëvacueerd. Ook langs de Rijn in Duitsland zijn oude granaten opgedoken. Autoriteiten manen de bevolking om niet door drooggevallen, modderige rivierbeddingen te lopen. En, zo luidt het devies: overal afblijven! Onder meer aan de oevers van de Elbe, in Tsjechië en Duitsland, zijn zogeheten hongerstenen zichtbaar geworden. Die zijn soms honderden jaren oud en moesten toekomstige generaties waarschuwen voor laag water: als deze stenen zichtbaar worden, dreigt een crisis. Er is zelfs een steen gevonden waarop staat: ‘Huil als je mij ziet’. In de Verenigde Staten komen heel andere zaken naar boven. In het snel opdrogende Lake Mead zijn al overblijfselen van verschillende lichamen gevonden, sommige met kogelwonden. Het vermoeden bestaat dat het gaat om slachtoffers van de maffia. Las Vegas ligt een kilometer of 50 verderop en tijdens de opkomst van deze gokstad, in de jaren 50 en 60, vonden er veel afrekeningen plaats. Iets meer naar het oosten, in de staat Texas, zijn in de bedding van de rivier de Paluxy pootafdrukken van een acrocanthosaurus tevoorschijn gekomen. Deze ‘hoge stekelhagedis’ leefde meer dan 110 miljoen jaar geleden, kon 12 meter lang worden en woog 7 ton. Aan de andere kant van de wereld, in China, komt het verleden ook naar boven door de droogte. In de stad Chongqing, midden in de rivier de Yangtze, zijn drie Boeddhabeelden zichtbaar geworden. Volgens Chinese staats- media zijn ze waarschijnlijk zeshonderd jaar oud, en gebouwd tijdens de Ming- en Qingdynastieën. Het eiland waarop ze staan was lang ondergelopen. In de buurt van Chongqing zouden al 66 rivieren helemaal zijn opgedroogd.||https://www.parool.nl/wereld/droogte-legt-ons-verleden-bloot-oorlogsschepen-lijken-en-dino-s~b1d772af/
2022-08-29||Tim Knol: ‘Amsterdam gaf veel onrust in mijn hoofd en lijf’||Tim Knol (via de telefoon): “Zeker. Nou ja, het leven gaat natuurlijk altijd met strikes and gutters, ups and downs, om het in Big Lebowski-termen te zeggen, maar in het algemeen gaat het véél beter met me dan vroeger. Dit voorjaar was het effe doorbijten. Al die shows die ik na corona moest inhalen. Het was zó druk, maar het is goed gegaan. Ik ben wel weer wat aangekomen.” “Ik zit nu weer effe op 90, maar ik breng het makkelijk terug naar 85, dat is ideaal. Ik zal de rest van mijn leven op mijn gewicht moeten blijven letten. Heel rock-’n-roll is het niet, maar het is niet anders. Nou ja, misschien is het juist wel heel rock-’n-roll om je leven zo om te gooien.” “Qua timbre en toon is er niets veranderd. Ik hoor wat dat betreft geen verschil tussen mijn nieuwe plaat en mijn vierde album, uit 2018, toen ik op mijn zwaarst was. Zingen gaat me wel veel makkelijker af. Een stem is een spier, als je in conditie bent, zing je veel lekkerder. Als ik vroeger twee shows op een dag had, had ik het bij die tweede echt zwaar.” “Het is een enkele keer voorgekomen, maar ik was echt een drunkhead. Ik was niet verslaafd, maar het gevaar lag altijd op de loer. Als ik dronk, zat er geen enkele rem op.” “Meestal melig en vrolijk, zeker in het begin was ik een feestneus, maar ik had later ook wel eens een echt kwade dronk. Rond een uur of vijf ’s ochtends in nachtcafés als Weber en Lux was ik niet altijd aardig. Verbaal kon ik heel agressief uit de hoek komen.” “Noodzakelijk niet, maar het kwam wel heel goed uit. Ik ben blij dat ik al die verleidingen van de stad niet meer heb. Amsterdam gaf veel onrust in mijn hoofd en lijf.” “Ja! Ik was vanochtend om 7.15 uur al op pad. Ik heb gezwommen in Castricum aan Zee en loop nu terug naar huis. Ik probeer elke dag tussen de 15.000 en 25.000 stappen te zetten (tussen de 11 en 19 kilometer, redactie). Soms zit ik eronder, soms ga ik er ver over heen. Als ik kán lopen, doe ik het. Ik heb in Amsterdam al twee jaar niet meer in de tram gezeten.” “Ik ben altijd nogal chaotisch geweest, een beetje ADD’erig. Lopend zet ik de dingen op een rijtje. Ik zie het alsof ik op kantoor zit. Ik verzin ook liedjes onderweg. Ik kom niet thuis met een complete song, maar wel met goede ideeën. The Lone Mile, van mijn nieuwe album, is zo ontstaan. Ik liep te denken aan de tijd dat ik in Amsterdam in het holst van de nacht van kroeg naar kroeg zwalkte, altijd op zoek naar een laatste thrill. Echt een slechte tijd, wandelend geef ik die een plek.” “Hij is een van mijn beste vrienden, dat hij mijn vader had kunnen zijn maakt niets uit. We hebben veel raakvlakken, dezelfde passies. We appen ook veel: over muziek natuurlijk, over wat we op tv hebben gezien. Een paar uitgevers hadden interesse in een boek over mijn, tussen aanhalingstekens, transitie. Ik had geen zin in zo’n egodocument slash goeroeboek. Ik ben ook geen diëtist of zo, ik ga mensen echt niet vertellen hoe ze moeten eten. Bij uitgeverij Thomas Rap zeiden ze: ga met Nico zitten. Goed idee. Ik heb een paar dagen met hem gekletst, heel ongedwongen, en hij heeft het mooi opgeschreven.” “Ja, we hebben wat nummers samen geschreven, hij heeft in de studio ook een dagje toetsen gespeeld. Nico stelde in het begin van de corona voor dat ik weer contact zou zoeken met Duijf. Hij wist dat die ook was gestopt met drinken en in een zelfde fase in zijn leven zat als ik. Ik was er kapot van toen onze wegen zich scheidden. Nu besef ik dat Duijf indertijd te veel petten op had. Hij was én een goede vriend én mijn manager én mijn mentor én mijn bandleider én mijn producer én mijn toetsenist én we schreven samen. Dat was te veel voor een gezonde relatie. Maar muzikaal werken we nog steeds heel goed samen. Toen we elkaar twee jaar geleden weer ontmoetten, leidde dat meteen tot het liedje Wandering Heart.” “Ik vind het geweldig klinken, Tim Knol & The Wandering Hearts. Beetje seventies-achtig, à la Tom Petty & The Heartbreakers. Met bassist Jeroen Overman en drummer Kees Schaper speelde ik eerder. Nieuw in mijn band zijn gitarist Sam van Ommen en pedalsteelgitarist David Gram. Anne Soldaat, met wie ik altijd werkte, is nog steeds mijn nummer 1-gitarist, maar ik vond het leuk het eens anders te doen. Ik speel zelf op het podium bijna geen solo’s meer, maar wijs naar Sam of David: take it away. Dit is echt een liveband, verwacht niet dat we precies de plaat naspelen. Verwacht zeker ook niet dat je moet meezingen of meeklappen.” Het album Lightyears Better verscheen bij Excelsior Recordings, het boek Lichtjaren Beter bij uitgeverij Thomas Rap. Zie voor optredens www.timknolofficial.com||https://www.parool.nl/kunst-media/tim-knol-amsterdam-gaf-veel-onrust-in-mijn-hoofd-en-lijf~b0727854/
2022-08-29||Humans of Amsterdam: ‘Ik stelde me voor hoe een auto-ongeluk de oplossing zou zijn voor al mijn ellende’||“Mijn ouders maakten altijd al veel ruzie. Ik was dus ook niet verbaasd en zelfs een beetje opgelucht toen mijn vader me tijdens een vakantie vertelde dat ze gingen scheiden. Mijn moeder was thuis achtergebleven. Toen we thuiskwamen en ze hoorde dat mijn vader had verteld over de scheiding, barstte de bom. Diezelfde dag nog pakte mijn vader zijn spullen en verliet hij het huis. Het liefst was ik op dat moment ook vertrokken, maar ik zat midden in mijn eindexamenjaar en kon dus geen kant op. Mijn moeder is altijd gewelddadig geweest, zowel fysiek als verbaal. Ze gaf mij de schuld van de scheiding. Soms verzon ze dat ze ongeneeslijk ziek was en nog maar een paar jaar te leven had. Zo probeerde ze me te manipuleren. Ik wou niets liever dan haar helpen. Ik verbrak zelfs het contact met mijn vader in de hoop dat onze relatie zou verbeteren, maar wat ik ook probeerde, het werkte niet. Langzamerhand raakte ik mezelf kwijt. Op een dag zat ik in de auto en mijn gedachten dwaalden af. Ik stelde me voor hoe een auto-ongeluk de oplossing zou zijn voor al mijn ellende. Ik schrok zo erg van die gedachte dat ik wist dat er iets drastisch moest veranderen. Op dat moment was ik al uit huis en ik besloot het contact met mijn moeder te verbreken. We zijn nu een paar jaar verder en inmiddels heb ik weer een goede relatie met mijn vader. Ik weet nu dat ik mijn moeder niet kan redden, ik ben haar dochter. Ik moet eerst mezelf redden.”||https://www.parool.nl/ps/humans-of-amsterdam-ik-stelde-me-voor-hoe-een-auto-ongeluk-de-oplossing-zou-zijn-voor-al-mijn-ellende~b8e2e6f7/
2022-08-29||Om volwaardig afscheid te nemen, kroop schrijver Amélie Nothomb in de huid van haar vader||Amélie Nothomb (56) schrijft negen uur per dag: vijf uur aan haar romans en vier uur aan het beantwoorden van de brieven die ze ontvangt. Nooit droogt de inspiratie op. “Het geheim is dat je nooit moet ophouden met schrijven. Ik ben nu bezig met mijn honderdvijfde roman. Premier sang was de honderdste die ik schreef en de dertigste die ik heb gepubliceerd. Het is mijn meest persoonlijke boek.” Bloedlijn, de titel van de Nederlandse vertaling, gaat over haar vader – een man die ze meer dan wie ook bewonderde. En over wie ze schrijft, met groot inlevingsvermogen, in de eerste persoon. “Voor het eerst laat ik hem over zijn gevoelens spreken. En de paradox is: daardoor kan ik via een omweg over de mijne praten.” Ambassadeur Patrick Nothomb (1936-2020) was dan ook een uitzonderlijk figuur, meer dan zomaar een voetnoot in de Belgische diplomatieke geschiedenis. In de annalen staat hij vermeld vanwege zijn overlevingskunst én onderhandelingstalent tijdens een vier maanden durende gijzeling in het Congolese Stanleystad (het huidige Kisangani) door Simba-opstandelingen in 1964, die uiteindelijk met de inzet van Belgische parachutisten werd beëindigd. Patrick Nothomb was in Congo als 28-jarige kort daarvoor benoemd als consul. Nothomb vertelt met trillende stem hoe ze de eerste dagen en weken na de plotse dood van haar vader doorkwam. “Mijn vader stierf op de eerste dag van de Belgische lockdown, op 17 maart 2020, aan een hartaanval. Ik kon niet naar zijn begrafenis. Toegegeven, ik was niet de enige die zich in die vreselijke situatie bevond. Maar daardoor kon ik mijn rouwarbeid niet op een behoorlijke manier afwerken. Het was werkelijk une horreur. ” Zoals wel vaker bleek de pen haar reddingsboei. “Zes maanden na de dood van mijn vader zei ik tegen mezelf: papa, ik ga je uit de dood opwekken. Om volwaardig afscheid te kunnen nemen. Ik wilde hem laten herrijzen door hem zijn stem terug te geven, hem als het ware ook mijn leven schenken. En toen ik klaar was met het boek, had ik het gevoel dat hij er zelf vrede mee had. Ik had eindelijk adieu kunnen zeggen.” Haar vader had een spectaculair leven, dus er lag veel verhaalstof: het verlies van zijn vader, die op een landmijn liep; opgroeien in eenzame weelde in Brussel; zijn jeugd op een kasteel vol vergane glorie in de Ardennen; zijn diplomatieke carrière. “Wat ik verzonnen heb, dat zijn zijn gevoelens,” zegt Nothomb. “Want mijn vader behoorde tot de generatie die nooit over hun emoties praatte. Zelfs in zijn boek over de geruchtmakende periode in Congo, Dans Stanleyville, hield papa de kiezen op elkaar over wat het precies bij hem had teweeggebracht. Alleen maar de feiten. Geen sentimenten, geen spatje emotie, daar hield hij zich aan. In feite gaat mijn roman over alles wat hij nooit heeft gezegd.” “Nee, zeker niet. Ik heb het er met hem ook nooit over gehad. Ik zou dat niet hebben gedurfd. Mijn vader moest sterven voor ik me zoiets kon inbeelden. En wat me het meest interesseerde, was zijn leven toen ik zelf nog niet geboren was, voor 1966 dus. Daar heb ik de klemtoon op gelegd.” “Omdat het zijn eerste rendez-vous met de dood was. En vreemd genoeg heb ik mijn eigen leven te danken aan die gebeurtenis. Omdat hij het overleefde, natuurlijk. Maar ook omdat hij zonder die aanraking van de dood nooit een derde kind had gewild. Daarna was er opnieuw die impuls, de roes van de overlever.” “Ja, die indruk klopt. Hij was eerder zwijgzaam, ja. Hij was gezegend met een bijna extreme pudeur, wilde nooit iemand bruuskeren. In familiekring hoorde je hem nauwelijks. Daarvoor was hij te bescheiden. Het was moeilijk om hem te doorgronden, dat geef ik grif toe. Hij was een van de meest minzame mensen ter wereld én daardoor ongelooflijk geliefd. Patrick Nothomb was een man zonder vijanden, door vrijwel iedereen op handen gedragen.” “Dat is inderdaad een van zijn talloze paradoxen. In zijn functie als ambassadeur moest hij enorm veel mensen ontvangen en hij deed dat met veel gratie. Hij wist zijn publiek te charmeren. Hij was op zo’n moment een wereldse man met een wonderbaarlijke welsprekendheid die ook zijn leven heeft gered, zeer zeker. Misschien omdat hij ook enige sympathie kon opbrengen voor de verzuchtingen van de Simba-rebellen, dat valt niet uit te sluiten. Zijn toewijding en welwillendheid als diplomaat waren immens groot.”||https://www.parool.nl/kunst-media/om-volwaardig-afscheid-te-nemen-kroop-schrijver-amelie-nothomb-in-de-huid-van-haar-vader~b23d7742/
2022-08-29||‘Ik ben een monddood gemaakt Onmens’||Gek is dat, dacht hij, ik kan opstaan en weglopen. Dat vindt niemand erg. Het zou lijken of ik naar de wc moest, ik zou dat zelfs kunnen zeggen. Maar ik doet het niet. Ik heb de vrijheid en toch niet... Hij glimlachte om zijn eigen woorden en deed net of dat was om een redenering van een van zijn tafelgenoten naar wiens mond hij keek. Het was een lelijke mond die hij bedreigend vond. Er kwamen zinnen uit die hij bedorven vond. Zinnen als ongedierte, als kleine monsters. Ze waren giftig. En opeens, toen hij weer door den ogen van de ander gedwongen was licht te knikken terwijl hij dat niet wilde, dacht hij: monddood! Ik ben monddood gemaakt. Ik ben domweg niet in staat meer mijn verbale duit in het zakje te doen. De anderen zijn sneller, denken hetzelfde. Hij bleef hangen op dat woord, monddood. Het was niet dat hij zich niet kon verdedigen of geen argumenten had, maar hij werd gebombardeerd met zienswijzen die hem meteen drukten in een hoek waar de ‘Onmensen’ zaten, zij die ‘onmenselijk’ waren, en hij was bang voor dat oordeel, want dat was hij niet. “Ik ben een monddood gemaakt Onmens,” zei hij. “Wat zeg je?” “Niets, niets,” zei hij snel en voelde hoe het rood in z’n gezicht naar buiten wilde dringen. Hij trok een lachgrimas. Aanval net op tijd afgeslagen, dacht hij. Hij dacht na over het monddood zijn. Was het lafheid dat hij zweeg? Uiteraard. Hij wilde de sfeer niet verpesten, een gezellig samenzijn dat eigenlijk niet gezellig was. Die verdomde onzekerheid van hem. Onzekerheid is een ziekte die nooit geneest. De Grootmonders konden in zinnen met kettingen praten en het geknik van de anderen waren de sloten waarmee alles werd vastgezet. Hij zou wraak nemen. Wraak op een democratische manier. Als de uitnodiging om te stemmen kwam, zou hij ’s ochtends vroeg al naar het stemhokje gaan en dan een vakje rood maken dat al die tafelgenoten hier verafschuwden. De kleine wraak van de Monddode. Hij zou ’s avonds alleen naar de televisie kijken en de uitslagen volgen. En wat de uitslagen ook zouden zijn – het zou weleens mee kunnen vallen –, hij zou dan weten dat er meer waren zoals hij. Intussen was er alleen de hoop dat de Grootmonders zouden verliezen. De wereld bestaat alleen maar uit Grootmonders, dacht hij. Ik wil er ook een zijn. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-ben-een-monddood-gemaakt-onmens~b82f8978/
2022-08-29||Opinie: ‘Laat voortaan altijd alleen thuissupporters toe bij Ajax’||Dat burgemeester Halsema heeft besloten dat PSV-supporters niet meer welkom zijn bij wedstrijden in de Arena, is een goede beslissing (Het Parool, 22 augustus). Gezien het gedrag van voetbalsupporters stel ik echter voor dat voortaan altijd alleen nog supporters van de thuisclub welkom zijn. Dat scheelt veel agressie, beledigingen, geweld, vernielingen, onnodige politie-inzet en uitstoot van CO2. Op die manier wordt het weer gezellig in voetbalstadions. Clubs hoeven overigens niet te klagen over minder inkomsten, want ze zwemmen in het geld als je naar de salarissen en transferbedragen kijkt. Wellicht kan dat ook beperkt worden tot de balkenendenorm? Dat heeft dan tot gevolg dat de beste voetballers kampioen worden en niet de rijkste clubs. Voetbal wordt dan weer een échte sport.Ton Jacobs, Amsterdam Wanneer wordt de merchandise bij Ajax eens onder de loep genomen? Er zijn sjaals met een davidster te koop met een label ‘official product Ajax’. En wat te denken van de Israëlische vlaggen? Kortom, er geld aan verdienen is wél prima.Jan van Luttikhuizen, Purmerend Het verkrijgen van een waardebon bij de wc van een tankstation, zoals al langer gebruikelijk in Duitsland en Zwitserland, vind ik op zich niet zo’n punt (Het Hoogste Woord, 22 augustus). Nederland vormt echter (weer eens) de schraperige uitzondering dat een waardebon slechts voor bepaalde producten kan worden gebruikt. Bovendien kan in de genoemde landen één product met meerdere waardebonnen worden aangeschaft. Uiteraard geen geld terug!Maurice Vliegen, Amsterdam Het kabinet wil dat het schoolkind pas later het onderwijsniveau kiest (Het Parool, 22 augustus). Bepaald geen nieuwe gedachte. In de jaren zestig en zeventig van de vorige eeuw was het Jos van Kemenade die de middenschool als oplossing zag. De oplossing strandde echter bij het voortgezet onderwijs. Leerkrachten wisten niet wat ze met de niveauverschillen aanmoesten. De middenschoolgedachte werd teruggebracht tot een brugklas waar de kinderen vanuit de basisschool naartoe zouden gaan. Die brugklas werd algauw de brugklas-mavo en de brugklas-havo/vwo. En zo was na enkele jaren alles weer bij het oude en ging de Cito-score een steeds belangrijkere rol spelen bij de overgang naar het voortgezet onderwijs. Laat onderwijsminister Dennis Wiersma lering trekken uit het verleden en eerst gesprekken aangaan met de mensen van het voortgezet onderwijs. Zij zijn het die de plannen over niveauverschillen moeten waarmaken. En dan met name de leerkrachten, die over het algemeen gewend zijn met kinderen te werken die weinig van niveau verschillen: die zijn geselecteerd op basis van de eindtoets basisonderwijs. Alleen als deze mensen achter de plannen staan, is de uitvoering haalbaar. Anders voorspel ik dat er heel veel werk verzet gaat worden en de situatie toch blijft zoals die nu is! En zit men over dertig jaar weer met dezelfde problemen!Jan van Veen, Aalsmeer||https://www.parool.nl/columns-opinie/opinie-laat-voortaan-altijd-alleen-thuissupporters-toe-bij-ajax~b719f482/
2022-08-29||Opinie: ‘Er woedt een juridische revolutie in Nederland’||Er waart een opstand door Nederland van bezorgde burgers tegen een falende overheid. Veel mensen denken daarbij misschien aan de boerenopstand tegen het stikstofbeleid van het kabinet. Dat is echter niet de opstand waardoor Nederland werkelijk verandert en de boeren zullen met hun protestacties aan het kortste eind trekken omdat zij de echte revolutie hebben gemist. Die revolutie bestaat uit het brede juridische verzet van vele burgers en milieuorganisaties tegen de voortdurende aantasting van hun gezondheid en de natuur in Nederland. Dat verzet heeft grote successen geboekt in Nederlandse rechtszalen waar op dit moment de echte revolutie plaatsvindt. De juridische opstand brak in 2019 uit door revolutionaire uitspraken van de Raad van State en de Hoge Raad. De Raad van State gaf Werkgroep Behoud de Peel uit Deurne en Mobilisation for the Environment en Vereniging Leefmilieu uit Nijmegen gelijk: het Programma Aanpak Stikstof van het kabinet Rutte II was onverenigbaar met Europese regelgeving voor de bescherming van de natuur en daarom waren vergunningen aan boerenbedrijven voor de uitstoot van stikstof ongeldig. Van de Hoge Raad kreeg milieuorganisatie Urgenda gelijk: het klimaatbeleid van de Nederlandse overheid voldoet niet aan internationale klimaatnormen en is daarom in strijd met het fundamentele mensenrecht van iedereen in Nederland op een gezonde leefomgeving. De uitspraken van de Raad van State en de Hoge Raad hebben een hechte basis in internationale rechtsnormen en wetenschappelijke inzichten over stikstofuitstoot en klimaatverandering waarnaar de rechters in hun uitspraken verwijzen. De Raad van State en de Hoge Raad hebben de toon gezet voor de vele procedures die bezorgde burgers en organisaties de afgelopen jaren hebben aangespannen voor een beter milieu. Zo wonnen onlangs nog Natuurbeschermingswacht uit Meppel en Vereniging Behoud de Parel en burgers uit Grubbenvorst bij de Raad van State hun rechtszaken tegen uitbreidingen van veebedrijven en mestfabrieken. Bij de Raad van State loopt nog steeds de rechtszaak van Stichting Rust bij de Kust, Mobilisation for the Environment en Stichting Duinbehoud tegen de vergunning voor het racecircuit van Zandvoort. Omwonenden van Schiphol hebben zich verenigd in de Stichting Recht op Bescherming tegen Vliegtuighinder om de overheid via een rechtszaak te dwingen internationale geluidsnormen te handhaven. Omwonenden van Tata Steel en Dorpsraad Wijk aan Zee, Stichting Duinbehoud en Frisse Wind hebben collectief aangifte gedaan bij het Openbaar Ministerie vanwege de uitstoot van giftige stoffen waartegen de overheid tot nu toe onvoldoende optrad. Vereniging Milieudefensie won samen met andere milieuorganisaties de rechtszaak tegen Shell voor vermindering van CO2-uitstoot en heeft nieuwe rechtszaken aangekondigd omdat de overheid te weinig doet om haar klimaatdoelen te halen. De juridische revolutie laat zien waarom de boerenopstand uiteindelijk zal mislukken. Omgekeerde vlaggen en blokkades van snelwegen zijn geen juridische argumenten voor een ander stikstofbeleid. De gesprekken met bemiddelaar Johan Remkes zullen voor de boeren ook geen zoden aan de dijk zetten, want Remkes is geen rechter en kan daarom geen bindende uitspraken doen over de normen waaraan stikstofplannen moeten voldoen. Als boeren oprecht van mening zijn dat zij betere plannen hebben voor de natuur en de gezondheid van alle burgers in Nederland, zullen ze dat in de rechtszaal moeten bewijzen en daar hebben boerentrekkers en brandende strobalen geen enkel gewicht. Internationale rechtsnormen en wetenschappelijke inzichten zijn voor rechters beslissend en niet de opvattingen van Nederlandse boerenorganisaties en Haagse politici die zwichten voor harde boerenacties. De kabinetten van Rutte hebben twaalf jaar lang ruim baan gegeven aan de economische groei ten koste van een gezonde leefomgeving voor iedereen. Door de juridische revolutie moeten er nu grenzen aan de groei worden gesteld. Wanneer politici dat nog steeds niet aandurven, kunnen bezorgde burgers nu naar de rechter stappen. Verenig je en procedeer, want de rechter geeft je groot gelijk als het gaat om de bescherming van je gezondheid en de natuur in Nederland.||https://www.parool.nl/columns-opinie/opinie-er-woedt-een-juridische-revolutie-in-nederland~b640f7ff/
2022-08-29||Opinie: ‘Begrip voor de context waarin geweld in het bevrijde Indonesië plaatsvond, is essentieel’||Elke keer verbaas ik me erover wanneer mensen die onderdeel zijn geweest van een onderdrukkende macht, of hun nazaten, in de slachtofferrol kruipen. In Het Parool van 23 augustus is het weer eens raak: Hans Moll, voormalig voorzitter van de Federatie Indische Nederlanders, wacht blijkens zijn ‘Indonesië mag best een krans neerleggen, als dan ook spijt wordt betuigd voor orgie aan geweld’ nog steeds op excuses voor de wandaden begaan door mensen die hij als terrorist bestempelt. Het dieptepunt van zijn betoog is zijn vergelijking met de Vietnamoorlog waarbij een Amerikaan zich in dezelfde bewoordingen uitlaat over vrijheidsstrijders uit dit Zuidoost-Aziatische land. Er zijn drie zaken waar de heer Moll en zijn Amerikaanse vriend volledig aan voorbij gaan: Nederland had niets te zoeken in Indonesië (en de Verenigde Staten niets in Vietnam), het geweld waarmee de lokale bevolking is onderdrukt is onbeschrijfelijk geweest en mensen tegen wie jarenlang systematisch geweld wordt gebruikt, blijken zelf later ook vaak uitzonderlijk geweldadig. Om zelf ook maar eens de vergelijking met Vietnam te maken (ik ben zelf woonachtig in de hoofdstad Hanoi en ben getrouwd met een Vietnamese): jarenlange onderdrukking door Chinezen, Fransen en Amerikanen heeft haar sporen nagelaten. Of dichter bij huis: Afrikaners werden na het verlies in de Boerenoorlog de grootste voorvechters van rassenscheiding. En op het gevaar af antisemitisme te worden aangerekend: de Joodse staat, waarvan de stichting een rechtstreeks gevolg was van de Holocaust, is mijns inziens zeer gewelddadig ten opzichte van de Palestijnen. Keur ik daarmee het geweld tegen Nederlanders in de voormalige kolonie goed? Nee. Uiteraard niet, zou ik er aan willen toevoegen. Ik keur ook het kaalscheren van moffenmeiden aan het einde van de Tweede Wereldoorlog af en andere misstanden die zich ongetwijfeld in recent bevrijd Nederland hebben voorgedaan. Begrijpelijk is het wel. In voormalig Rhodesië zijn blanken op een vaak gruwelijke wijze van hun bezittingen beroofd nadat zij als minderheid de macht verloren. En dat het in dit opzicht in Zuid-Afrika anders is verlopen, komt niet zozeer omdat de zwarte bevolking hier minder wraakzuchtig was, maar omdat men gezien heeft hoe de economie in Zimbabwe volledig instortte na de verdrijving van de voormalige machthebbers. Hoe afkeurenswaardig al dan niet bloedig geweld ook moge zijn, het zou de heer Moll sieren enig begrip te hebben voor de context waarin het nodige – ongetwijfeld – is voorgevallen. En om eerst te kijken naar wat de oorzaak is van wat hij als terrorisme bestempelt, in plaats van alleen maar te jammeren over het onrecht dat hijzelf voelt, hoe reëel dat gevoel ook moge zijn.||https://www.parool.nl/columns-opinie/opinie-begrip-voor-de-context-waarin-geweld-in-het-bevrijde-indonesie-plaatsvond-is-essentieel~b2b50afc/
2022-08-29||De harde koers achter de aardige lach: asielzoekers zijn slachtoffer van visieloze politiek||Misschien dat hun ogen nu eindelijk opengaan. Deze zin spookte dagenlang door mijn hoofd. Wellicht was het ijdele hoop, maar als de beelden uit Ter Apel het kabinet niet in beweging konden brengen, zou níets meer helpen. Al weken is het onrustig in Ter Apel, omdat grote groepen mensen op straat slapen vanwege capaciteitsgebrek . Dat klinkt op zich al akelig, maar de precieze omstandigheden waarin deze mensen leefden bleven tot voor kort vaag. Dit veranderde toen Artsen zonder Grenzen (AzG) een team stuurde. Normaal gesproken werkt deze humanitaire hulporganisatie in oorlogsgebieden als Jemen, Afghanistan en Irak. Nooit eerder kwam het voor dat medisch personeel van AzG in Nederland aan de slag ging. Wat deze medici aantroffen was schokkend. Ze berichtten over een gebrek aan watertappunten en andere sanitaire voorzieningen. Niet verrassend dat besmettelijke ziektes als schurft en hepatitis om zich heen grepen. Bovendien stierf er een baby van drie maanden oud en werden drie mannen met spoed naar het ziekenhuis gebracht. Eentje leed aan een ernstige vorm van diabetes en kreeg al weken geen insuline meer, de anderen hadden een hartaanval. Eindelijk gingen de ogen van het kabinet open. Ze hadden een plan de campagne, want dit kon zo niet langer. Dat plan was alleen compleet anders dan waarop ik had gehoopt: een humanere behandeling van asielzoekers. Nee, wat was de conclusie? Strengere asielregels. De VVD maakte een mooi overzichtje met de nieuwe maatregelen: het beperken van het aantal asielzoekers, een tijdelijke stop op gezinshereniging, meer en strengere grenscontroles, een nieuwe sobere locatie voor overlastgevers en geen dwang meer voor gemeentes zoals in Tubbergen. Ik zuchtte diep. Door zijn aardige lach vergeet je het soms, maar de verantwoordelijke voor deze harde koers is de immer sympathieke Mark Rutte. Wat me vooral kwaad maakt, is dat asielzoekers slachtoffer worden van visieloze politiek. Sommige mensen denken dat de huidige crisis komt door een exponentiële groei van het aantal asielzoekers. Dat klopt niet. Gemiddeld worden er per jaar ongeveer dertigduizend asielaanvragen ingediend. De verwachting voor 2022 wijkt daar nauwelijks van af – met uitzondering van de Oekraïners. Het daadwerkelijke probleem komt door politiek beleid. Sinds de coronacrisis wordt er flink bezuinigd op het ‘dossier’ asiel en migratie. Veel azc’s sloten hun deuren en door personeelsgebrek loopt de wachttijd voor een gesprek met de Immigratie en Naturalisatiedienst enorm op. Daarnaast kunnen statushouders niet doorstromen vanwege de woningcrisis en blijven ze langer dan nodig in azc’s – dáár wil het kabinet nu dan tenminste wel iets aan gaan doen. Vrijdag sloeg de Inspectie Gezondheidszorg en Jeugd alarm over de situatie in Ter Apel. Midden in de nacht werd een grote groep asielzoekers geëvacueerd. Inmiddels slapen er per nacht alweer 300 mensen noodgedwongen in de buitenlucht. Soms denk ik dat het morele kompas van dit land stuk is. Natascha van Weezel (1986) is journalist. Elke maandag schrijft ze een column voor Het Parool.Reageren? natascha@parool.nl.||https://www.parool.nl/columns-opinie/de-harde-koers-achter-de-aardige-lach-asielzoekers-zijn-slachtoffer-van-visieloze-politiek~b6b91bb5/
2022-08-29||Eva van Manen en Josephine Zwaan van platform rosetta. breken lans voor vrouwelijke producers – ‘Het is tijd voor meer zichtbaarheid’||Deze zomer organiseerde rosetta. voor de tweede keer een summerschool met twaalf vrouwelijke producers. De centrale lesdelen vonden zowel in de cinema van de Melkweg als online plaats en de producers konden de opdrachten in de kleedkamers maken. Artiest en producer Tessa Rose Jackson en muziekbusinesscoach Kimberley Mungra kwamen langs om masterclasses te geven. Oprichters Eva van Manen (33) en Josephine Zwaan (32) willen met rosetta. bestaande en beginnende vrouwelijke producers op de kaart zetten, want slechts 3 procent van de producers in Nederland is vrouw. Van Manen studeerde aan de Academie voor Theater en Dans in Amsterdam, met een grote interesse voor muziek, andere makers en componeren. Na haar studie werkte ze samen met Spinvis en theatercollectief De Hollanders, waar ze voor verschillende voorstellingen de muziek componeerde. Al snel besefte Van Manen dat ze een andere kant op wilde. Ze was destijds gestopt met theater en focuste zich volledig op het maken van haar eigen muziek. “Het produceren heb ik mezelf aangeleerd en in 2018 bracht ik mijn album Politiek & Liefde uit. Als ik mensen vertelde dat ik mijn album zelf heb geproduceerd, geloofden ze dit meestal niet. Slechts een klein percentage van de producers is vrouw. Het is dan ergens logisch dat er een stereotype beeld is en dat iedereen denkt dat je door andere mensen geholpen wordt als je je eigen muziek uitbrengt.” Zwaan begon als singer-songwriter en studeerde media en cultuur aan de Universiteit van Amsterdam. Onderwerpen als muziek, identiteit en technologie spraken haar altijd aan en hier deed ze veel onderzoek naar. In 2014 was Zwaan finalist in het televisieprogramma De Beste Singer-Songwriter van Nederland, daarna ging ze voltijds als muzikant aan de slag. “In 2016 bracht ik mijn eerste debuutalbum 1/4 uit. Een groot deel van de preproducties realiseerde ik in mijn eigen studio, die mijn vader dertig jaar geleden heeft gebouwd.” Daarnaast gaf Zwaan zangles aan meisjes en vrouwen en kwam ze op het idee om hen ook muziekproductie te leren. “Het leek me enorm inspirerend om ooit iets meer voor vrouwelijke producers te doen, maar ik durfde niet alleen over die drempel heen te gaan.” In 2020 besloten Zwaan en Van Manen het platform rosetta. op te richten, samen met Paradiso Melkweg Productiehuis (PMP). Zwaan: “We wilden meer ruimte creëren voor vrouwelijke producers door middel van talks en panels. Maar praten was niet genoeg. We moesten daadwerkelijk iets doen om verandering te brengen.” In 2021 vond de eerste rosetta.summerschool plaats, met tien vrouwelijke producers die op basis van een geproduceerde track werden geselecteerd. Om meer technische kennis te krijgen van het produceren, hebben Van Manen en Zwaan ook allebei aan de SAE Institute in Amsterdam gestudeerd, waardoor ze nu zelf lesgeven. Van Manen: “Het fijne aan de summerschool is dat we allemaal gelijk zijn. De producers motiveren en inspireren elkaar. Ook hebben ze onderling veel contact.” Beginnende producers kunnen door het jaar heen online basiscursussen volgen. In het najaar organiseren Van Manen en Zwaan een Writing Camp. Ze willen niet alleen vrouwelijke producers zichtbaarder maken, maar ook een inclusieve visie op produceren ontwikkelen. Zwaan: “We focussen ons op nieuwe vormen en manieren van werken, waarbij alle stijlen en achtergronden naast elkaar staan. Door een gebrek aan diversiteit in de representatie van producers is er weinig ruimte voor verschillende verhalen. Zie rosetta. als een denktank, waar iedereen een stem kan hebben. Samen vormen we een optelsom van visies.”||https://www.parool.nl/kunst-media/eva-van-manen-en-josephine-zwaan-van-platform-rosetta-breken-lans-voor-vrouwelijke-producers-het-is-tijd-voor-meer-zichtbaarheid~bf63e31e/
2022-08-29||Opvang gevonden voor bijna 500 mensen bij Ter Apel, enkele mensen blijven buiten slapen||Zoals eerder aangekondigd konden mensen terecht in crisisnoodopvanglocaties in Zwolle en Doetinchem. Daarnaast werden mensen opgevangen in de crisisnoodopvang in Zuidbroek en Stadskanaal, en in Dordrecht en Haaksbergen. Verder zijn er op zes verschillende plekken in de provincies Groningen en Drenthe plekken gevonden via de organisatie Inlia, een netwerkorganisatie die asielzoekers in nood helpt. Ook zijn 125 alleenstaande minderjarige vreemdelingen ondergebracht in Amsterdam en Doetinchem. Enkele mensen kiezen er voor om de nacht buiten door te brengen. Voor hen zijn door het Rode Kruis veldbedden en slaapzakken geregeld. Volgens het Rode Kruis ging het in eerste instantie om ongeveer 25 mensen, maar daarvan zijn er uiteindelijk vijf overgebleven. De beslissing om bedden te plaatsen is volgens het Rode Kruis in samenspraak gegaan met het COA, de veiligheidsregio, GGD GHOR Nederland, de Inspectie Gezondheidszorg en Jeugd en Artsen zonder Grenzen. De bedden worden door medewerkers en vrijwilligers neergezet buiten het aanmeldcentrum, waar de afgelopen dagen honderden mensen buiten sliepen. ,,Het Rode Kruis vindt dat iedereen, ongeacht wat de situatie is, recht heeft op een bed en humane opvang in het algemeen.” Het is al maanden overvol in Ter Apel. Afgelopen vrijdag kondigde het kabinet maatregelen aan, zoals geld en steun, om de opvang te verbeteren.||https://www.parool.nl/nederland/opvang-gevonden-voor-bijna-500-mensen-bij-ter-apel-enkele-mensen-blijven-buiten-slapen~b9e7d823/
2022-08-29||Janine Abbring stopt na zes seizoenen met presentatie Zomergasten||“Dit was de laatste aflevering van Zomergasten van dit seizoen”, meldt Abbring. “Het is mijn laatste aflevering ooit.” Ze bedankt de kijkers voor het kijken en ook het hele team voor hun inzet. “Het is een geweldig team.” Tot slot vraagt ze haar gast, psychiater en traumaspecialist Bessel van der Kolk, of hij met haar in het water wil gaan staan. Daarmee doelt ze op het water dat het interviewpodium omringt. “Zodat ik die veelgestelde kijkersvraag: ‘is dit water echt en hoe diep is het eigenlijk?’ kan helpen beantwoorden.” Van der Kolk en Abbring trekken hun schoenen uit en gaan aan het slot van de aflevering in het water staan. In het VPRO-programma sprak de presentatrice met een aantal prominente gasten over hun ideale televisieavond. Abbring maakte in 2017 haar debuut als presentator. Ze was na Peter van Ingen, die het programma acht seizoenen lang leidde van 1988 tot 1995, de langstzittende Zomergasten-presentator. In december maakte Abbring voor het eerst ook een serie Wintergasten, waarin internationale beroemdheden te gast waren.||https://www.parool.nl/kunst-media/janine-abbring-stopt-na-zes-seizoenen-met-presentatie-zomergasten~bf653a39/
