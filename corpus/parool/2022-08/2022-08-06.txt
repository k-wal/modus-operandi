2022-08-06||In beeld: zo vierde Amsterdam de 25ste editie van de Canal Parade||Een stoet van tachtig boten luidde traditiegetrouw het einde in van de Amsterdamse Prideweek, die dit jaar ‘volgens het boekje’ verliep, aldus Pride-woordvoerder Martijn Albers. Onder meer de boten van het Aidsfonds, Drag Queens United en 3 Layers vielen in de prijzen, maar volgens voorzitter Cornald Maas was de jury een klein beetje teleurgesteld in de originaliteit van de deelnemers. “Met de inhoudelijke boodschap zat het wel snor, maar er waren weinig boten die het thema op een activistische manier verbeeldden. We hadden iets meer vindingrijkheid verwacht.” Toch is het niet moeilijk er een feestelijke fotoserie van te maken.||https://www.parool.nl/nieuws/in-beeld-zo-vierde-amsterdam-de-25ste-editie-van-de-canal-parade~bede3d2d/
2022-08-06||Tientallen mensen op de vuist voor aanmeldcentrum Ter Apel||De onrust ontstond rond kwart over vijf, maar het is volgens de politie nog onduidelijk wat precies de aanleiding was. Op het terrein voor het aanmeldcentrum stonden zo’n honderd personen. Tientallen van hen gingen met elkaar op de vuist. De politie stuurde meerdere agenten naar het aanmeldcentrum, waarna volgens een woordvoerder de rust snel terugkeerde. Ook meerdere ambulances, een traumahelikopter en een mobiel medisch team rukten uit. Een onbekend aantal mensen is behandeld aan hun verwondingen. Eén persoon moest met een steekwond naar het ziekenhuis. De politie doet op dit moment onderzoek naar wat er gebeurde. Volgens een woordvoerder van het Centraal Orgaan opvang asielzoekers (COA) is de kans ‘zeer aanwezig’ dat bewoners van de opvanglocaties betrokken waren bij de vechtpartij. “We weten dat nog niet honderd procent zeker. Maar de bewoners hebben vaak contact met de mensen die buiten aan het wachten zijn, maken een praatje met ze of helpen hen.” Bewoners binnen de opvanglocatie hebben geen last gehad van de vechtpartij en het is inmiddels weer rustig voor de hoofdingang van het aanmeldcentrum, aldus de woordvoerster. In het opvangcentrum in Ter Apel is het al tijden stelselmatig te druk, waardoor soms ook mensen in de buitenlucht moeten slapen. Burgemeester Jaap Velema uitte zaterdag zijn zorgen over de uitwassen van het falende Nederlandse asielbeleid. De toekomst stemt hem somber. “Het is nu officieel een crisis, maar ik heb niet de indruk dat er iets verandert.”||https://www.parool.nl/nederland/tientallen-mensen-op-de-vuist-voor-aanmeldcentrum-ter-apel~bc75e716/
2022-08-06||Teruglezen | Eerste Canal Parade na corona druk bezocht. ‘Pride volgens het boekje’||||https://www.parool.nl/nieuws/teruglezen-eerste-canal-parade-na-corona-druk-bezocht-pride-volgens-het-boekje~b7ad2525/
2022-08-06||Canal Parade als vanouds vrolijk en feestelijk, maar ook inclusief genoeg?||Met een drankje in de hand deint Ibrahim Abdel Fattah (36) mee met dansvloervuller Satisfaction van dj Benny Benassi. In de zon op het dak van de woonboot van ‘vriend van een vriend’ Boudewijn Beijen beleeft hij een van de leukste middagen van het jaar. Abdel Fattah verruilde zijn geboorteland Egypte in 2009 voor Nederland. Met regelmaat reist hij op en neer naar zijn vriend in Parijs, maar in het weekend van de Canal Parade is hij altijd thuis in Amsterdam. “Ik heb sinds 2009 nog niet één keer gemist.” Het uitzicht over de volgepakte Prinsengracht is vanaf de boot bij het Amstelveld ongeremd feestelijk. Met regenboogvlaggen uit de vensters van de grachtenpanden en de rijen uitgelaten zwaaiende toeschouwers aan de kade moet het voor opvarenden van de boot van Amnesty International een genot zijn om de route van het Ooster- naar het Westerdok af te dobberen. Gejuich is hun deel als ze onder de brug vandaan komen. De bootgasten houden bordjes omhoog met teksten als ‘Kom in actie’. De mc aan boord is bezig aan een ononderbroken monoloog. Na een oproep aan toeschouwers om hun haar kort te knippen voor de goede zaak, spoort hij hen aan hun yell mee te scanderen. Helaas valt met de beste wil van de wereld niet te verstaan welke tekst uit de kelen van de omstanders wordt verwacht. Abdel Fattah zwaait de boot niettemin vrolijk uit. Hij vertelt over het verschil met de Pride in New York, die hij ook meermaals bezocht. “Die is veel politieker dan hier in Amsterdam. Er moet daar nog zoveel worden bevochten. Hier is die strijd al geleverd. Dat is toch fijner om bij te zijn. We kunnen nu gewoon een middag echt onbezorgd genieten.” Die mening is niet iedereen toegedaan. Volgens een enquête van EenVandaag vindt iets meer dan de helft van de Nederlandse queers dat de botenparade moet worden aangepast of zelfs afgeschaft. Steen des aanstoots zijn vooral de grote bedrijven die meevaren met een eigen boot. Termen als ‘pinkwashing’ of ‘commercieel carnaval’ worden genoemd. De uitkomsten komen op het moment dat de overkoepelende Pride een nieuwe organisatie krijgt. Het ligt voor de hand dat dat opnieuw de stichting Pride Amsterdam wordt, maar wat komt er precies in de vergunning te staan? Moet de botenparade een ander karakter krijgen? Homorechtenactivisten roepen op om de vaartocht inclusiever en activistischer te maken. Terug naar de basis als demonstratie voor gelijke rechten, luidt hun devies. Is Abdel Fattah het daarmee eens? “Ik zou niets veranderen. Het is een prachtig feest zo,” zegt hij. Maar dan krijgt hij het vaartuig van bodyproductenfabrikant Rituals in het oog. “Dit heeft niets met Pride te maken,” vindt hij en wijst naar de grote banier met de merknaam erop. “Leuk dat het bedrijf ons steunt, maar je kunt zo’n boot toch een wat meer gay uitstraling geven?” Dan wordt hij afgeleid door de zangeres van de passerende cosmeticacruise, een dragqueen met een ver over het water dragende stem. De twee flirten er even vrolijk op los. Ondertussen distribueert woonbooteigenaar Beijen de consumpties. Hij vertelt een aantal jaar terug te hebben overwogen te verhuizen vanwege de overlast die onder meer de Canal Parade veroorzaakte. “Maar toen kwam de organisatie langs om naar onze problemen te luisteren. Met name de kleine bootjes die tegen mijn boot aan werden gelegd waren vervelend, vooral omdat iedereen ongevraagd mijn huis gebruikte om op en af te klimmen.” Inmiddels is het aantal privéscheepjes sterk gereguleerd. En de woonboot van Beijen is met een hek van de rest van het Amstelveld afgesloten. “Perfect geregeld. Daar kunnen ze met Koningsdag wat van leren. Wat mij betreft blijft het zoals het nu is.” Dat is ook de mening van Lorraine van de Poppe (34) die samen met haar echtgenote Jeannet uit Ermelo is gekomen voor een uitgelaten middag aan de gracht. De twee hebben het feest dat twee jaar niet kon doorgaan door de coronapandemie, echt gemist. Op de hoek van de Prinsengracht en de Reguliersgracht hebben ze goed uitzicht op de boot van de Rotterdamse gaybar De Regenboog die in Karin Bloemen een zingend uithangbord van formaat heeft gevonden. Als Bloemens uitvoering van Dancing in the Street al geen attractie is, dan is het wel haar japon met een sleep die bruikbaar moet zijn tijdens een regenachtige dag op een familiecamping. Niet lang daarna zwelt het gejuich in het publiek nog verder aan. Daar is de ark van fetisjspecialist Mister B, waarop de opvarenden de lederwaren en puppymaskers van de winkel met passie etaleren. Ook blinken in het zonlicht metalen kettingen, hangsloten en andere multi-inzetbare ijzerwaren. De dragers oogsten ovationeel applaus, ook vanaf een bootje aan de kant dat is bevolkt door jongens in keurige overhemdjes die langs een eigen tap staan gegroepeerd. Wat vindt Van de Poppe van de commerciële boten, die met hun sponsoring ook een aanzienlijke financiële bijdrage aan het evenement leveren? “Ik vind het juist wel goed dat ze meevaren. Het zijn merken die veel hetero’s ook gebruiken. Hun deelname doet vast ook iets met de gemiddelde Nederlander.” Een terugkeer naar de barricaden ziet ze voor de botenparade niet zo zitten. “Dan ontstaat er weer een scheidslijn tussen ‘wij’ en ‘zij’ en komen we weer op ons eigen eilandje terecht. Het leuke is juist dat iedereen hier samenkomt. Kijk om je heen, iedereen is hier helemaal zichzelf.” Haar enige bedenking geldt de bemanningen van de tachtig boten die langsvaren. “Die zijn wel heel wit. Dat moet toch iets diverser kunnen?” Artikel gaat verder onder de foto. Daarmee raakt ze aan een ander punt van mogelijke verandering. Worden alle onderdelen van de zo veelkleurige queer gemeenschap zich wel voldoende gerepresenteerd? Trans vrouwen Irene Varro (23) en Anna Brands (22) voelen dat voor zichzelf wel zo, vertellen ze. De twee beleven hun eerste Canal Parade en genieten volop. Gekleed in regenboogjurkjes boven de hoge hakken (Irene) en zware kisten (Anna) hebben ze zaterdagochtend de trein uit Rotterdam genomen. Dat hun debuut weleens samen zou kunnen vallen met de laatste editie van de Canal Parade in zijn huidige vorm was hen enigszins ontgaan. Zien ze ruimte voor verbeteringen? Ze noemen de reclame op de schepen. “De balans met maatschappelijke thema’s kan beter. Commerciële boten verbieden? Dat hoeft echt niet, maar als je als merk wil meevaren moet je vervolgens wel het hele jaar laten zien dat je echt betrokken bent bij de gemeenschap. Deze dag mag geen bedrijfsuitje worden.”||https://www.parool.nl/nieuws/canal-parade-als-vanouds-vrolijk-en-feestelijk-maar-ook-inclusief-genoeg~b49322b6/
2022-08-06||Hoogste generaal voer voor het eerst mee met Canal Parade: ‘Ik hoop dat mijn aanwezigheid impact heeft’||Generaal Onno Eichelsheim had het laatst met een van zijn adjudanten over de Pride. “Waarom sta ik eigenlijk niet op die boot?” wilde de Commandant der Strijdkrachten weten. Zijn collega’s dachten – onterecht – dat hij dan op vakantie zou zijn. Dus zei Eichelsheim: “Ik wíl op die boot.” Zaterdag stond hij op de Defensieboot, met zijn handen de lucht in. Een unicum: niet eerder vaarde ’s lands hoogste militair mee. “Ik vond het gaaf, heel gaaf.” “Als boegbeeld van onze organisatie wil ik laten zien dat ik achter lhbti+’s, achter diversiteit en inclusiviteit en achter mijn mensen sta. Maar ook naar buiten toe wil ik een signaal afgeven: iedereen is welkom bij Defensie. Niet alleen omdat ik mensen nodig heb – we hebben veel vacatures – maar ook omdat ik er heilig van overtuigd ben dat diverse teams veel beter werken.” Eichelsheim brak eerder een lans voor diversiteit. Maar dan ging het vooral over het belang van meer vrouwen bij de krijgsmacht. Ook nu stelde Defensie in het persbericht waarin Eichelsheims aanwezigheid bij de Canal Parade werd aangekondigd wel dat iedereen ongeacht ‘leeftijd, gender en genderexpresssie of herkomst’ zich bij de krijgsmacht thuis moet voelen, maar wordt seksuele geaardheid niet genoemd. “Ik heb dat niet bewust níet genoemd. Misschien omdat het we het al zo normaal vinden. Of je nou lesbisch, homo of biseksueel bent, ik vind het allemaal prima.” “Inderdaad. Misschien had ik het in die opsomming wel moeten zeggen, dan was het completer geweest. Ik hoop dat mijn aanwezigheid vandaag wel impact heeft.” “Juist om die reden moet ik er vanuit mijn functie continu aandacht voor vragen: dat dat moet kunnen, dat dat mag en dat dat kan. Maar dit is niet alleen binnen de Defensie-organisatie zo. Ook daarbuiten kan het soms lastig zijn om uit de kast te komen, bijvoorbeeld omdat het in de familie ingewikkeld is. Wij streven als organisatie na dat dat niet ingewikkeld hóeft te zijn. Door mee te varen hoop dat ik de drempel een stukje lager heb gemaakt.” “We zijn een masculiene organisatie. Daar is ook niks mis mee, maar daar mag wel wat van af.” “Nou, daar heb ik niet zoveel mee. We moeten zijn wie we denken te moeten zijn. Om daar nou een stempel van woke op te plakken... Nee, nee.” “Daar ben ik niet bang voor: we zijn hier, ook als leiding, door de jaren heen al veel mee bezig. Dus het is niet: kijk mij eens vandaag, daarna stop ik ermee en dan sta ik volgend jaar weer op de boot.” Eichelsheim stond in zijn uniform op de Defensieboot, net als alle andere militairen aan boord. Vooraf kreeg hij de instructie mee om zich ‘rustig te gedragen’. “Lichtelijk bewegen op de muziek, heet dat dan. Maar ik ben gewoon los gegaan hoor. Dat hoort er gewoon bij. Het publiek zweept ook op, na elke brug wéér nieuwe mensen.” “Ik zou niet te veel inzoomen op mijn moves. Ik ben niet zo’n danser. Maar ik heb nog nooit zulke soepele heupen gehad.”||https://www.parool.nl/nieuws/hoogste-generaal-voer-voor-het-eerst-mee-met-canal-parade-ik-hoop-dat-mijn-aanwezigheid-impact-heeft~b16c631c/
2022-08-06||Ajax komt zwakke start na wissels te boven: Fortuna geklopt ondanks fraaie goal Yilmaz||Bij Ajax maakte Remko Pasveer na bijna een half jaar zijn rentree onder de lat als vervanger van de tegen PSV in de wedstrijd om de Johan Cruijff Schaal blunderende Jay Gorter. De routinier, vorig seizoen goed voor zeventien clean sheets in twintig eredivisieduels, had bij de start van de competitie na vijf minuten zijn eerste tegengoal al te pakken. Op het middenveld werd de bal verspeeld door Steven Bergwijn, waarna Paul Gladon met één pass alleen voor Pasveer stond en Ajax in de lange hoek een nieuwe tik bezorgde. Dat bleek ook in de fase erna. De afstemming bij de landskampioen liet flink te wensen over en het stroperige, slordige spel in het elftal leidde tot veel ergernis, frustratie en nauwelijks kansen. Niemand in het sfeervolle stadion die toen nog kon denken dat Ajax in het eerste kwartier na rust de worsteling zou kantelen en zelfs leek te beslissen. Daar gingen twee wissels aan vooraf: Davy Klaassen en Brian Brobbey vervingen Perr Schuurs, die tegen zijn oude club mocht opdraven door de schorsing die Edson Álvarez meenam uit het vorige seizoen, en Steven Berghuis, die als middenvelder opnieuw niet zijn stempel op de wedstrijd kon drukken. Die wissels bleken goud waard. Zo leek Klaassen een krul van Kenneth Taylor te toucheren bij de gelijkmaker en was Brobbey aangever bij de 2-1 van Devyne Rensch en afmaker van de 3-1, waarbij hij werd bediend door Tadic. Zo stelde Ajax alsnog orde op zaken en leek er geen vuiltje aan de lucht, ook niet toen Steven Bergwijn de vierde Amsterdamse treffer afgekeurd zag worden. Of kon de op de bank begonnen Burak Yilmaz meteen toveren bij zijn eerste minuten voor Fortuna? Een punt kon de ervaren Turkse topspits de Limburgers niet meer bezorgen, maar hoop voor de slotfase en het restant van het seizoen gaf Yilmaz zijn club wel. Werd zijn eerste schot nog geblokt door Jurriën Timber, een paar minuten later nam hij, na een overtreding van de bij Ajax al diverse malen afgeschreven Lisandro Magállan, met een schitterende vrije trap alsnog de aansluitingstreffer voor zijn rekening. Daar bleef het bij, ook omdat Arianit Ferati in de slotseconden een afstandsschot over het Ajaxdoel zag zeilen.||https://www.parool.nl/sport/ajax-komt-zwakke-start-na-wissels-te-boven-fortuna-geklopt-ondanks-fraaie-goal-yilmaz~b14f6e70/
2022-08-06||Rechter zet streep door jongerenhotel in ouderencomplex in Osdorp||Volgens de rechtbank heeft het stadsbestuur, dat tot drie keer toe een vergunning voor het hotel heeft verstrekt, te weinig oog gehad voor de belangen van de groep kwetsbare ouderen. Omdat de zaak al zo lang sleept en het stadsbestuur al twee keer eerder na tussenkomst van de rechter een nieuw besluit moest nemen over de vergunningaanvraag, verwijst de rechtbank de zaak niet zoals gebruikelijk terug naar het college. In plaats daarvan heeft de rechter nu zelf de aanvraag van You Hotel voor een vergunning afgewezen. De plannen voor een trendy boetiekhotel stuitten van meet af aan op bezwaren van hoogbejaarde bewoners, die vrezen voor overlast en hun veiligheid. In het pand is zorg- en wooncentrum Osdorperhof gevestigd en zitten 49 seniorenappartementen. De laagbouw bestaat uit 122 appartementen, deels voor bejaarden en deels voor patiënten die recht hebben op langdurige zorg. Ook bevindt zich hier een zorgcentrum van Cordaan. Het hotel was beoogd voor de leegstaande eerste, tweede en derde verdieping van de hoogbouw. In 2016 gaf het college een vergunning voor de komst van 300 bedden en enkele zespersoonskamers. Tientallen bewoners en twee huisartsen met een praktijk in het gebouw maakten bezwaar en kregen in 2018 gelijk van de rechtbank, die vond dat te weinig rekening was gehouden met hun belangen. In 2019 boog ook de Raad van State zich over de kwestie. Die waarschuwde dat de zorgbehoeften van de bewoners konden botsen met de commerciële functie van een hotel. Toch gaf het stadsbestuur in 2020 opnieuw een vergunning af, waarbij het aantal bedden was teruggebracht tot 165 en de zespersoonskamers waren verdwenen. De rechtbank beschouwt dat nu als een verbetering, maar vindt ook nu dat er te weinig rekening is gehouden met de oudere bewoners. Te verwachten valt dat de jongere hotelgasten zich in de ‘directe woonomgeving’ van de bewoners en de huisartsenpost zullen ophouden, aldus de uitspraak van afgelopen woensdag. Ook zouden ze gebruik kunnen gaan maken van een nabijgelegen buurthuis waar de ouderen nu geregeld komen. Het stadsbestuur krijgt het verwijt onvoldoende oog te hebben ‘voor de sociale cohesie van de kwetsbare bewoners’. Bovendien kunnen de belangen van minder valide bewoners in het gedrang komen, die nu nog een eigen ingang hebben. Onduidelijk is nog of de gemeente of You Hotel weer in beroep gaan bij de Raad van State.||https://www.parool.nl/amsterdam/rechter-zet-streep-door-jongerenhotel-in-ouderencomplex-in-osdorp~bfea2a72/
2022-08-06||Pride Award dit jaar naar acteur Thorn de Vries||De publieke omroep AvroTros reikt de prijs ieder jaar uit aan mensen die zich in het bijzonder hebben ingezet voor de lhbtq-gemeenschap. De jury noemt De Vries een “icoon” die op verschillende platforms zichtbaar is. “In de jeugdserie SpangaS, als co-host van de podcast Couple Goals en als schrijver van het boek FAQ Gender. Het is diens missie om mensen meer te leren over genderidentiteit en Thorn doet dit met lef, durf en een aanstekelijke openheid. Dat is bewonderenswaardig, want daar is moed voor nodig,” staat in het juryrapport. “Thorn is een lichtend voorbeeld voor de nieuwe generatie.” De 27-jarige De Vries kwam vorige maand nog in het nieuws toen bekend werd dat die een X had aangevraagd als geslachtsaanduiding in het paspoort. De Pride Awards worden sinds 2019 uitgereikt. De eerste winnaars waren in het eerste jaar YouTuber Jessie Maya en COC-voorlichter Krzysztof Dobrowolski-Onclin. D66-Kamerlid Lisa van Ginneken en amateurvoetballer Mike Gerritsen wonnen vorig jaar de Pride Awards.||https://www.parool.nl/amsterdam/pride-award-dit-jaar-naar-acteur-thorn-de-vries~bf5bd060/
2022-08-06||Zevenvoudig Oranje-international en oud-Ajacied David Mendes da Silva opgepakt in drugszaak||Een woordvoerder van het Openbaar Ministerie zegt over de aanhouding alleen dat donderdag ‘een 40-jarige man is gearresteerd in een onderzoek naar criminele activiteiten’. De verdachte wordt maandag voorgeleid aan de rechter-commissaris, die beslist over een verlenging van het voorarrest, aldus het OM. Da Silva zou zijn aangehouden op een feest ter ere van zijn veertigste verjaardag. Hij zou volgens de krant ook betrokken zijn bij de malafide illegale goksite Edobet en trok de aandacht van de recherche toen hij de laatste weken grote contante geldbedragen opnam. De geboren Rotterdammer met Kaapverdische roots debuteerde in 2000 in de hoofdmacht van Sparta. Mendes da Silva speelde daarna voor Ajax, NAC Breda, AZ, Red Bull Salzburg en Panathinaikos en sloot zijn carrière op 34-jarige leeftijd in 2017 af bij Sparta. Met AZ vierde hij in 2009 de landstitel in Nederland, bij Red Bull Salzburg pakte hij de Oostenrijkse ‘dubbel’. Hij debuteerde bij Oranje in februari 2007 in de wedstrijd tegen Rusland. Mendes da Silva kwam zeven keer uit voor het Nederlands elftal.||https://www.parool.nl/nederland/zevenvoudig-oranje-international-en-oud-ajacied-david-mendes-da-silva-opgepakt-in-drugszaak~bcb2ff6a/
2022-08-06||Eerste hittegolf in twee jaar in aantocht||Voor een hittegolf moet het minstens vijf dagen achter elkaar minstens 25 graden zijn, waarvan drie met 30 graden of meer. Het zuidoosten en zuiden van het land staat mogelijk zondag of maandag al aan het begin van een regionale hittegolf. In Limburg wordt het zondag al 25 graden en maandag volgen ook Noord-Brabant, de Achterhoek en Twente. Dinsdag wordt het in het hele land zomers warm en kan Limburg mogelijk de eerste tropische dag noteren. In Amsterdam worden richting het weekend temperaturen boven de 30 graden verwacht. Woensdag tot en met zondag geeft de thermometer op het warmste moment van de dag waarden van 30 tot 34 graden aan. Vrijdag en zaterdag worden de heetste dagen van de week met tegen de 35 graden in Noord-Limburg. De meeste dagen verlopen zonovergoten en geheel droog. De laatste landelijke hittegolf was in 2020. Deze duurde van 5 tot en met 17 augustus.||https://www.parool.nl/nederland/eerste-hittegolf-in-twee-jaar-in-aantocht~b624b908/
2022-08-06||Israël klaar voor week van militaire acties tegen Gazastrook||Na de Israëlische aanval reageerden de Palestijnen met 160 raketten. De meeste raketten werden onderschept door het Israëlische verdedigingssysteem, enkele mensen raakten gewond. Bij de Israëlische aanval kwamen zeker elf mensen om het leven, onder wie zeker vier militieleden. Meer dan tachtig mensen raakten gewond. Israël is volgens premier Yair Lapid niet geïnteresseerd in een groot conflict met Hamas en Islamitische Jihad in de Gazastrook, ‘maar deinst daar ook niet voor terug’. Sinds vrijdag zijn al tientallen doelen geraakt in de Gazastrook. Egypte, Qatar en de Verenigde Naties zijn vrijdag direct begonnen met het opzetten van gesprekken om de vrede weer te herstellen. Volgens Islamitische Jihad is er nog geen sprake van vredesonderhandelingen. In mei 2021 kwam het tot een oorlog van elf dagen tussen Israël en Hamas in de Gazastrook. Daarbij werden 250 mensen in de Gazastrook gedood door Israëlische bombardementen. Hamas bestuurt de Palestijnse enclave die vrijwel volledig van de buitenwereld is afgesloten door Israëlische muren en blokkades.||https://www.parool.nl/wereld/israel-klaar-voor-week-van-militaire-acties-tegen-gazastrook~b1a7a95d/
2022-08-06||Motorrijder gewond door ongeluk op A10||Het slachtoffer kwam rond 00.30 uur tegen de vangrail tot stilstand. Er kwamen meerdere ambulances ter plaatse en het ambulancepersoneel heeft de motorrijder uiteindelijk onder de vangrail vandaan geholpen. Het slachtoffer werd met spoed naar het ziekenhuis overgebracht. De omgeving was enige tijd voor sporenonderzoek afgezet. Het is nog niet duidelijk of het gaat om een eenzijdig ongeval. Om dit te onderzoeken is de politie op zoek naar getuigen van het ongeval.||https://www.parool.nl/amsterdam/motorrijder-gewond-door-ongeluk-op-a10~bb66230c/
2022-08-06||Oproep: schrap expertverklaring bij wijziging geslachtsvermelding||De organisaties staan zaterdag met spandoeken langs de grachtenparade. Ook sturen ze een open brief aan de Tweede Kamer. Ze stellen dat de rechten van transgender en intersekse mensen in Nederland ‘nog altijd niet’ goed zijn geregeld. “Als je wilt dat de overheid je genderidentiteit erkent, moet je naar een psycholoog voor een officiële verklaring. Dat is vernederend en betuttelend. Wij roepen de Kamer op om daar snel een eind aan te maken.” Het gaat dan om de vermelding in officiële overheidsdocumenten als geboorteakte, paspoort en ID-kaart. De Tweede Kamer spreekt in september over een wetsvoorstel van de minister van Rechtsbescherming, Franc Weerwind. Daarin wordt voorgesteld de deskundigenverklaring als eis voor wijziging van de geslachtsvermelding te laten vervallen. Of daar genoeg steun voor is, is nog onduidelijk. Dat een en ander eenvoudiger wordt is belangrijk, zeggen de organisaties, omdat je met een verkeerde letter op je papieren bijna dagelijks te maken krijgt met moeilijkheden. “In het ziekenhuis, als je een pakketje ophaalt en je ID moet tonen, op school of aan de grens: steeds is er die angst voor vernedering en discriminatie.” In bijvoorbeeld Noorwegen, Ierland, Malta en Argentinië is die verklaring al geschrapt als vereiste voor wijziging van de geslachtsvermelding. Daar vul je een formulier in en een paar weken later is de geslachtsvermelding gewijzigd, stellen TNN (Transgender Netwerk Nederland), NNID (Nederlandse organisatie voor seksediversiteit) en COC.||https://www.parool.nl/nederland/oproep-schrap-expertverklaring-bij-wijziging-geslachtsvermelding~b890452b/
2022-08-06||Indiana eerste staat VS die abortus verbiedt na uitspraak Hooggerechtshof||De wet verbiedt abortus, behalve als de zwangerschap is ontstaan na een verkrachting of incest, of als er een medische noodzaak tot abortus is. Het Huis van Afgevaardigden in de staat had de wet eerder al goedgekeurd. De Republikeinse gouverneur Eric Holcomb moet nu de wet nog tekenen voordat die van kracht wordt. Eerder deze week werd het recht op abortus in Kansas juist gehandhaafd, nadat kiezers zich in een referendum massaal hadden uitgesproken tegen een verbod op abortus.||https://www.parool.nl/wereld/indiana-eerste-staat-vs-die-abortus-verbiedt-na-uitspraak-hooggerechtshof~b11d1ee0/
2022-08-06||Nieuwe trainer, ander elftal: hoe trapt Ajax vanavond het seizoen af? ||Een half elftal gezichtsbepalende spelers is deze zomer uit Amsterdam vertrokken, een half elftal soms peperdure aankopen is daarvoor teruggehaald. Aan de spelprincipes van de vorige trainer Erik ten Hag verandert de nieuwe trainer Alfred Schreuder niet veel, maar het zal nog de nodige tijd en energie vergen om een krachtig geheel te smeden van de verschillende type voetballers en karakters. Dat heeft de strijd om de Johan Cruijff Schaal (5-3 nederlaag tegen PSV) wel aangetoond. In dat duel kreeg aanwinst Calvin Bassey een rode kaart, waardoor de verdediger twee wedstrijden schorsing moet uitzitten. Hij is er dus niet bij in Limburg. Net als Edson Álvarez, die nog een schorsing van vorig seizoen had uitstaan. Schreuder zal vermoedelijk de jonge keeper Jay Gorter vervangen door de ervaren Remko Pasveer. Gorter maakte een zwakke indruk tegen PSV, waarin ook Devyne Rensch het zwaar had tegen Cody Gakpo. De rechtsback heeft echter weinig concurrentie in de selectie; Sean Klaiber is te licht bevonden en mag vertrekken bij Ajax. Jorge Sánchez moet zijn vervanger worden, maar over diens transfer wordt nog onderhandeld met het Mexicaanse Club América. Op het middenveld van Ajax heeft Schreuder voor drie posities vanavond de keuze uit vier spelers: Steven Berghuis, Mohammed Kudus, Davy Klaassen en Kenneth Taylor. En dat geldt voorin ook voor Dusan Tadic, Steven Bergwijn, Antony en Brian Brobbey. Meest waarschijnlijk is dat Brobbey op de bank begint. De nieuwste aanwinst kan er bij zijn in Sittard. Ajax huurt spits Lorenzo Lucca voor een jaar van Pisa SC. Hij is de eerste Italiaan die het Ajaxshirt gaat dragen. De boomlange aanvaller (2.01 meter) zal een rol vervullen als targetman. “Ik hoop dat ik in fysiek opzicht en met goals en assists een bijdrage kan leveren aan overwinningen,” zei Lucca op de website van Ajax. Hij is Italiaans jeugdinternational (vijf duels, twee goals) en zijn voorbeeld is Zlatan Ibrahimovic. “Ik heb heel veel video’s van hem bekeken. Ik ben trots dat ik hetzelfde shirt mag dragen als Zlatan heeft gedaan. Je kan ons niet met elkaar vergelijken, misschien alleen qua postuur. Zlatan is een van de beste spitsen ooit in Europa. Ik ben hier om iedere dag hard te werken en beter te worden.” Vooralsnog heeft Lucca bij Pisa alleen op het tweede niveau (Serie B) gespeeld. Ajax zag spelers als Lisandro Martínez, Noussair Mazraoui, Ryan Gravenberch en Sébastien Haller de afgelopen maanden vertrekken, maar gaf dik 80 miljoen uit voor de renovatie van de selectie. Veel tijd om te schaven en schuren aan de speelwijze is er niet. Vanwege het WK in Qatar, dat op 21 november begint, volgen de wedstrijden in de eredivisie en de Champions League elkaar in een moordend tempo op. Ajax begint meteen met een lastige klus: Fortuna is ambitieus en heeft de selectie flink versterkt, onder anderen met de vermaarde Turkse spits Burak Yilmaz. De 37-jarige aanvaller heeft echter een conditionele achterstand en zal tegen Ajax geen hele wedstrijd kunnen spelen. Veel fouten kan Ajax zich in de strijd om het kampioenschap niet permitteren. De verwachting is dat ook PSV dit jaar weer ruim meer dan tachtig punten gaat halen. De selectie van Feyenoord heeft een metamorfose ondergaan, maar lijkt er kwalitatief niet op achteruit gegaan. Ook van AZ, FC Twente en FC Utrecht wordt dit seizoen veel verwacht.||https://www.parool.nl/sport/nieuwe-trainer-ander-elftal-hoe-trapt-ajax-vanavond-het-seizoen-af~b2272207/
2022-08-06||Waarom is het kleine Taiwan van wereldbelang?||De hele wereld kijkt naar Taiwan, een eiland niet groter dan Nederland, met bijna 24 miljoen inwoners. Dat is niet veel in Oost-Azië: de buurlanden Vietnam en de Filippijnen tellen elk ongeveer honderd miljoen mensen en de meeste Chinese provincies hebben meer inwoners dan Taiwan. Toch is het eiland van groot belang, in de eerste plaats voor China, dat het onder het gezag van de regering in Peking wil brengen. Hereniging heeft voor de volksrepubliek een grote symbolische waarde. Met grote militaire oefeningen rond Taiwan vertoont het land op dit moment zijn macht. Maar ook voor de Verenigde Staten en zelfs voor Nederland is Taiwan belangrijk, vooral vanwege de economische en geopolitieke belangen. Peking stelt zich op het standpunt dat Taiwan Chinees is en altijd Chinees zal blijven. De grote meerderheid van de bevolking spreekt Mandarijn en de meeste bewoners van het eiland zijn van Chinese afkomst. Maar er zijn ook andere, oorspronkelijke bevolkingsgroepen, die er al woonden voor de eerste Chinezen er voet aan wal zetten. Zij hebben hun eigen talen en culturen. In de Taiwanese samenleving krijgen die de ruimte. De Taiwanese geschiedenis is niet puur Chinees. Portugezen gaven het eiland de naam Formosa, wat mooi of knap betekent, Spanjaarden zetten er voet aan wal en de Nederlandse VOC voerde er in de zeventiende eeuw enkele tientallen jaren het bewind. Nadat de Nederlanders waren verdreven, stond het eiland ruim twee eeuwen onder Chinees bestuur en daarna was het Japans, tot het einde van de Tweede Wereldoorlog. De huidige situatie is een direct gevolg van de burgeroorlog tussen communisten en nationalisten in China die op de Tweede Wereldoorlog volgde. Toen de communisten die wonnen, in 1949, trokken de nationalisten zich terug op het eiland. Zij hielden vol dat zij de rechtmatige regering van het hele land vormden, vandaar de officiële naam van Taiwan: de Republiek China. De afgelopen decennia heeft het land zich tot een volwaardige democratie ontwikkeld en veranderde het karakter. “Taiwan heeft een eigen identiteit ontwikkeld,” zegt Gerrit van der Wees, een voormalige Nederlandse diplomaat die nu Taiwanese geschiedenis doceert aan twee Amerikaanse universiteiten. “Vooral de jongere generaties zien zichzelf echt als Taiwanees, hereniging met China is voor hen een taboe.” Taiwan is een klein land dat economisch boven zijn macht meespeelt op het wereldtoneel, net als Nederland. Naast transport, met grote havens, is technologie een speerpunt, vooral op het gebied van halfgeleiders en computerchips. Van de hoogwaardige chips, zoals die gebruikt worden in computers, mobiele telefoons en auto’s, wordt veruit het grootste deel in Taiwan geproduceerd. Alleen al het bedrijf TSMC, in 1987 opgericht door Morris Chang, produceert meer dan de helft van alle hoogwaardige computerchips ter wereld. En er zijn meer grote Taiwanese chipmakers, die overigens bijna allemaal werken met machines van het Nederlandse bedrijf ASML. Sommige analisten vrezen dat China zijn grijpgrage handen uitstrekt naar de Taiwanese chip-industrie en juist daarom een invasie overweegt. Maar de economische banden tussen het eiland en het vasteland zijn zo nauw, dat China ook zichzelf in de vingers snijdt met een militaire operatie. De volksrepubliek is Taiwans belangrijkste handelspartner. Chinese macht over Taiwan zou ook gevolgen hebben voor de economie in de regio, zegt Van der Wees. “Dan kunnen ze ook de handel van Japan met Zuidoost-Azië de nek omdraaien.” Een onzinkbaar Amerikaans vliegdekschip voor de Chinese kust, zo is Taiwan wel omschreven. De militaire banden tussen het eiland en de Verenigde Staten zijn nauw, ook al erkennen de VS Taiwan niet diplomatiek. De Chinese regering accepteert niet dat andere landen Taiwan erkennen als onafhankelijke natie, slechts veertien landen doen dit toch. Een Chinese veto voorkomt dat Taiwan lid kan zijn van de Verenigde Naties. Als Taiwan internationaal zo zwak staat, kan China het dan gemakkelijk inpikken? Nee, beseffen ook de machthebbers in Peking. De VS, met hun bondgenoten Japan en Australië, zullen een invasie niet accepteren. De grote vraag is echter wat zij doen als die invasie toch begint. Zijn de Amerikaanse belangen groot genoeg om een oorlog met China te beginnen om Taiwan? Al onder president Barack Obama is de ‘pivot to Asia’ ingezet: het buitenlands beleid moet niet langer draaien om Europa, maar om Azië en de economieën rond de Stille Oceaan. Wie die draai serieus neemt, kan Taiwan niet zomaar opgeven. Daarbij speelt ook ideologie mee, zegt Van der Wees. “China is bezig zijn eigen politieke systeem te exporteren naar Zuidoost-Azië en andere landen. Het is een strijd tussen democratie en autocratie, niet alleen in Oost-Azië, maar over de hele wereld.”||https://www.parool.nl/wereld/waarom-is-het-kleine-taiwan-van-wereldbelang~b6de8538/
2022-08-06||Studio Voetbalpresentator Sjoerd van Ramshorst: ‘Wat had ik nog kunnen vragen over Marc Overmars?’||Vlak voor zijn huwelijk met Jasmijn, afgelopen november, werkte Sjoerd van Ramshorst aan een liedje voor haar. Het schrijfproces wilde niet vlotten. In plaats daarvan schreef hij eerst een smartlap over een vrijgezel (‘Ik blijf altijd vrijgezel, niemand die meer zegt: dit niet, dat wel. Ik ben terug achter het stuur, met passie en vol vuur, op zoek naar avontuur’). Voor de duidelijkheid: Van Ramshorst had geen acute bindingsangst. Hij schatert: “Néé joh. Ik had al tijden een melodietje in mijn hoofd. Ik dacht: als ik nu toch zit te worstelen, zet ik dat eerst op papier.” Uiteindelijk kwamen er twee nummers uit zijn pen. Het nummer over de vrijgezel dat hij vorige maand in het SBS6-programma I want your song probeerde te verkopen aan zanger Gerard Joling. Hij won niet, maar Joling – voor wie hij al eens een lied schreef – beloofde alsnog het nummer uit te brengen. “Ik hou hem eraan,” grapt Van Ramshorst. Het andere, meer gevoelige liedje Ik verzamel de dagen met jou zong de presentator zelf in en werd tijdens de huwelijksceremonie gedraaid. “Een beetje zoetsappig misschien, maar als er één moment was om een liedje voor mijn vrouw te schrijven was het nú.” Muziek is zijn hobby, de voetballerij zijn werk. Komende zondag begint hij aan zijn vierde jaar als presentator van Studio Voetbal. Vaste tafelgasten zijn als vanouds Pierre van Hooijdonk, Ibrahim Afellay en Rafael van der Vaart. Theo Janssen is overgestapt naar RTL. Van Ramshorst: “Daar baal ik heel erg van. Voor zo’n triple A-gast hebben we niet direct een vervanger.” “We kunnen daar heel ingewikkeld over doen, maar uiteindelijk kun je een voetbaltalkshow niet heel anders inrichten. We willen allemaal hetzelfde: aan tafel praten over de voetbalmomenten van dat weekend. Je onderscheidt je vooral met je gasten en toon die je aanslaat, maar het is en blijft een talkshow. Gelukkig is het televisielandschap groot.” “Dat heeft met de setting te maken. Als je een programma maakt met publiek krijgt het al snel een luchtige sfeer, zélfs als de inhoud hetzelfde is. Natuurlijk zou ik ook graag publiek in de studio hebben, maar daar is geen geld voor. Zo simpel is het. Tegelijkertijd wordt er ook genoeg gelachen aan onze tafel. Toen ik bij de NOS begon was ik soms bang om een grap te maken, uit angst dat hij verkeerd zou vallen. Maar dat heb ik snel losgelaten. Als een grap een keer doodslaat, jammer dan. We maken bovendien een sportprogramma. Natuurlijk vliegen we veel onderwerpen op een journalistieke manier aan, maar voetbal blijft grotendeels entertainment. We hebben het niet snel over de oorlog in Oekraïne.” Denkt even na. “Als het over ernstige zaken gaat moet je natuurlijk niet de grapjas uithangen.” Een van die ernstige zaken waar Van Ramshorst aan refereert is de MeTooaffaire van Marc Overmars. Op zondag 6 februari rond half 12 ’s avonds verstuurt Ajax een statement naar de media. Studio Voetbal krijgt het nieuws live binnen. Marc Overmars stapt per direct op als directeur voetbalzaken bij de Amsterdamse club. Hij zou gedurende een langere periode grensoverschrijdende berichten hebben verstuurd aan meerdere vrouwelijke collega’s. In de NOS-studio, met onder anderen Theo Janssen en Pierre van Hooijdonk aan tafel, wordt het nieuws slechts kort besproken. Dat komt de presentator op kritiek te staan. “Mijn eindredacteur vroeg via mijn oortje of ik mijn telefoon erbij wilde pakken. Die ligt altijd op tafel, mocht er iets groots gebeuren. Hij stuurde het persbericht door en zei: je kunt het eerste stuk voorlezen. Ik begon te praten, maar wist niet precies wat ik aan het voorlezen was. Het bericht kwam out of the blue. Marc Overmars stopt ermee. Bam! Het nieuws moest even landen aan tafel en intussen schoot er van alles door mijn hoofd. We wisten nog zo weinig.” “Nee, ik sta er nog steeds achter. Luuk Ikink van RTL Boulevard vond het belachelijk dat we er niet langer over praatten. Hoezo belachelijk? Ik ga toch niet twintig minuten speculeren wat er is gebeurd met de slachtoffers? Dat moeten ze lekker bij Boulevard doen. We hebben eventjes doorgepraat over de mogelijke gevolgen voor Ajax, maar het voelde niet goed om daar lang op door te gaan. Dan zouden we het vingertje krijgen: Ajax is toch niet het slachtoffer? Met andere woorden: je doet het nooit goed. We hebben een week later een thema-uitzending gemaakt met Marjan Olfers, hoogleraar sport en recht aan de VU.” “Dat had gekund. Ik had de gasten aan tafel meer bij dit onderwerp kunnen betrekken. Maar het was ook moeilijk. In hun tijd als voetballer werkten er amper vrouwen bij een voetbalclub. Tijdens de uitzending denk je constant: wat kan ik nog vragen dat écht iets toevoegt aan dit nieuws. Het moet meer zijn dan de standaardreactie: het is zo erg.” “Allereerst door heel veel voetbal te kijken. Ik probeer elke zaterdag naar een andere eredivisieclub te gaan. In een stadion zie je de tactiek op het veld beter en beleef je de wedstrijd anders. Maar ik kijk thuis ook veel voetbal. In ons nieuwe huis in Haarlem heb ik een tv-kamer, een soort mancave met zwart-witfoto’s van Messi, de Elfstedentocht en Joop Zoetemelk aan de muur.” “Nee, ik ben nooit een diehard fan geweest. Het wordt me altijd gevraagd omdat ik uit Arnhem kom en als klein jongetje naar Vitesse ging. Ik denk wel dat ik door deze club verliefd ben geworden op het voetbal, maar ik ben nooit idolaat geweest van welke club dan ook. Ik sta vrij nuchter in het leven. Ik vind het fascinerend dat voetbal het leven van iemand kan beheersen als je er niet zelf in werkt. Dat is ook heel mooi, maar zo beleef ik het niet.” “Absoluut niet, ik kan toonhouden, maar echt mooi wordt het nooit. Ik zou het wel heel leuk vinden als het liefdesliedje voor mijn vrouw wordt uitgebracht. Maar als ik de juiste artiest niet kan vinden, dan niet. Houden we het toch lekker voor onszelf!”||https://www.parool.nl/kunst-media/studio-voetbalpresentator-sjoerd-van-ramshorst-wat-had-ik-nog-kunnen-vragen-over-marc-overmars~ba7178fed/
2022-08-06||Joël Veltman: ‘Ik gun Ten Hag alle succes. Ná zondag’||“Geen idee. Je hebt ook Jadon Sancho nog, en de jonge Anthony Elanga. Ronaldo heeft door omstandigheden niet veel gespeeld en niet veel getraind. Hoe dan ook zullen we een ander United treffen dan aan het eind van vorig seizoen. Toen wonnen we met 4-0, in de een na laatste thuiswedstrijd. United had de kans op deelname aan de Champions League op dat moment al verspeeld. Ze hoopten volgens mij dat het seizoen zo snel mogelijk voorbij zou zijn.” “Iedereen is ongelofelijk benieuwd hoe Manchester het onder zijn leiding gaat doen. De media zitten erbovenop, ook omdat de club zo is afgezakt. Oud-spelers als Garry Neville en Roy Keane en Liverpool-icoon Jamie Carragher vertellen bijna dagelijks wat ze van de situatie bij United vinden. Ze strooien met ongezouten meningen. Ik hoop dat Erik zijn hoofd koel houdt. Er wordt mij ook veel gevraagd naar hoe hij was bij Ajax. Ten Hag is een sterke tacticus, en dat is volgens mij wat Manchester nodig heeft. Er lopen geweldige voetballers rond, maar er zat de laatste jaren geen idee achter het spel. Ik heb een aantal oefenduels van ze gezien en er wordt nu wel met een idee gevoetbald. Ik hoop dat Erik het redt. Mooi dat hij deze uitdaging aangaat. Ik gun hem alle succes. Ná zondag.” “Alles is groter en gaat sneller. Kleine foutjes kunnen grote consequenties hebben. Tijd om dingen te herstellen heb je niet. Je kunt je niet verstoppen en er wordt hard geoordeeld: ongestraft een aantal wedstrijden op rij ondermaats presteren is er niet bij. De mentale druk is daardoor groot en de fysieke belasting enorm. Het spel vliegt op en neer, je hebt eigenlijk vier longen nodig om het allemaal te kunnen bijbenen. Het duurt een paar maanden om daaraan te wennen. Maar Malacia heeft de technische kwaliteiten om zichzelf te etaleren en Martínez heeft de onverzettelijkheid die nodig is. Ik hoop dat ze veel aan spelen toekomen. De concurrentie is groot.” “Ik ben heel blij dat hij weer op topniveau is teruggekeerd na zijn hartproblemen. In een half jaartje bij Brentford vorig seizoen was hij gelijk een van de beste spelers. Ik snap dat United bij hem is uitgekomen. Ik herinner me goed dat Chris als groot talent vanuit Denemarken naar Ajax kwam, we speelden samen in de jeugd en daarna in het eerste. In de kleine ruimte was hij geweldig, technisch misschien wel de beste met wie ik heb gespeeld. Ik heb geen contact meer met hem, maar heel leuk om hem weer te zien. Donny van de Beek spreek ik nog wel geregeld. En Martínez heb ik een berichtje gestuurd toen zijn transfer rond was. Erik ten Hag krijgt kritiek dat hij oude bekenden naar Manchester haalt. Maar ik snap hem wel; je wilt toch een paar spelers om je heen hebben die jouw uitgangspunten al kennen of die snel begrijpen.” “We hebben de laatste oefenwedstrijd met 5-1 gewonnen van Espanyol. Veel kansen gecreëerd, weinig weggegeven. We voetballen leuk. In een systeem met drie verdedigers sta ik rechts achterin. Met vijf middenvelders hebben we veel aanspeelmogelijkheden en kunnen we verrassen met opkomende backs. Ik wist toen ik hier twee jaar geleden heen ging dat er aardig voetbal werd gespeeld, maar de club eindigde meestal zo rond de vijftiende plek. Afgelopen seizoen werden we negende, de hoogste ranking ooit in de Premier League. Of we nou tegen Livepool of Burnley spelen, we gaan op zoek naar doelpunten. Dat spreekt me erg aan, zo ben ik bij Ajax opgevoed. We moeten wel het verlies van middenvelder Yves Bissouma opvangen. Hij is naar Tottenham gegaan. En misschien vertrekt wingback Marc Cucurella nog naar Chelsea.” “Nee, dat zet je nooit uit je hoofd. Ik heb een goed seizoen achter de rug. Slechts twee wedstrijdjes gemist, een vanwege covid en een door een kuitblessure. Dan hoop je op een kans bij Oranje, maar ik ga niet roepen dat ik erbij hoor. Louis van Gaal kent me goed, zijn assistent Danny Blind ook. Ze weten wat ze aan me hebben. Oranje speelt net als Brighton 3-5-2, maar de concurrentie achterin is moordend, met Stefan de Vrij, Matthijs de Ligt en Jurriën Timber. Mijn veelzijdigheid zou een voordeel kunnen zijn: ik kan overal spelen in de defensie, ook als back, ook op links. Dat heb ik laten zien.” “Grappig, er kwam al zoiets op Twitter voorbij: een aantal fans vroeg zich af of het geen gek idee was om Joël Veltman terug te halen. Leuk om te lezen, en Ik heb mooie jaren gehad in Amsterdam, maar ik zit goed op mijn plek bij Brighton. Ik ben hier happy.”||https://www.parool.nl/sport/joel-veltman-ik-gun-ten-hag-alle-succes-na-zondag~bd4817c5/
2022-08-06||Meldingen van geweld, drugs en aanranding: toezicht faalt op gemengd wonenproject||In de gemeenschappelijke ruimte op de vierde etage van Startblok Elzenhagen, een paar minuten lopen van station Noord, staan bloemen op tafel en hangen schilderijtjes aan de blauw geverfde wand. Er is zelfs een kat, officieel verboden, maar hij blijft netjes in zijn mand. Bewoner Brenda Moerkamp (28) heeft net de ruimte schoongemaakt: “Deze etage is top, ik heb de beste buren.” De bewoners van de vierde etage zijn de gelukkige uitzondering, zo blijkt. In de woonblokken waar sinds 2019 zo’n 270 statushouders (asielzoekers met een verblijfsvergunning) wonen en 270 Nederlandse jongeren (tussen de 18 en 28 jaar), zijn er ook bewoners die er heel anders over denken. Op de derde etage liggen lege pizzadozen op tafel, in de ruimte hangt de geur van oude koffie en energiedrank. De vloer is vies van de voetafdrukken. Op de tweede verdieping staan de koelkast, een aquarium en een achtergelaten plank min of meer lukraak in de ruimte; in de vieze wasbak staat een fles energiedrank. “Ik heb hier zo vaak schoongemaakt, maar het is dweilen met de kraan open,” zegt een 30-jarige bewoonster, die anoniem wil blijven omdat ze bij een woningcorporatie werkt. De gemeenschappelijke ruimte mijdt ze. Het is lang niet het enige probleem in Startblok Elzenhagen, zegt ze. Veel erger zijn de incidenten met mannen. In de drie jaar dat ze er woont, is ze volgens eigen zeggen driemaal aangerand. Enkele maanden geleden nog, toen ze de lift uit wilde stappen en een buurman haar de weg versperde. Vervolgens betastte hij haar. De afgelopen maanden zijn meer onveilige woonsituaties bij dit soort wooncomplexen in Amsterdam aan het licht gekomen. Bij complex Stek Oost (woningcorporatie Stadgenoot) in Watergraafsmeer speelde een zedenzaak waarbij een verdachte zes slachtoffers zou hebben gemaakt. Ook zijn er diverse steek- en vechtpartijen geweest. In anderhalf jaar werden twintig aangiftes gedaan. Op de grootschalige wooncomplexen Startblok Riekerhaven en Elzenhagen van woonstichting De Key zijn volgens diverse bewoners signalen geweest van prostitutie, drugshandel en geweld. Hoe kan het zo onveilig zijn in deze complexen? Er blijken amper gemeentelijke regels voor deze woonvorm te bestaan. Daarnaast zijn de verschillende woningcorporaties, waaronder De Key, Eigen Haard, Stadgenoot en De Alliantie, weinig uniform in de uitvoering van deze projecten. De screening, huisregels, begeleiding, ligging, omvang, samenstelling van het huurdersgroep: overal gaat het net even anders. Het leidt tot grote verschillen tussen de complexen. Waar bewoners van Hoogte Kadijk 401 (112 bewoners, verhuurder Villex) bijvoorbeeld met elkaar op vakantie gaan, zegt een 28-jarige bewoner van Elzenhagen drie maanden geleden nog een onbekende, agressieve ex-gedetineerde te hebben verjaagd uit de gemeenschappelijke ruimte. Hij had daar toen al een aantal nachten geslapen. Zes jaar geleden was Amsterdam pionier met deze woonvorm, toen de stad van het Centraal Orgaan opvang Asielzoekers (COA) veel meer statushouders moest huisvesten, ingegeven door de vluchtelingencrisis. Gemengd wonen zou niet alleen betaalbare woningen opleveren. Het zou ook de integratie van statushouders bevorderen én de Nederlandse jongeren een goede start geven. Startblok Riekerhaven in Nieuw-West was het eerste complex, intussen telt de stad er achttien. Veel Nederlandse gemeenten volgden. Een eis die de gemeente wel stelt, is dat een complex voor de helft Nederlandse jongeren en voor de andere helft statushouders moet huisvesten. Daarnaast moeten Nederlandse aspirantbewoners aan een aantal voorwaarden voldoen om hulp bij de integratie van statushouders te waarborgen. Corporaties selecteren uit de bewoners zogenoemde community builders, gangmakers of captains die in verschillende mate verantwoordelijk zijn voor het toezicht en beheer. Welzijnsorganisaties, zoals Vluchtelingenwerk en Academie van de Stad, moeten de jongeren begeleiden. De werkelijkheid blijkt weerbarstiger. Neem de selectie. Diverse bewoners van Riekerhaven zeggen ‘via via’ een woning te hebben gekregen, zonder selectie. Wie op Elzenhagen wél door de selectie gaat, moet rekenen op een gesprek van tien minuten met twee gangmakers. Op Hoogte Kadijk 401 was de selectie in handen van verhuurder Villex zelf. Toch zegt een bewoonster na een motivatiebrief ‘waarin je gewoon even moest zetten dat je iets met vluchtelingen hebt’ en een telefoongesprek van drie minuten al haar contract te hebben gekregen. Overigens was tot een jaar geleden in dat contract een verbod opgenomen om met de pers te praten. De 28-jarige Dana Verhoeven woont op Elzenhagen en verbaast zich erover dat ze voor haar komst een manifest van 27 pagina’s moest lezen en uiteindelijk alles wat daarin werd verboden, zag gebeuren in het gebouw. Zoals de Nederlandse vrouw verderop op haar etage die de gang vol zette met schoenen, tassen en een spiegel. Omwille van de brandveiligheid mag dat niet. Daarnaast zijn er huurders die om verschillende redenen hun studio illegaal onderverhuren, zoals een oud-bewoonster van Stek Oost. Zij kreeg een aantal keren te maken met seksueel grensoverschrijdend gedrag door buren. “Ik ben gillend terug naar mijn ouders gerend.” Door dit soort ontwikkelingen is soms onduidelijk wie waar woont, verdwijnt het gemeenschapsgevoel en worden de regels niet nageleefd. Aan de zijde van de statushouders worden huurders überhaupt niet geselecteerd. Mariëlle Foppen, manager gebiedsbeheer bij Stadgenoot, is verantwoordelijk voor vier projecten, waaronder Stek Oost: “Wij hebben van begin af aan erop aangedrongen dat wel te doen, maar dat bleek lastig vanuit de gemeente en het COA.” Het zomaar plaatsen van een willekeurige jonge statushouder is risicovol, stelt ze. “Als je bijvoorbeeld niet goed met prikkels kunt omgaan, is dit geen geschikte woonplek.” Lidy van der Schaft, woondirecteur van De Key, ziet dat ook. Eritrese statushouders uiten zich bijvoorbeeld moeilijk in openheid, stelt ze, omdat ze vaak nog bang zijn van de ‘lange arm van de overheid’. Aan het begin van de vluchtelingencrisis was het niet haalbaar om specifieke statushouders te selecteren. Bovendien mag het COA volgens privacywetgeving geen informatie verstrekken over statushouders. Foppen: “Inmiddels kijkt het COA wel zorgvuldiger wie geschikt is.” De gemeente kan, op advies van het COA, besluiten tot een extra intake. Niet onterecht, zo stelt hoogleraar integratie en migratie Jaco Dagevos die voor het Sociaal en Cultureel Planbureau (SCP) de integratie van statushouders onderzoekt. “Je moet aandacht hebben voor de verschillende behoeftes en verwachtingen van statushouders onderling. Als je dat niet hebt, gaat het sneller mis.” Bij Stek Oost, bijvoorbeeld, was in 2020 90 procent van de statushouders een alleenstaande jonge man. “Die hebben vaak geen netwerk en staan er letterlijk alleen voor,” zegt Dagevos. “Je moet daar rekening mee houden, of kiezen voor een andere samenstelling van de groep statushouders: denk aan gezinnen. Die hebben elkaar en meer stabiliteit.” Statushouders nemen onvermijdelijk emotionele bagage mee. Ze komen uit oorlogsgebieden, hebben psychische problemen. De jongeren die community builder zijn, zijn veelal eerste aanspreekpunt. In sommige complexen, zoals Baak Zuid van De Alliantie, krijgen ze trainingen over cultuurverschillen en agressie; veel community builders op andere projecten vinden dat ze onvoldoende training hebben gekregen om met zulke complexe problematiek om te gaan. ‘Bizar’ noemt Jaco Dagevos de verantwoordelijkheid die jongeren hiermee in de schoenen krijgen geschoven. “Zij zijn geen professionals en het mengen van deze groepen vergt juist heel specifieke deskundigheid en aandacht.” Mariëlle Foppen van Stadgenoot erkent dat vooraf te weinig rekening is gehouden met de psychische gesteldheid van sommige statushouders. “Daar zijn we ook niet tegen opgewassen. Stadgenoot is een huisvester, geen hulpverlener. Wij hebben in principe een signalerende rol. Als er iets ernstigs aan de hand is met een bewoner, moeten wij hiervan melding maken bij de gemeente en pakt die het verder op.” Maar hulpverleners die worden ingeschakeld, kijken naar het welzijn van de bewoner, terwijl de corporatie verantwoordelijk is voor de veiligheid in het pand. Zo begon Stadgenoot een rechtsgang tegen een bewoner die overlast veroorzaakte, terwijl de hulpverlenende organisaties daar aanvankelijk tegen waren. Ook culturele verschillen leiden tot onderlinge problemen. Op Riekerhaven bijvoorbeeld, is de containerwoning van een trans vrouw besmeurd met eieren nadat ze een regenboogvlag aan haar raam had gehangen. De Libanese Nancy Siblini (29) woont op Spark Village, bij Science Park. Vanwege het feit dat ze trans vrouw is, hebben buren volgens haar al diverse keren seksuele avances gemaakt. Zij voelt zich noch bij de statushouders, noch bij de Nederlanders thuis. Volgens haar begrijpen sommige Nederlanders niet wat het inhoudt om statushouder te zijn. “Sommigen praten tegen ons alsof we inferieur zijn.” Daarvan getuigt ook een appje dat een Nederlandse bewoner naar een statushouder van Hoogte Kadijk 401 stuurde. In het Engels schrijft de Nederlander: ‘Luister man, jij bent hier te gast. Je hebt je nog niet eens voorgesteld en je gaat nu al stoer doen? Je moet je plek in dit gebouw kennen, anders ga je het hier zwaar krijgen.’ Het woonconcept is in 2020 kritisch tegen het licht gehouden. Het Verwey-Jonker Instituut onderzocht de drie Stekprojecten van Stadgenoot. Over het kleine Stek Zuid (20 bewoners) en Stek Noord (34 bewoners) waren de bewoners positief. Volgens de onderzoekers hangt dat samen met de grootte van het complex. Hun aanbeveling: huisvest maximaal 150 bewoners op één complex, zodat er onderling een nauwere band kan ontstaan. Zo vertelt de 28-jarige Nigel van Herwijnen, die in het pand Baak Zuid van De Alliantie aan de Rijnstraat met 33 anderen woont, dat de sfeer ‘ontzettend fijn’ is omdat ‘je iedereen van gezicht kent’. De onderzoekers raden ook aan om in complexen met meer dan vijftig bewoners de verdeling tussen Nederlanders en statushouders aan te passen. Zo kunnen kwetsbaren zich optrekken aan niet-kwetsbaren. Het zou dan gaan om een verdeling van 66 of zelfs 75 procent Nederlanders tegenover 33 respectievelijk 25 procent statushouders. Het complex aan de Hoogte Kadijk is ook ingedeeld in kleine units met gemeenschappelijke ruimtes. Het heeft ertoe geleid dat een hele gang van het complex recent gezamenlijk op vakantie is geweest. Nederlanders doen mee met een dagje vasten tijdens de ramadan. Statushouders hebben een lichtjesavond georganiseerd voor de Nederlanders. Woningcorporaties houden verschillende opvattingen over de beste vorm voor deze projecten. De Key wil bij 250 reeds bestaande studentenwoningen op het Zeeburgereiland nog eens 250 containers plaatsen, om daar statushouders te huisvesten. Uitbreiding van Riekerhaven wordt onderzocht. De Key vindt grote projecten beter passen ‘op onontgonnen gebied vanwege het gebrek aan voorzieningen in de buurt’. Het aantal van 560 containers in Riekerhaven is overigens willekeur: de corporatie had dat aantal wooncontainers nog in de Houthavens staan en die moesten daar weg. Woondirecteur Lidy van der Schaft van De Key volgt de aanbevelingen van de onderzoeker van het Verwey-Jonker Instituut niet. “Ik zie niet in waarom een vijftig-vijftigverdeling niet zou werken,” zegt ze. “Ik vind het gelijk in oplossingen gedacht, alsof het anders moet. Durf eens door te ontwikkelen.” Haar punt is: de wooncomplexen bestaan pas kort, het is nog een kwestie van ‘leren en doorontwikkelen’. Zij wil liever onderzoeken hoe statushouders makkelijker aan een opleiding en werk komen. Onderzoeker Jaco Dagevos is kritisch op het doorzetten van de huidige concepten door woningcorporaties. “Over dit soort projecten moet steeds goed worden nagedacht. Wat mij opvalt bij beleid gericht op statushouders, is dat er slecht van elkaar wordt geleerd. Iedereen begint opnieuw en maakt dezelfde fouten.” En zie, als er eenmaal problemen zijn, het tij maar te keren. Stadgenoot moet conform afspraak nog vijf jaar verder met zorgenkind Stek Oost. Het is nu in gesprek met de gemeente om de formule aan te passen. “Voor iets als Stek Oost zouden we nu nooit meer kiezen,” zegt Foppen.||https://www.parool.nl/amsterdam/meldingen-van-geweld-drugs-en-aanranding-toezicht-faalt-op-gemengd-wonenproject~b15647eb/
2022-08-06||Stijn de Vries onderzoekt het mannelijk schoonheidsideaal: ‘Mijn broek laten zakken voor de plastisch chirurg. Waar was ik mee bezig?’||Zijn persoonlijke band met zijn documentaireonderwerp is duidelijk. Al op zijn 15de zocht Stijn de Vries de mogelijkheden voor een neusverkleinende operatie uit. De correctie kwam er uiteindelijk niet (‘ik vind mijn grote neus inmiddels minder storend’), maar de fascinatie voor het mannelijk schoonheidsideaal bleef. Net als zijn twijfels. Daarin is hij niet de enige, zo bleek uit onderzoek dat hij in de voorbereiding op Mooi, Man liet verrichten. “Ongeveer de helft van de mannen is onzeker van over zijn lichaam. En het gekke: daarover spreken ze onderling vrijwel niet. Het leek me goed te proberen daarin verandering te brengen.” “Ik ben zelf ook zo’n onzekere man. Mijn liefde voor esthetiek is doorgeslagen naar twijfel over mijn eigen lichaam. Mijn wijkende haargrens, mijn dunne armen, mijn man boobs. Op het oog heb ik het voor elkaar met een leuke vriendengroep, een prachtige baan en een fijn huis in Amsterdam, maar die onzekerheid blijft knagen. Ik wilde onderzoeken of je werkelijk gelukkiger wordt als je toegeeft aan de mogelijkheden die er tegenwoordig zijn om je lichaam te perfectioneren.” “Het klinkt cliché, maar er zit bij dit onderwerp ongelooflijk veel tussen de oren. We hebben in de docu een panel waarin mannen vertellen over hun onzekerheden. Soms kon ik letterlijk niet zien wat ze nu precies bedoelden. Een van hen, een heel knappe man, zat al jaren met zijn in zijn ogen lelijke onderlip. Tja, dan kunnen anderen wel tegen je zeggen dat je er goed uit ziet; als je het zelf niet gelooft, blijf je zoeken.” “Ik ken nu overigens ook veel beter het verschil tussen onzekerheid en body dysmorphic disorder, een psychische aandoening waarbij mensen zich inbeelden dat sommige lichaamsdelen afstotelijk zijn.” “Ik moest er een kwartier van bijkomen. Waar was ik mee bezig? De chirurg vertelde me met een operatie drie tot vier centimeter extra te kunnen bieden. Ik ben er niet op ingegaan.” “Er is op dat vlak niets veranderd. Maar ik voel me er heel chill onder. Jongens met wie ik date kunnen online precies opzoeken wat ik over mijn seksleven heb verteld. Ik heb geen haast. Er zal de komende tijd vast wel iemand komen van wie ik denk: ‘Met jou duik ik onder het dekbed’.” “Ik heb een paar nieuwe ideeën voor nieuwe documentaires, maar wil me ook ontwikkelen als presentator, gesprekken voeren waarin ik juist niét zelf het onderwerp ben. Ik ben freelancer, dus kan in principe overal aan de slag, maar BNNVara heeft met 3OpReis en Je zal het maar hebben zulke mooie programma’s. Die zou ik ooit ook graag presenteren.” Mooi, Man is te zien op het YouTubekanaal van Spuiten en Slikken. De tweede van vier afleveringen verschijnt aanstaande dinsdag.||https://www.parool.nl/kunst-media/stijn-de-vries-onderzoekt-het-mannelijk-schoonheidsideaal-mijn-broek-laten-zakken-voor-de-plastisch-chirurg-waar-was-ik-mee-bezig~b661faad/
2022-08-06||Van lachplicht tot een ufoverbod: Frankrijk is wereldkampioen rare regeltjes||De burgemeester van het Franse dorpje Essarts en Bocage zat in 2019 in de put. Het werd herfst, de dagen werden korter en de zon verdween. Dus wat doe je dan? Als een echte Franse politicus probeerde hij de jaargetijden met regels en wetten te lijf te gaan. De burgemeester vaardigde een decreet uit om de herfstdip te verjagen. De inwoners van zijn dorp kregen de opdracht een week lang te lachen. In de officiële tekst van 2 oktober 2019 staat letterlijk dat het ‘(1) aanbevolen is om te lachen, (2) er alleen gehuild mag worden als dat is van het lachen, en (3) het verboden is om je dood te lachen’. Het was een besluit met een knipoog, maar een Franse burgemeester die met regels komt voor de meest triviale kwesties is geen uitzondering. Frankrijk wordt wel wereldkampioen regelgeving genoemd. Problemen los je op met wetten, decreten, besluiten, voorschriften, bepalingen, geboden en verboden. Vorig jaar telde de Franse Staatscourant in totaal maar liefst 83.570 pagina’s met nieuwe bepalingen en verordeningen, een record. Het aantal wetsartikelen is in twintig jaar met 73 procent toegenomen. “We noemen het regeltjesinflatie,” zegt Raphael Costa, jurist aan de Universiteit van Versailles-Saint Quentin en Yvelines. “Elk jaar komen er ontzettend veel nieuwe maatregelen bij. Heel veel ervan zijn volstrekt overbodig.” In 2008 besloot de burgemeester van Sarpourenx in de Pyreneeën om een gemeentelijk verbod op doodgaan af te kondigen. De reden: de plaatselijke begraafplaats was vol. De burgemeester hoopte zo aandacht te krijgen voor het probleem. Om de Franse regeldrift op een ludieke manier aan de kaak te stellen, organiseert Costa deze zomer een wedstrijd om het meest bizarre gemeentebesluit van Frankrijk te kiezen. Dat gebeurt met een bloedserieuze jury van wetenschappers, politici, rechters en advocaten. “Sommige gemeentelijke regels zijn grappig én serieus,” zegt Costa. “Maar soms doen burgemeesters het alleen om zichzelf op de kaart te zetten, voor media-aandacht. Dat deed bijvoorbeeld de burgemeester van Châteauneuf-du-Pape: hij wilde aandacht van de pers voor de lokale wijn.” In 1954 werd in Châteauneuf-du-Pape daarom als stunt een ufoverbod afgekondigd. In de gemeentestukken werd officieel opgenomen dat vliegende schotels niet welkom waren. Dat verbod geldt nog steeds. “En het is effectief: er is hier nog nooit een ufo langsgekomen,” aldus de burgemeester. De landelijke wedstrijd voor bizarre Franse besluiten duurt nog tot 15 september. “Daarna komt de jury bijeen en in oktober maken we de winnaar bekend,” zegt Raphael Costa. Wellicht kan de gemeente Sainte-Colombe-sur-Seine, in de Bourgogne, een gooi doen. In 2008 werd daar een voortplantingsverbod afgekondigd. Het was het ‘protestantwoord’ van de burgemeester op de sluiting van de lokale kraamkliniek. In Montereau, ten zuidoosten van Parijs, gebeurde het tegenovergestelde. De burgemeester vaardigde er in 2019 een pro-viagradecreet uit, ‘om de kans op voortplanting te vergroten’. In het stadje dreigde een schoolklas te worden gesloten bij gebrek aan kinderen. En zoals het Fransen betaamt: kinderen krijgen, dat regel je gewoon. Met een decreet en een pilletje.||https://www.parool.nl/wereld/van-lachplicht-tot-een-ufoverbod-frankrijk-is-wereldkampioen-rare-regeltjes~b15560dd/
2022-08-06||Het leven gaat door, ook als het ophoudt: ziedaar de boodschap van Herman de Vries||Overal in de stad hangen posters met een grote roze cirkel erop. Het lijkt een beschuit met roze muisjes, van oudsher de traktatie bij de geboorte van een meisje. Het is een bed van rozenknoppen, een van de opvallendste werken van de tentoonstelling herman de vries * vergaan in Tot Zover, museum over dood en leven, gevestigd op begraafplaats De Nieuwe Ooster. Het werk heet rosa centifolia, naar de rozenknop, die Herman de Vries er sinds 1984 voor gebruikt (zelf schrijft hij zijn naam zonder hoofdletters, omdat hij vindt dat er geen hiërarchie tussen dingen bestaat. In de tentoonstelling wordt zijn naam ook consequent in onderkast geschreven). In Tot Zover is de cirkel gemaakt van rosa centifolia, een even welriekende roos – de geur komt je al tegemoet in het halletje. Als het niet al te druk is, kun je daar ook al een ander werk horen (* vergaan spreekt werkelijk álle zintuigen aan): hear my breath – i’m alive (2016). Het is de ademhaling van De Vries, een geluidswerk dat volgens de vorige maand 91 geworden kunstenaar staat voor het leven: als je ademt, leef je. Eigenlijk wilde Herman de Vries putjesschepper worden, maar hij ging naar de Rijkstuinbouwschool in Hoorn. Daarna werkte hij bij de Plantenziektekundige Dienst in Wageningen en het Instituut voor Toegepast Biologisch Onderzoek in de Natuur te Arnhem. In 1953 begon hij zich naast zijn werk als plantkundige bezig te houden met kunst. Zijn vroege werk bestaat onder meer uit collages van gevonden materialen. Later, in de jaren vijftig, begon hij te schilderen in witte, grijze en zwarte tonen. In 1961 sloot De Vries zich aan bij de Nul-beweging. Het toeval gaat een belangrijke rol in zijn werk spelen, hij vermijdt een persoonlijk handschrift, werkt in één kleur (wit) en maakt gebruik van herhalingen. In de herfst van 1970 verhuisde De Vries naar Eschenau, een dorp met een handvol inwoners aan de rand van een groot bos in Zuid-Duitsland. Sindsdien vormen de natuur en oosterse denkwijzen de belangrijkste elementen in zijn werk. Met zijn kunst vraagt De Vries ook aandacht voor de verstoorde relatie tussen mens en natuur, waardoor volgens hem een belangrijke bron van essentiële kennis verloren dreigt te gaan. In boeken documenteert hij kruiden en gewassen, hij exposeert grassen en planten en maakt werken op papier met verschillende soorten aarde als pigment. De kleine, zeer fijne tentoonstelling in de Grote Zaal van Tot Zover stond vorig jaar zomer al in Museum für Sepulkralkultur in Kassel. Er zijn alleen maar dingen te zien die hij buiten heeft gevonden; volgens De Vries – die wel ‘de curator van de natuur’ wordt genoemd – is de natuur op zichzelf namelijk kunst. Hij legt het naast elkaar op een rijtje of doet er een lijst omheen – zonder poespas of sentiment – en laat de bezoeker er daardoor anders naar kijken. Zijn functie is, zo zei hij daar eerder over in Het Parool, laten zien dat je je ogen moet openen en je neus en oren moet gebruiken. “Dat je niet de godganse dag voor je televisie moet zitten of naar je mobieltje moet kijken. Ik zie zo veel mensen lopen met zo’n ding in de hand; ze kijken niet meer om zich heen, alleen maar naar dat ding. Ik vermoed dat als ze willen weten wat voor weer het is, ze ook naar hun mobieltje kijken en niet naar de lucht. Dat vind ik een pijnlijke ontwikkeling.” Op een zuil van blauwe hardsteen ligt een blok hout, waar je in het bos zo aan voorbij zou lopen. Op de glazen pui erachter – die uitzicht biedt op bomen en graven – staat ‘als het leven ophoud gaat het leven verder onophoudelijk’, wat kan worden gezien als het motto van de tentoonstelling. Het komt uit een verhaal dat De Vries in de zomer van 2019 schreef (inclusief dt-fout) over zijn kat, voor de groepstentoonstelling De laatste aai – eerbetoon aan dode dieren in Tot Zover. Op de grond liggen – keurig geordend in twee metersgrote vlakken – beenderen van dieren en takken en stukken hout die hij vond tijdens zijn wandelingen in het Steigerwald. Hij noemde het werk in transit; zowel de beenderen als het hout zijn volgens De Vries op doorreis. Aan een muur hangen zeven ingelijste roestige, platgereden conservenblikjes. De Vries vond deze ‘artefacten’ in 1980 op straat op La Gomera. ‘En nadat hun verpakkingstaak is volbracht, maken ze nog heel wat mee,’ staat erbij geschreven. En op een andere sokkel plaatste De Vries een blikje rundvlees (Jola Rindfleisch, 400g). Waarom? Omdat het dier is doodgegaan, aldus De Vries, die al meer dan vijftig jaar vegetariër is. Als het leven ophoudt, gaat het leven verder. Onophoudelijk. herman de vries * vergaan: t/m 28 augustus in museum Tot Zover op De Nieuwe Ooster, Kruislaan 124. Bij de tentoonstelling is een magazine verschenen met bijdragen van onder anderen Tommy Wieringa en Cees de Boer. Op zondagen verzorgt kunstenaar PJ Roggeband ‘ontroertoers’ over De Nieuwe Ooster. Meer informatie op totzover.nl.||https://www.parool.nl/kunst-media/het-leven-gaat-door-ook-als-het-ophoudt-ziedaar-de-boodschap-van-herman-de-vries~b195bee2/
2022-08-06||Opinie: ‘Autisme maakt mij niet minder mezelf, maar maakt mij wie ik ben’||Mensen vragen mij regelmatig: “Als er een medicijn zou zijn, zou je het nemen?” Mijn antwoord is eigenlijk altijd nee. Mensen kijken me vervolgens verward aan, waarom zou ik het niet nemen dan? Het simpele antwoord: ik ben niet ziek. Ik heb ASS, kort voor autismespectrumstoornis, autisme. En in tegendeel tot wat veel mensen denken, heb ik dat al mijn hele leven, niet sinds ik ben gevaccineerd. Ik krijg ook wel eens de vraag hoe het voelt om autisme te hebben. Eerlijk antwoord: geen idee. Ik weet niet hoe het zou zijn om het niet te hebben, dus heb ik ook geen ervaringen om het mee te vergelijken. Autisme voelt niet anders dan anders voor mij. Het is een deel van wie ik ben. Ik moet soms even een extra pauze nemen als het allemaal wat te veel wordt, maar los daarvan vind ik mijzelf vrij normaal. Ik heb wel gewoontes die mensen als autistische trekjes beschouwen, maar die zijn voor mij geen stoorzender. Ik houd nou eenmaal wat meer van routines en heb zo mijn vaste gewoontes, maar dat heeft iedereen toch wel? Autisme maakt mij niet minder mezelf, integendeel, het maakt mij wie ik ben. Het heeft mij heel wat moeite gekost om dit van mezelf te accepteren, dus waarom nu stoppen? “Maar zou het niet makkelijker zijn als je het niet had?” vragen ze dan. “Waarschijnlijk,” is dan mijn eerlijke antwoord. “Maar waarom zou ik zo’n belangrijk deel van mezelf willen verliezen?” Madelief de Lorme van Rossem, Metis Montessori Lyceum, 4 havo Als Maandag een persoon was, had ik hem in elkaar geslagen. Als ik een superheld ben, dan is Maandag de schurk. Ben ik David, dan is Maandag Goliat. Waarom haat ik Maandag zo? Nou, ik zal het je vertellen. Ik vind Maandag een kutdag, want iedereen is moe en zeurt. Wat mij ook hindert, is dat je hele zondag verpest wordt, omdat je je moet voorbereiden op Maandag. Bovendien heb ik het ergste van Maandag nog niet eens besproken. Dat is namelijk Maandagochtend. Het lijkt wel alsof de Maandagochtend gemaakt is om je het leven zuur te maken. Je slaapt door je wekker heen, want ja, je bent nog je weekendritme gewend. Daarna moet je in alle haast een ontbijtje maken (wat je natuurlijk niet lukt). Vervolgens spring je op je fiets en geef je alles wat je in je hebt om op tijd op het station te komen. Eenmaal aangekomen op station ren je naar het perron en rijdt de trein recht voor je neus weg. In jezelf denk je: is het vrijdag de dertiende vandaag? Maar dan kijk je naar de tijd op je telefoon en staat er dat het gewoon Maandagochtend is. En nee, begrijp me niet verkeerd hoor, een Maandag kan ook veel goede dingen betekenen. Maar dat heb ik nog niet meegemaakt. Er is trouwens wel een ding wat ik leuk vind aan de Maandag. Want als Maandag dan voorbij is, komen de andere dagen. De dagen die ik wel leuk vind. Dus eigenlijk zorgt Maandag ervoor dat ik de andere dagen waardeer. Maandag zorgt ervoor dat ik van de andere dagen geniet. Ik zou me geen betere week kunnen voorstellen dan een week met Maandag. En zo is Maandag toch wel een beetje speciaal. Tayshaun Jap-a-Joe, OSB, 3 havo Het Parool Columnfestival is een samenwerking met Productiehuis Nowhere.||https://www.parool.nl/columns-opinie/opinie-autisme-maakt-mij-niet-minder-mezelf-maar-maakt-mij-wie-ik-ben~bc4c1f6a/
2022-08-06||De botenparade blijft, maar waar zijn volgend jaar de feestjes op de Pride?||Het wordt the last mile first genoemd. Groepen die in de lhbtq-gemeenschap het meest gemarginaliseerd zijn, dus het meest moeten overwinnen en de minste rechten kennen, mogen vooraan staan. “Dus een asielzoeker die een trans vrouw van kleur is, heeft het het zwaarst ten opzichte van een cis homoman van vijftig plus,” zegt oud-voorzitter Irene Hemelaar. “Ik zie dat het huidige bestuur al erg haar best doet om die inclusie te vergroten.” Formeel is deze 25ste Pride de laatste die het huidige bestuur, de Stichting Pride Amsterdam, organiseert. Komend najaar wijst de gemeente een nieuwe organisator voor de komende vier jaar aan. Het ligt in de lijn der verwachting dat Pride Amsterdam die vergunning opnieuw krijgt, mits het voldoet aan extra eisen en voorwaarden, waaronder meer aandacht voor twee specifieke doelgroepen, trans personen en bi-culturele leden van de lhbtq-gemeenschap. “Inclusiviteit is een heel groot goed,” zegt Rocher Koendjbiharie, oud-hoofdredacteur van queer jongerenplatform Expreszo. “Juist omdat er zoveel variatie is, maken we ons binnen de eigen gemeenschap ook schuldig aan discriminatie en uitsluiting. Nu zeggen trans personen of bi-culturele mensen tegen de dominante groepen: wij horen er ook bij. Ik vind dat een goede ontwikkeling.” Dat vindt ook Frans van der Avert, de huidige voorzitter. “De Pride is een gebouw. Ieder jaar komt er een verdieping bij, met nieuwe bewoners, een nieuw balkon, een nieuw uitzicht. Ik zei laatst nog tegen de burgemeester: ‘Het is net Amsterdam. Je probeert het iedereen naar de zin te maken. Dat gaat nooit lukken, maar je moet het wel proberen’.” De Canal Parade, toch het vlaggenschip van de Pride, mag in elk geval blijven. Voor de zomer gingen stemmen op van een (kleine) minderheid van de lhbtq-gemeenschap om de hele Canal Parade maar af te schaffen, want te wit, te commercieel, te weinig activistisch. Maar wethouder Touria Meliani noemde de Canal Parade in een raadsbrief begin juli een belangrijk onderdeel van de Pride, en laat het aan de toekomstige organisatie over wat de verhouding commercie, bloot en idealisme zal zijn. Siep de Haan, een van de geestelijk vaders van de botenparade, had ook niet anders verwacht. “De botenparade zal altijd blijven, geen apenpokkenvirus dat ons tegen kan houden. En geen enkele politieke partij zal het aandurven om Koningsdag of de botenparade af te schaffen.” Financieel kan de Pride ook niet zonder Canal Parade. De Pride heeft, onder meer voor de 350 activiteiten die deze week zijn georganiseerd, een begroting van 2 miljoen euro, en dit jaar een subsidie van 250.000 euro. De rest moet van sponsors komen en de Canal Parade is bij uitstek de kapstok die sponsors aantrekt. Daar wringt wel meteen de schoen. Volgens critici maken veel bedrijven alleen schone sier door een boot te sponsoren, het zogenoemde pinkwashing. “Het is meer dan alleen een feest,” zegt Koendjbiharie. “Sponsors moeten moeite doen om hun aanwezigheid te rechtvaardigen, en zich ook de rest van het jaar sterk maken voor de regenbooggemeenschap.” Er zijn wel al bedrijven die een boot sponsoren, vervolgens zelf op de achtergrond blijven, en op die boot een kleine lhbtq-gemeenschap meer zichtbaarheid geven, maar dat is een kleine minderheid. “Het is nog niet de norm,” zegt Hemelaar. “Dat kan minder vrijblijvend.” Volgens Van der Avert gaat dat de goede kant op. “In sponsorland gebeurt het steeds vaker dat bedrijven hun podium afgeven. Maar het is nog niet zo dat we van elk bedrijf kunnen controleren: wat is jullie hr-beleid en are you putting your money where your mouth is?” Er is vooral veel weerstand tegen omstreden sponsors als Uber, Booking.com en Google. Hemelaar: “Booking.com heeft zich loederig gedragen met de coronasteun. Vind je dat zo’n bedrijf de Pride mag ondersteunen? Die discussie moet scherper worden gevoerd.” Van der Avert benadrukt dat deze Pride in feite twee jaar geleden al is georganiseerd, maar door corona werd uitgesteld. “Toen zag de wereld er nog heel anders uit. Maar alles is bespreekbaar, ook sponsors. Maar we moeten wel onthouden dat geld de hele Pride mogelijk maakt.” Kortom, het ziet ernaar uit dat aan de botenparade zelf niet zo snel wezenlijk zal veranderen, hooguit zullen sponsors meer op de achtergrond blijven. Maar de feestelijke zaterdag kent vandaag al een ingrijpende verandering. Het feest op het Amstelveld gaat niet door, na klachten van buurtbewoners over de jaarlijkse rotzooi en overlast. Tot groot onbegrip van founding father De Haan. “Het Amstelveld is het enige slachtoffer. Het is maar twee avonden per jaar en het gaat om een heel klein clubje – sommigen klagen al 25 jaar.” Kritiek is ook dat het Amstelveld steeds meer is verworden tot een heterofeest, maar ook die kritiek wuift De Haan weg. “Het is juist óók de bedoeling van de Pride dat de regenbooggemeenschap en hetero-Amsterdam elkaar ontmoeten. Er zijn tijdens de Pride leer- en fetisjfeesten of feesten alleen voor vrouwen, maar naar het Amstelveld en de Prinsengracht komen ook veel hetero's. Dat moeten we koesteren. Zonder hetero's is er geen emancipatie.” Volgens De Haan wordt achter de schermen hard gewerkt aan de terugkeer van het feest volgend jaar, maar dat ziet Van der Avert toch niet zo snel gebeuren. “Ik vind het jammer voor de organisatie van het Amstelveld en ik kan er wel allerlei dingen van vinden, maar dit is nu eenmaal het gemeentebeleid. En de gemeente is ook zeker niet tegen heterofeesten, maar tegen overlast. Dus dan moet volgend jaar eventueel worden gekeken: waar dan wel?”||https://www.parool.nl/amsterdam/de-botenparade-blijft-maar-waar-zijn-volgend-jaar-de-feestjes-op-de-pride~bfba5755/
2022-08-06||Zij waren hoofdrolspelers in de Amsterdamse taxioorlog: ‘Ze deden álles om ons dwars te zitten’||Zomaar enkele wapenfeiten uit wat ‘de taxioorlog’ heette, die eind jaren negentig uitbrak. De oprichtingsbijeenkomst van de alternatieve taxicentrale Taxidirekt werd verstoord, het kantoor werd tijdens de officiële opening bezet (mei en oktober 1998). Chauffeurs van de kersverse concurrent van Taxicentrale Amsterdam (TCA) werden vervolgens aanhoudend klemgereden en soms gemolesteerd. Honderden woedende taxichauffeurs botsten in de Warmoesstraat en omgeving op de mobiele eenheid en het waterkanon (januari 2000). In de Marnixstraat voorkwam de ME ternauwernood dat chauffeurs het huis bestormden van een bewoner die van driehoog een plantenbak op een taxi had gegooid tijdens de zoveelste nachtelijke lawaaidemonstratie richting het hoofdbureau van politie. De taxioorlog was uitgebroken vanwege de liberalisering van de taximarkt. Daardoor verloor TCA haar monopolie in Amsterdam. De taxivergunningen waren niet langer de tonnen waard die chauffeurs als hun pensioen hadden gezien. Die strijd richtte zich tegen de nieuwe concurrenten én de politiek. Onder die straatoorlog lag een tweede laag, die voor Jan den Hartog en Cees Meester nóg belangrijker werd. Den Hartog was namens de zelfstandige chauffeurs toegetreden tot het TCA-bestuur, Meester was behalve chauffeur sinds 1995 ook een manusje-van-alles binnen de centrale. Uiteindelijk namen ze het gezamenlijk op tegen het trio dat binnen TCA de absolute macht had: directeur Dick Grijpink en bestuurders Hans Janmaat en Gerard ‘Bub’ van Gelderen. Den Hartog en Meester doen zo’n 25 jaar na het begin van het oproer hun persoonlijke verhaal. “Eind jaren negentig kwam ik namens de eigen rijders in het bestuur,” zegt Den Hartog. “Ik wilde me inlezen en vroeg mijn medebestuurders om de marktonderzoeken en dergelijke. Zij vonden me een mafketel.” Meester: “Hoe die drie met elkaar en met de rest omgingen, was heel ongezond. Als je voor je belangen opkwam, konden ze helemaal gek worden.” Stap voor stap werd duidelijk hoe het trio de centrale in de greep hield. De basis waren de aanvankelijk 635 vergunningen annex aandelen in TCA: noodzakelijk om in Amsterdam taxi te mogen rijden. Dat stelsel was de fundering onder een gewiekste verdeel- en heerspolitiek, waaraan het driemanschap zelf fors verdiende. Door de schaarste was de waarde van de vergunningen tot bijna 3 ton (guldens) opgelopen. Zelfstandige chauffeurs deelden doorgaans met twee of drie zo’n ‘nummer’, waarmee je immers 24 uur per etmaal de weg op mocht. Bestuurders Janmaat en Van Gelderen bezaten vele vergunningen, en verpachtten die zeer lucratief via omstreden vennootschappen onder firma (‘vofs’). Den Hartog: “Door die nieuwe wet werd alles waardeloos. Dat gold voor ons allemaal, maar ook het verdienmodel van die drie dreigde in te storten. Ik zei: volgens de chauffeurs is er geen enkele pensioenregeling. Iedereen heeft gegokt op die nummers die nu waardeloos worden. Ik zou wat in het leven willen roepen. Nou, dat wilde directeur Grijpink niet. ‘Dan krijg ik problemen met Janmaat en Van Gelderen’.” Janmaat en Van Gelderen bleken de directeur aan het lijntje te hebben. Zo zagen ook de politie en justitie het, die een groot strafrechtelijk onderzoek naar de TCA-top waren begonnen. De veelzeggende codenaam: ‘Marionet’. In februari 2001 werden de drie gearresteerd voor het vormen van een criminele organisatie, verduistering, valsheid in geschrifte, oplichting van chauffeurs en ‘dwang door het onthouden van werk aan chauffeurs’. De drie zouden bovendien geweld tegen concurrenten en kritische TCA’ers hebben uitgelokt. Den Hartog: “Na hun arrestatie werd ik tijdelijk directeur. Er kwam een fax binnen over een ton aan dollars uit Saoedi-Arabië. Ik dacht, daar hebben we toch geen taxi’s? Steeds gebeurden de gekste dingen. Grijpink was de hele wereld over gereisd. Ook naar Dubai. Het was totaal onduidelijk waarom die zogenaamde zakenreizen nuttig waren.” De recherche zag volop bevestiging voor het vermoeden dat de drie miljoenen guldens witwasten voor de beruchte crimineel John Mieremet, onder meer via geheime bankrekeningen op Cyprus. Mieremet bevestigde tegenover een journalist van De Telegraaf later onomwonden dat TCA ‘van hem’ was. Hans Janmaat reisde eens met 250.000 gulden aan contanten naar Cyprus. Uiteindelijk moest een deel van de miljoenen worden geïnvesteerd in ‘hoerenpanden’ op de Wallen. Toch, het intensieve onderzoek van de recherche zou zich jaren voortslepen terwijl de drie weer op vrije voeten waren. Jan den Hartog en Cees Meester legden bij de politie vanaf het najaar van 2001 volop belastende verklaringen af over geweldpleging, verduistering van het spaarfonds van 6 miljoen gulden van de chauffeurs, wanbeleid, zelfverrijking, intimidatie en het vormen van een maffiaorganisatie. Ze begonnen eigenhandig een opstand tegen het bestuur van TCA. De rechtbank blokkeerde dat ze uit de centrale werden gegooid, maar ze werden zwaar tegengewerkt. Meester: “We stonden uren als achtste of negende in de wachtrij. Ik heb in 21 dagen 20 diensten gereden van 13 uur ’s middags tot 3, 4 uur ’s nachts. Gewoon om te kunnen overleven.” Den Hartog: “Ik werkte zes dagen in de week 14 uur per dag om rond te komen.” Op de standplaatsen en in de koffiehuizen verzamelden ze de handtekeningen van 229 certificaathouders om een procedure te kunnen beginnen bij de Ondernemingskamer van het gerechtshof. Doel: de top laten afzetten wegens wanbeleid. Den Hartog: “Ik heb een boek van 400 pagina’s gekocht en me helemaal ingelezen. Het kwam nu eens goed uit dat ik een autist ben, haha.” “De TCA-top had allerlei rare constructies bedacht om de bedrijfsvoering zo ondoorzichtig mogelijk te houden, en de chauffeurs onwetend, zodat ze alles konden afschermen en verbergen en zelf grof verdienden,” zegt den Hartog. Meester: “Je mocht je taxi bijvoorbeeld alleen bij de Mercedesdealer op Sloterdijk kopen. De mannen pakten de provisie. Jan en ik gingen daar dwars tegenin.” Den Hartog en Meester werden voortdurend bedreigd en geïntimideerd. Meester kreeg ‘bodyguards’ in zijn taxi die hem gelastten te stoppen met zijn verzet. Anders zouden ze ‘zijn poten breken’. Den Hartog werd in een koffiehuis benaderd door een man die zich voorstelde als ‘een luitenant van Mieremet’. “Hij zei: ‘John heeft mij opgedragen te zorgen dat jij je anders gaat gedragen in het bestuur van TCA’. Dat is heftig, als dat wordt gezegd namens een crimineel met zo’n gewelddadige reputatie.” Mieremet werd in 2005 geliquideerd in Thailand. De TCA-top legde beslag op de huizen en bankrekeningen van de dissidenten. Den Hartog: “Wij waren de klokkenluiders, dus ze deden alles om ons dwars te zitten. TCA had een groot netwerk. We kregen werkelijk overal problemen.” De spanning kostte Den Hartog zijn huwelijk, en hij liep een posttraumatische stressstoornis op waaraan hij nog altijd lijdt. Meester kreeg het aan zijn hart. “Ik heb vijf omleidingen.” Ze zijn er allebei van overtuigd aan een moordaanslag te zijn ontsnapt. In juli 2006 oordeelde de Ondernemingskamer dat binnen TCA inderdaad sprake was van wanbeleid. Grijpink werd ontslagen als directeur. Den Hartog: “Dat was me een zege! Dat wij via de Ondernemingskamer de TCA-top met hun vier, vijf dure advocaten versloegen!” De domper volgde in december 2007. Bijna 7 jaar na de arrestaties van Grijpink, Janmaat en Van Gelderen seponeerde justitie hun zaak bij gebrek aan bewijs. Den Hartog en Meester voelen de mokerslag nóg. “Ongelooflijk! Er was volgens de Ondernemingskamer aantoonbaar meer dan 2 miljoen euro verdwenen uit het spaarfonds. Er was een vrachtwagen aan administratie in beslag genomen waaruit alle misstanden bleken. Vervolgens werd de ene officier van justitie op een zijspoor gewerkt en oordeelde de officier die de zaak had overgenomen dat niets te bewijzen was,” zegt Den Hartog. “De overheid heeft ons op een perverse manier gebruikt. Wij hebben al het werk moeten doen, wat onze levens had kunnen kosten en al die ellende gaf. Aan het eind van het lied heeft de overheid níéts gedaan. Dat frustreert ons nog steeds vreselijk. Met een overheid die zo laf optreedt, is het geen wonder dat het inmiddels zo ongehoord uit de hand is gelopen met de georganiseerde misdaad.” Grijpink, Janmaat en Van Gelderen hebben altijd met klem ontkend schuldig te zijn geweest aan misdrijven en malversaties. Grijpink noemde zich in zijn boek De Afrekening uit 2009 ‘slachtoffer van het systeem’. Citaat: ‘Helaas moet ik constateren dat de rechtsstaat Nederland niet bestaat, en zo die wel bestaat in ieder geval door en door verrot is’. Twee weken na publicatie werd Grijpink gearresteerd voor grootschalige wiethandel, wat hem op een jarenlange celstraf kwam te staan.||https://www.parool.nl/amsterdam/zij-waren-hoofdrolspelers-in-de-amsterdamse-taxioorlog-ze-deden-alles-om-ons-dwars-te-zitten~b901dc40/
2022-08-06||Actrice Johanna ter Steege: ‘Hoe ouder ik word, hoe meer waardering ik voel voor mijn wortels en mijn ouders’||Johanna ter Steege wist als kind in Twente niets van de wereld. Ze had zelfs nog nooit nagedacht over acteren. Pas toen ze het huis uit ging kwam ze in aanraking met theater, film en kunst. Wonderlijk bijna, dat ze iemand werd die de wereld over reisde, die schitterde in Franse en Amerikaanse films, speelde in theaters overal ter wereld en prijzen won. In het Twents schitterde Ter Steege in De beentjes van Sint-Hildegard, de kaskraker uit 2020 waarin ze net als Herman Finkers een hoofdrol vertolkte. Een jaar eerder keerde ze al terug op het nest met het door haar ontwikkelde theaterspektakel Hanna van Hendrik, een ode aan haar Twentse roots, op Vliegveld Twenthe in Enschede. Het stuk ontving lovende recensies en was elke avond uitverkocht. Toen kwam corona en viel alles stil. Deze zomer is er een reprise. “Of zoals ze in het oosten zeggen: noe koomp ’t schoapscheern an’ oftewel: nu gaat het gebeuren.” “Alsof ik weer terug ben bij mijn familie. Van het begin af aan heeft dit stuk niet als zomaar ‘werk’ gevoeld. Bij mij niet, maar ik denk dat hetzelfde geldt voor iedereen die eraan meewerkt, en dat zijn nogal wat mensen. We hebben een crew van tachtig man, die bestaat uit een band, een vrouwenkoor, een dansgroepje van jonge meisjes, veertig leden van een amateurgezelschap, acht professionele acteurs, drie motorcrossers, plus ook nog eens zes echte koeien. En dan niet te vergeten de 120 vrijwilligers. Het is een gemeenschap in het klein.” “Ik ben zo boos geweest op de politiek, die de vrije culturele sector in de coronacrisis als een baksteen heeft laten vallen. Met een tijdje niet acteren kon ik wel leven hoor, maar hoe die hele sector aan zijn lot werd overgelaten, vond ik schandalig. Ik weet nog dat ik met mijn man (theaterimpresario Matthijs Bongertman, red.) aan het fietsen was en dat we bijna ruzie kregen omdat hij zei: je kunt er toch niets aan doen.’ Nou, ik vond van wel. Samen met heel veel vakgenoten hebben wij ‘Cultuur in actie’ opgezet, een actiegroep die de tweedeling in de culturele sector zichtbaar wilde maken. Naast de gesubsidieerde sector heb je de vrije sector, die verantwoordelijk is voor 70 procent van het culturele aanbod en zichzelf altijd heeft kunnen bedruipen. Tijdens de coronacrisis was daar geen enkele steun voor en daar hebben we aandacht voor gevraagd.” “Het heeft met ouder worden te maken. Terugkijken is dan onvermijdelijk. Waar kom je vandaan, wat krijg je mee, hoe vormt dat je? En hoe ouder ik word, hoe meer waardering ik voel voor mijn wortels en mijn ouders. Heel lieve, hardwerkende mensen, die zich staande probeerden te houden in een veranderende wereld; met kinderen die van het geloof afstappen, met een boerderij die wellicht niet toekomstbestendig is. Aan de ene kant is er angst voor het nieuwe, het onbekende, maar er is ook nieuwsgierigheid. Mijn ouders zijn inmiddels overleden, daar zal het ook iets mee te maken hebben. Ik wilde ze eren, en niet alleen hen, maar de hele boerengemeenschap.” Lachend: “Ja, ik heb een heel nieuw hoofdstuk aan mijn carrière toegevoegd door op mijn 56ste het ondernemerschap in te stappen. Voor vrouwen van mijn leeftijd is het niet zo dat de hele dag de telefoon roodgloeiend staat, integendeel. Het is een droevig gegeven, maar wel de realiteit. Daarom besloot ik zelf iets te gaan maken. Ik zie mezelf nog staan voor een zaal met de vijftien belangrijkste Twentse ondernemers. Met ons toen nog kleine creatieve team pitchten we ons idee. En nadat ik mijn praatje had gehouden, moest het hoge woord eruit: ‘Ik vind het doodeng, maar vraag het toch: doe je mee? Steek dan nu je vinger op.’ Mijn handen trilden, zo spannend vond ik het. Toen zag ik een voor een de vingers de lucht in gaan.” “Voor mijn rol in Spoorloos won ik op het filmfestival in Berlijn onverwacht een belangrijke prijs en toen is het balletje gaan rollen. Dat is mazzel geweest. Maar vervolgens moet je je staande weten te houden en daarin denk ik dat die Twentse wortels wel hebben geholpen; dat nuchtere en aardse. Ik heb me nooit gek laten maken. Toen ik 32 was, benaderde Stanley Kubrick mij voor een rol in een film over de Tweede Wereldoorlog. Hij noemde mij de beste actrice die hij kende. Dat bleef hij herhalen. In eerste instantie was ik gevleid, later raakte ik geïrriteerd. Ik zei: ‘Er bestaat niet zoiets als ‘de beste’. Een acteur is zo goed als zijn regisseur.’ Dat is ook echt hoe ik het ervaar: als acteur ben je onderdeel van een groter geheel. De film is uiteindelijk nooit gemaakt. Steven Spielberg kwam met Schindler’s List en Kubrick trok zijn project terug. Het was de grootste teleurstelling uit mijn carrière. Als ik die rol had gespeeld, was alles anders gegaan. Maar of dat ‘beter’ was geweest? Het is fijn te ervaren dat mijn geluk nooit afhankelijk is geweest van succes. En wat is succes of roem überhaupt? Of ik nu tegenover Glenn Close sta te acteren of tegenover Gerrit Lammers, mijn achterneef en een zeer getalenteerde amateurspeler, het is mij om het even. Het gaat mij om de kwaliteit.” “Toen Spoorloos zo’n succes werd, barstte een storm los. Ik won prijzen, kwam op het journaal, stond in de kranten. Ik vond het overweldigend en ook heel spannend. Ik had geen relatie, reisde de wereld over om te spelen: een even enerverende als eenzame tijd. Ik ben blij met mijn ervaringen, met de mensen die ik heb ontmoet, met het werk dat ik heb kunnen doen, maar een gevoel van trots, nee, dat heb ik niet. Maar als het gaat om Hanna van Hendrik is dat er wel; daar ben ik heel trots op! Het is het verschil tussen ergens voor worden gevraagd en dan meedoen en zelf iets opzetten en daarin een rol vervullen. In dat laatste geval is de voldoening echt groter.” “De afgelopen tijd heb ik twee mensen verloren die mij heel dierbaar waren, waardoor ik weer eens met mijn neus op de feiten werd gedrukt: op een dag houdt het op. De dood van Heddy Honigmann en van Gijs de Lange hebben mij erg geraakt. Met Heddy was ik innig bevriend, we kenden elkaar al twintig jaar. Gijs was een begenadigd regisseur, ik speelde de afgelopen vijf jaar in vier producties van hem. En ineens zijn deze mensen er niet meer. Ze zijn 70 en 65 jaar geworden, zo jong nog. Het maakt mij heel bewust van de vraag wat ik nog wil de komende jaren. Qua werk draait het erom dat ik dingen wil maken die de wereld iets geven. Dat klinkt groots, maar het kan ook klein zijn, een inzicht, een ervaring. Dat is het mooie van ouder worden: ik hoef niet meer te scoren, ik heb het allemaal meegemaakt en er komt steeds meer rust van binnen.” Hanna van Hendrik, t/m 4 september op Vliegveld Twenthe, Enschede.||https://www.parool.nl/kunst-media/actrice-johanna-ter-steege-hoe-ouder-ik-word-hoe-meer-waardering-ik-voel-voor-mijn-wortels-en-mijn-ouders~b0ca1243/
2022-08-06||De stijl van Mark Stadman (39): ‘Jeans zijn een soort tweede huid, ik bén jeans’||“Met weinig elementen toch veelzeggend én altijd blauw. Wat ik draag kan simpel zijn, maar ik probeer er altijd een sexy en interessante twist aan te geven – ik noem het ‘miauw’. Voor Pride zal ik een uitzondering moeten maken: de dresscode op de boot waarmee ik ga varen is roze, paars en zwart. Ik ga voor een laag uitgesneden lichtroze jeans met een zero’s Christina Aguilera-vibe waarbij je schaamhaar erbovenuit komt, maar wel à la Mark.” “Ik neig eigenlijk mijn hele leven al naar blauw, maar het moment dat de liefde écht aangewakkerd werd was toen Britney en Justin beiden volledig in denim op de Grammy’s verschenen in 2001. Toch heb ik niet altijd gehoor gegeven aan deze voorkeur. Een tijdje heb ik zwart gedragen om erbij te horen, maar dat voelde niet als mijzelf. Een ander voorbeeld is dat ik mijn unibrow weg had gehaald, nadat iemand daar een nare opmerking over had gemaakt. Ik voelde me daarna zó stom: een vreemde liet mij me minder voelen door iets waar ik eigenlijk trots op ben. Na die realisatie liet ik hem weer aangroeien. Iedereen moet dragen wat ie zelf wil. Zelfverzekerdheid is juist sexy!” “Vooral jeans maken echt deel uit van mijn leven. Het is een soort tweede huid, ik bén jeans. Ook in mijn vak als kunstenaar speelt het een rol. Recentelijk ben ik begonnen met het vastleggen van mezelf, alleen gekleed in een spijkerbroek, waarbij ik met mijn handen over mijn in jeans gehulde kont en blote huid wrijf. Dit levert een ASMR-geluid op: het tergende en tintelende geluid van de jeans tegenover het fijne, zachte van de huid. Door het van achter te filmen, levert het een surrealistisch beeld op.” Ik draag een spijkerbroek en -jas die ik beide zelf bewerkt heb. De sneakers heb ik blauw geverfd en het merk heb ik eraf gehaald, want ik wilde dat ze gewoon een schoen waren zonder link met een merk. Het tasje, gemaakt van een spijkerbroek, heb ik voor 50 cent bij de kringloop gevonden.||https://www.parool.nl/ps/de-stijl-van-mark-stadman-39-jeans-zijn-een-soort-tweede-huid-ik-ben-jeans~b880028d/
2022-08-06||Het lijkt alsof ik een soort zesde zintuig heb voor het leed van anderen||Mijn vrouw klaagt regelmatig over mijn chronische tijdstekort. Ik kan het haar niet kwalijk nemen. Don Corleone verwoordde het prachtig in The Godfather: ‘Een man die geen tijd met zijn gezin doorbrengt, kan nooit een echte man zijn.’ Soms wens ik dat ik egoïstischer was. Maar het lijkt alsof ik een soort zesde zintuig heb voor het leed van anderen. Hun verdriet of eenzaamheid raakt mij. Zozeer dat ik haast dwangmatig tijd moet vrijmaken in mijn overvolle agenda om met ze af te spreken. Laatst zei een vriend, alleenstaand en zonder familie in Nederland, tegen me: ‘Als je zo nu en dan tijd hebt, bel me dan.’ De meeste mensen zouden er misschien niet te veel aandacht aan besteden. Standaardzinnen, die we dagelijks uitspreken om vriendelijk over te komen. Maar ik hoorde er iets anders in. Het was zijn manier om te vertellen dat hij zich eenzaam voelt. Een paar dagen later belde ik hem op. “Hoe gaat het met je? Zullen we iets gaan drinken?” Eigenlijk had ik honderd andere dingen te doen die dag. Maar dat was allemaal niet belangrijk op dat moment. Ik zag hoe hij intens genoot van zijn koffie en gebak, van onze wandeling buiten in de zon. Van onze gesprekken over de meest uiteenlopende onderwerpen. Als het kan, probeer ik nu twee keer per maand met hem af te spreken. Ik weet dat het niet veel is, maar mogelijk genoeg voor hem om ernaar uit te kijken. Een moment van plezier en gezelschap waarbij iemand de moeite neemt om hem echt te zien en naar hem te luisteren. Er zijn veel mensen in Nederland zoals mijn vriend. Een van deze mensen probeerde kort geleden zelfmoord te plegen. Hij sneed zijn keel en polsen door. Wij mochten de restanten van dit incident opruimen. Gelukkig overleefde hij de zelfmoordpoging. Na iedere lockdown gedurende de coronacrisis ging het steeds slechter met hem. Hij zag het niet meer zitten. Zijn familie probeerde hem nog te helpen, maar hij wilde niet meer verder leven. Jezus zei: ‘Heb niet alleen uw eigen belangen voor ogen, maar ook die van de ander.’ Iedere daad van vriendelijkheid, hoe onbenullig die ook mag lijken, brengt zowel de gever als ontvanger profijt. Ook een kop koffie drinken met iemand die zich alleen voelt. Praten over zelfmoordgedachten kan met 113 Zelfmoordpreventie via chat op 113.nl of telefonisch via 0800-0113 (gratis) of 113 (gebruikelijke telefoonkosten). Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/columns-opinie/het-lijkt-alsof-ik-een-soort-zesde-zintuig-heb-voor-het-leed-van-anderen~b45ac898/
2022-08-06||Chilli crisp over lobbig softijs: dit wilde ik, en wel direct||Crispy chilli is hot! De iets pikante olie met knapperige peperstukjes, afkomstig uit China, is bijna overal lekker bij. En net toen ik dacht dat ik het ook echt overal op had geprobeerd, zag ik op Instagram een foto van een bekend New Yorks restaurant voorbijkomen. Chilli crisp over lobbig softijs. Dit wilde ik. En wel direct. Ik fietste naar mijn favoriete ijssalon en schepte thuisgekomen een flinke lepel olie over een bol vanille-ijs. Spannend? Ja! Lekker? Mwah. Het succes van de intens populaire saus ligt grotendeels in handen van één vrouw, Tao Huabi. Nadat zij in de jaren 80 weduwe was geworden opende ze een klein bedrijfje van waaruit ze noedels verkocht aan lokale arbeiders en truckers. Het waren niet de noedels waar mensen voor terugkwamen, maar haar adembenemend lekkere chiliolie die ze gul over haar noedels schepte. Naast haar winkel begon ze een productiekeuken om de saus te maken. Mensen reden om voor haar knapperige olie en ze besloot een aantal verkopers aan het werk te zetten om de saus ook elders in China te verkopen. Al snel was de rode pot met haar gezicht ook buiten de landsgrenzen een begrip. Eerst waren het migranten die lokaal flauw eten ermee pimpten, nu zijn het ook chefs die het over roomijs gieten. Het werd een megasucces. Saus met knapperige chili wordt inmiddels door allerlei bedrijven gemaakt; Tao Huabi moest zelfs naar de rechter om te verbieden dat die sauzen worden verkocht onder haar merknaam Lao Gan Ma, wat oude grootmoeder betekent. Haar onderneming is een van de meest populaire Chinese eetbedrijven, met intussen bijna twintig verschillende sauzen op de markt. Haar originele Crispy Chilli Oil is de meest populaire. Die krijgt z’n smaak van chilipepers, szechuanpeper, gefermenteerde zwarte bonen en, niet te vergeten, ook van de smaakstof glutamaat die de saus een extra hartige smaak geeft.||https://www.parool.nl/ps/chilli-crisp-over-lobbig-softijs-dit-wilde-ik-en-wel-direct~b04efd49/
2022-08-06||Hoe gezond is het om appelciderazijn te drinken?||Je zou er een betere huid van krijgen, maag- en darmproblemen mee bestrijden, ervan afvallen, diabetes mee oplossen en je lichaam reinigen. Het dagelijks drinken van appelciderazijn (of eigenlijk: appelazijn) met water is, als je de goeroes mag geloven, een wondermiddel. Wat klopt daarvan? “Als je alle claims mag geloven, kun je je afvragen waarom we nog medicijn nodig hebben,” zegt Guido Camps van Wageningen Universiteit. “Er is ontzettend veel onderzoek naar gedaan omdat het zo hip was. Maar helaas, er klopt helemaal niets van. Soms vindt een kleine studie een klein effect, en de volgende studie weer niets. Als je alle literatuur samen bekijkt, blijft er weinig van over.” Er is volgens de voedingsonderzoeker zelfs geen enigszins logische reden te bedenken waarom het gezond zou zijn. “Daar heb ik vaker over nagedacht, maar er komt niets in me op. Het is gewoon een azijn, maar dan gemaakt van appelsap. Het doet niets meer dan elke andere azijn: een zure smaak geven aan gerechten. Er zit verder geen belangrijk stofje in.” Het is dus erg onwaarschijnlijk dat het dagelijks drinken van appelciderazijn gemengd met water effect heeft op je gezondheid of je huid. “Wederom: geen bewijs voor.” Er is juist een reden om géén appelciderazijn te drinken: het is ontzettend slecht voor je tanden. “Net als andere zure dranken, zoals cola en sinaasappelsap. Je krijgt veel sneller gaatjes. Dat verliezen mensen vaak uit het oog bij dit soort middeltjes.” Alle negatieve aanbevelingen ten spijt: influencers als Rens Kroes dagen hun volgers nog altijd uit mee te doen met de appelazijn-challenge. “Misschien gelooft ze er zelf écht in, maar in feite is het niet meer dan een marketingtruc,” zegt Camps. De voedselblogger verkoopt namelijk haar eigen appelciderazijn. “Tja, dan is het natuurlijk aantrekkelijk om het aan te prijzen en een challenge uit te vaardigen.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/hoe-gezond-is-het-om-appelciderazijn-te-drinken~b0388889a/
2022-08-06||Het Amsterdam van actrice Sigrid ten Napel: ‘Ik sta op het balkon te miauwen naar katten’||“Het is niet per se het mooiste van Amsterdam, maar wel bijzonder: het Beatrixpark. Dat zit zo: mijn onderbuurman noemen we ‘de bomenman’. Hij heeft een bomenroute uitgezet in het Beatrixpark en elke boom van een naamplaatje voorzien. Zo ontdekte ik dat er een bonte verzameling bomen van over de hele wereld staat. Zoals twee jonge reuzensequoia’s, dat zijn die beroemde mammoetbomen waar mensen speciaal voor naar het Yosemite National Park in Californië gaan. Met die wetenschap waan ik me tijdens een wandeling aan de andere kant van de wereld.” “Om het jaar is de sculptuurbiënnale ArtZuid in Zuid. Van de Churchilllaan tot aan de Apollolaan zijn er indrukwekkende standbeelden te vinden en krijgt de stad er een ander gezicht. Ik vind het fascinerend hoe het in godsnaam mogelijk is om uit ruw materiaal zoveel levensvatbare vertellingen te halen. Ik heb nu al zin in de editie van 2023.” “Frascati biedt zowel een plek aan nieuwe makers als de gevestigde orde. Het is een ontmoetingsplaats voor afgestudeerde toneelacademiemensen en studenten. Het bruist er altijd, ook na de voorstellingen en het is voor mij een plek om weer even in contact te komen met het vak, op een hele leuke, optimistische manier. Het is een soort clubhuis.” “Ik ben gek op boodschappen doen en dan vooral bij de Ekoplaza. Ik doe nooit weekboodschappen, maar kom er elke dag. Het is echt mijn lievelingswinkel. Inmiddels ken ik iedereen daar, en zie ik het als een medewerker naar de kapper is geweest of een zware dag heeft. Dan vraag ik even hoe het gaat.” “Dat doe ik vrijwel nooit. Omdat ik niet drink, omdat ik niet dol ben op veel mensen in een kleine ruimte en omdat ik niet hou van schreeuwen boven de muziek uit. Daar heb ik de perfecte oplossing voor gevonden: de Odessa, een ecstatic dance-boot aan de Veemkade. Je praat er niet, drinkt niet, laat je telefoon achter en mag een ander niet zonder toestemming aanraken. Ook hebben ze een hottub op het dak en als je helemaal bezweet bent van het dansen kun je zo, hup, het IJ induiken.” “Ik associeer Sukkel voor de liefde van The Opposites altijd met de periode dat ik nog veel uitging in Amsterdam. Het nummer begint met: ‘Zes uur in de morgen, stad uitgestorven, bel voor een bootycall maar niemand wil het horen’. Ik ga er altijd voor het gemak vanuit dat het over de Amsterdamse nacht gaat, en zie mezelf weer op het podium in Paradiso staan met mijn vrienden.” “Mijn stamrestaurant is de Ceuvel in Noord, daar kom ik ontiegelijk vaak. Ze hebben de allerlekkerste bitterballen van de stad en die zijn nog vegan ook. Wat ik ook een gigantisch goed restaurant vind, is De Kas. Ze komen met de ene smaakexplosie na de andere. Ik ben veganist en heb meermaals gevraagd: weten jullie zeker dat dit echt vegan is? Het is zo goed, dat slaat echt nergens op.” “Wanneer ik een dier op straat zie, loop ik er bijna altijd even naartoe, zeg ‘hé’ en begin een gesprek. Mijn vriend doet dan vanaf een afstandje de andere stem, die van het dier, zo ben ik niet helemaal alleen in deze verbeelding. Ook sta ik soms te miauwen op het balkon naar de katten in de binnentuin, dan springen er altijd een paar op het dak van een schuurtje en miauwen terug. Dat vind ik erg gezellig.” “Ik weet dat niemand er iets aan kan doen, maar toch: kunnen we het hebben over al die wegopbrekingen in de stad waardoor je de hele tijd om moet fietsen of af moet stappen, die zijn toch verschrikkelijk? Ik ben het zó zat.” “Mijn eigen huis. Er is geen plek waar ik zo op adem kan komen. Maar een goede tweede is de door mij zeer geliefde Coffeecompany in de Scheldestraat. Ik bestel dan een matcha latte, kan heerlijk voor me uit turen of bij toeval een leuk gesprek hebben met iemand. Ik kom uit het dorpje Lekkerkerk, waar geen koffieplekjes waren. Daardoor voelt het iedere ochtend als een enorme luxe om de dag zo buiten de deur te kunnen beginnen.” “Ik was een jaar of vijf toen ik met mijn vader meeging naar zijn werk. Hij had een kinderkamerwinkel aan het Vondelpark, Vibel heette het. Ik vond het geweldig: in die kinderkamers kon ik de hele dag spelen en ik voelde me enorm van dienst, want ik dacht dat ik ook aan het werk was. Toen ben ik echt al een beetje van Amsterdam gaan houden.” “Festina Lente is de ideale plek om een boek of script te lezen of een spelletje te spelen. Binnen is het een beetje donker en het meubilair heeft al zeker zes levens gehad, dat staat voor mij symbool voor gezelligheid. In de herfst, als het buiten regent, is het daar geweldig lekker zitten – dan heb je echt de jackpot te pakken.”||https://www.parool.nl/ps/het-amsterdam-van-actrice-sigrid-ten-napel-ik-sta-op-het-balkon-te-miauwen-naar-katten~beb05eb2/
2022-08-06||Joris Bijdendijk helpt in de keuken: is Hollandse Nieuwe echt zo vers?||Lezer Leen Schaap hoorde van verschillende mensen dat die Hollandse ‘nieuwe’ lang niet altijd zo nieuw zijn en soms jaren ingevroren in diepvriespakhuizen zouden hebben gelegen. Dat Hollandse Nieuwe wordt ingevroren, klopt helemaal. Dat is zelfs verplicht. Dat invriezen dient om een haringworm te doden die de menselijke maag en darmwand kan beschadigen. Niet schrikken, want dat zal je echt niet meer overkomen als je een haring op straat koopt. Even terug naar het begin. De Nederlanders claimen het haringkaken ontdekt te hebben. Of dat ook echt klopt laat ik even in het midden. Kaken is het verwijderen van de kieuwen en de ingewanden van de haring. Zo bloedt de haring leeg en wordt het vlees van de vis mooi blank. Het enige dat men laat zitten is de alvleesklier, die zorgt dat het vette vlees mooi zacht wordt en ‘rijpt’, want deze klier maakt spijsverteringsenzymen aan. Dat, in combinatie met het vette vlees van de haring en de juiste hoeveelheid pekel, geeft onze gezouten haring die heerlijke smaak. Die haringen gaan in plastic emmertjes en worden vervolgens ingevroren met schoon pekelwater. Alleen de haring die vanaf de start van het haringseizoen, in mei of juni, tot en met eind september verkocht wordt en in datzelfde jaar ook gevangen is, mag Hollandse Nieuwe heten. Daarna heet dezelfde – maar dus oudere – haring maatjesharing. Ze zijn overigens nooit meer in Nederlandse wateren gevangen. En dat invriezen gaat tegenwoordig met dusdanig goede techniek, dat de haring gegarandeerd het hele jaar lekker is. Dan nog dat mysterie over haring en uitjes. Er wordt vaak gezegd dat dit werd gedaan om de smaak van oude haring te verbergen, en om de smaak van haring die te lang in het vat zat en te zout werd tegen te gaan. Wat daarvan waar is, weet ik niet. Tegenwoordig is het in elk geval niet meer nodig om bijsmaken van haring te verbloemen. Zelf ben ik van het kamp ‘eet wat je lekker vindt’: mijn steak tartaar eet ik graag met een rauwe sjalot en haring lust ik prima met zuur en soms ook ui. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-is-hollandse-nieuwe-echt-zo-vers~b9726b65/
2022-08-06||Tour de tent: PS tipt vijf routes voor reizend theatercircus De Parade||“Ik ben de koningin van Frankrijk.” De entree van La Ten Damme is in elk geval majesteitelijk vanachter de roodfluwelen gordijnen, op klassieke klanken van Rameau. Gestoken in een lange, wijdvallende tulen rok en een lijfje met zwart-met-­gouden pofmouwen schrijdt zij naar haar spinetje als een rockster in Versailles. “Tapez-moi encore une fois, mon bébé!” daagt ze de volle tent uit. Sla me met je baguette. Het is het kirrende begin van een heerlijke 40 minuten burlesque muziektheater, waarin Ten Damme het logische en energieke middelpunt is. Dit voorproefje van haar nieuwe programma Barock, dat vanaf september in de theaters zal staan, laat weer eens zien wat een vakvrouw ze is, moeiteloos schakelend van de ene sfeer naar de andere. Ze kan zittend op de rand van het podium de tropisch warme tent in Utrecht muisstil krijgen bij La Bohème van Aznavour, en 5 minuten later met haar gitaar om de rockchick uithangen in I was made for loving you van Kiss. En klassiek en klezmer daar tussendoor. Mooi ook hoe ze de vijf topmuzikanten (op keys, bas, trombone, drums, viool) met wie ze hier optreedt de ruimte geeft. Topshow. De Eindhovense vuilnismannen van Frino – Koen Frijns en Ruben den Brok – speelden op de Parade in Eindhoven een thuiswedstrijd, maar met hun aanstekelijke energie en geinige acts pakten ze ook in Utrecht het publiek met gemak in. Het is ontwapenende Brabohop in de Randstad, in hemd en trainingsbroek. Feest in de tent met dansnummers vol bravoure over Dikke Jenny de goudvis, vier opgeschoren types in een betegelde voortuin en kungfu. Met een woordenlijst erbij voor als de stijgende zeespiegel je naar Brabant doet vluchten. We zijn benieuwd hoe lang het duurt voordat ook Amsterdam zich zal overgeven aan het ‘handjes in de lucht’. Met een welgemeend ‘houdoe’ kunnen we met een grote grijns op ons gezicht weer naar buiten. Kiki wilde eerst even lekker ­inspelen met haar band voordat Het Parool welkom was in Den Haag, dus die hebben we gemist. Maar hier kun je blind een kaartje voor kopen. Eind april ging haar ­programma Meer in première, waar ze ook al niet heel ingetogen alleen op het podium staat. Kiki met band XL betekent al helemáál ­vuurwerk, zoals ze eerder liet zien. De hofleverancier van genomineerde liedjes voor de Annie M.G. Schmidtprijs (de prijs voor het beste theaterlied die ze in 2017 ook won voor Er spoelen mensen aan) heeft een dijk van een stem, die ‘optrekt en afremt als een luxe raceauto’ – zoals deze krant wordt geciteerd op de Paradesite. De ­blazers in haar ‘extra grote band’ zullen er nog een hele kluif aan hebben om haar volume bij te benen. Natuurlijk, er valt een hoop buiten de hokjes, dat maakt De Parade juist zo leuk en verrassend. Neem de boomlange Gavin-Viano, die een sterke podiumpersoonlijkheid is. Net twee jaar afgestudeerd en nu al een enorme staat van dienst. Able to Fuck Love ging vorig Paradejaar aan Amsterdam voorbij, dit is de herkansing. Hij valt op met zijn mix van lef, spiritualiteit en brede blik. Heel subtiel bouwt hij zijn voorstelling op vanuit een kwetsbaar, gezongen openingsverhaal, dwars tegen het terrassengeweld van buiten de tent in. Met vier strijkers en een jazzy toetsenist bezingt hij de kloof tussen de belofte van Tinder en het verlangen naar liefde. En passant raken de Engelstalige nummers aan eigentijdse onderwerpen als identiteit en kleur. Klassiek mengt bij hem als vanzelfsprekend met R&B. Warmbloedig en ­uitnodigend. Vroeger was alles beter, of toch niet? De Griekse jongen Antinoüs werd in 123 na Chr. openlijk de ‘eromenos’ van de Romeinse keizer Hadrianus, de jonge mannelijke minnaar. Daar hadden ze in die tijd gewoon een geaccepteerde term voor. De kop van Antinoüs staat in wit gips op het kleine speelvlak van acteur Coen Bril. Hij gooit er af en toe wat rozenblaadjes naar in een mooie kleine voorstelling in de regie van Koen Verheijden. Een queer bestaan lijkt vandaag de dag veel ingewikkelder dan toen. Uitsluiting, discriminatie en belediging zijn aan de orde van de dag. Bril krijgt iedereen in de tent stil met zijn indrukwekkende opsomming van wat dat met je doet. ­Mijmeren over vroeger maakt het draaglijk, al blijkt het verleden te veel geïdealiseerd, ook de eromenos kreeg met uitsluiting te maken en kwam mysterieus aan zijn eind door verdrinking. Muzikant Mees ­Vervuurt gidst Coen Bril mooi door deze voorstelling met zijn sound­scape, uiteindelijk uitmondend in een bevrijdende dans. Het leven moet hier en nu geleefd worden, met een gevoel van trots. Eromenos is één van de pareltjes van dit ­Paradeseizoen. Welke dichters kennen we allemaal van naam, willen Jos Nargy en Joep Hendrikx alias De Poëzieboys graag van ons weten. Steek je hand maar op. Bij Jan Arends en Neeltje Maria Min gaan de handen wel de lucht in, maar bij Jörgi Eisfogl blijven ze massaal omlaag. Niet verwonderlijk, want van dit ‘IJslands literair wonderkind’ is weinig bekend. ­Zuiplap en poolreiziger ja, en dat hij schilder Francis Picabia heeft ontmoet, daar houdt het wel mee op. Ga je hem googelen, dan levert dat welgeteld núl hits op. Maar wie heeft Google nodig als de fantasie en verbeelding het nog doen? Zo moeten de makers van deze voorstelling hebben gedacht. Drie gedichten hebben auteur Joost Oomen, componist Willie Dark-trousers en De Poëzieboys van hem, zoals het gedicht waarin Eisfogl tegen alle dingen om hem heen ‘sorry’ zegt (deed een beetje denken aan Marc groet ’s morgens de dingen van Paul van Ostaijen), en wat ­biografische details. Zoals het mooie beeld van Eisfogl die, op de boot op weg naar Parijs voor het eerst een sinaasappel ziet. Het wordt allemaal enthousiast en aanstekelijk gebracht door de vier die zich in shirts met de IJslandse vlag hebben gehuld. En waar details over Eisfogl ontbreken, wordt een bak meligheid en publieksparticipatie ingezet om de gaten op te ­vullen. De Parade geeft dit jaar meer dan anders jonge makers de ruimte. Dat is mooi en te prijzen, die kunnen wel wat steun verdienen om vlieguren te maken na corona. Zo zijn de drie dames van Collectiet (Damaris de Jong, Shelley Bos en Pip Lieke Lucas, afgestudeerd in 2020) van de partij met een toneelbewerking van Stella Bergsma. Jan Wienowiecki is ook zo’n jonge maker. Zijn podium Café IK heeft de dimensies van een stevige postzegel. Onversterkt vertelt hij ons getergd en teneergeslagen dat hij hier eigenlijk met Pyke (Effern) had willen staan, zijn muze, maar die heeft er de brui aan gegeven en is onbereikbaar, al horen we wel zijn stem op band. Dit had hun vierde gezamenlijke voorstelling moeten worden, laatste deel van een serie waarin het terugkerend thema de verliefdheid van Jan (homo) is op Pyke (hetero) en de kwetsbaarheid, het schuldgevoel en de ontreddering die Jan daarbij voelt. Het is allemaal extreem rommelig gebracht en slecht verstaanbaar, deels ingegeven door het lastminute karakter, want ja, je bent theatermaker en je wilt dóór, en toch raakt hij je wel met zijn al dan niet bestudeerde openhartigheid. Sarah Moeremans en Het Zuidelijk Toneel vormen een lekker chaotisch verbond met de jonge muziek­theatermakers van Club Gewalt. Na Eins, zwei, Schweinerei vorig jaar op de Parade opnieuw een operette van Oostenrijker Johann Nestroy. Met evenveel tongue in cheek en onderbroekenlol maar met de bonus die Club Gewalt heet. Drei, vier, flirt mit mir is een mini-­operette on speed over discriminatie, liefde, list en bedrog. Pruiken, kostuums, snelle en slimme change­menten en choreografieën tegen het decor van een bord­kartonnen kasteeltuin. Liefde is een lot uit de krasloterij, en met rood haar moet je ontzettend oppassen. Shout-out namens ons naar Alicia Boedhoe als herderin, wat een gevoel voor timing. Tarik Moree en Tim Olivier Somer brengen met drie muzikanten en een karafje sherry een ode aan de legendarische Wim Sonneveld. In hun keurige bruine pak scheren ze langs de nostalgie en lijken te zwelgen in de geijkte festivalgezelligheid, maar breken ze alsnog de tent af wanneer blijkt dat er toch behoorlijk wat wringt tussen de tijd van toen en de dag van vandaag. Moree en Somer zijn goed op elkaar ingespeeld en gebruiken hun onderlinge verschillen heel slim. Dat geeft de voorstelling een ­ongelooflijke meerwaarde. “Iets met Lucky… Jack?” De vrouw in de rij voor de Paradekassa in Den Haag wist niet precies waar de klepel hing, maar belandde uiteindelijk toch in Studio 7, omgedoopt tot Lucky’s Studio, de tent van Lucky Fonz III. Die heeft vorig jaar al kunnen inspelen, in een double bill met Stephanie Louwrier (twee voorstellingen mét maaltijd was toen het coronaconcept), en is als een vis in het water op de Parade. Voor een stemmig rood theatergordijn neemt hij ons op geheel eigen wijze mee door het piepkleine gaatje in het dak van de tent naar een meisje achter de zon, zittend op haar balkon. In het universum van Lucky (waarin ‘verwachtingspatroon’ volkomen logisch rijmt op ‘kokosmakroon’) laat hij vervolgens een hele rits mensen, van wetenschapper tot taxichauffeur aan het woord over dat meisje. En zijn ex heeft er ook wel een mening over. Onbereikbaar, zij daarboven? Welnee. Hier kan alles. Laat dat maar aan Lucky Fonz III over. “Ja, maar ik ga toch niet binnen in een warme tent zitten?” We horen het je zeggen. Hoeft ook niet. Wie alleen een kaartje tot het terrein koopt en gewoon met vrienden op het terras komt hangen om gin­-tonics of sangria te drinken en dus min of meer per ongeluk op een theaterfestival belandt, is er ook genoeg leuks te doen. Zwier in de zweefmolen boven de gekleurde lichten uit en vergaap je aan het lekkers en het zinken speelgoed in De Snoep. De snoepmeisjes nemen je in tweetallen mee op een plat, rond elektrisch voortbewogen karretje voor een persoonlijke rondrit over het festivalterrein, met de verhalen achter elke tent. Wist je dat de toiletgelegenheid vroeger de paardenstal was? Hendrick’s Komkommerkabinet maakt parade met vrolijke knalgroene reisgidsen. Voor slechts 2 euro dwaal je langs verschillende rariteitenkabinetjes vol zingende, swingende en kunstzinnige komkommers. Exit through the giftshop met een verfrissende happy ending. ’s Avonds is er op verschillende plekken live muziek, zoals door het uiterst strakke Amsterdam Funk Orchestra en de zussen Loes en Renée Wijnhoven van Clean Pete en in de gouden kooi van de Silent Disco dans je de nacht in met je koptelefoon onder de hoge bomen van het park. Check de site van de Parade voor het dagelijks wisselende muziekaanbod.||https://www.parool.nl/ps/tour-de-tent-ps-tipt-vijf-routes-voor-reizend-theatercircus-de-parade~bda7b99a/
2022-08-06||We houden van Ibiza, en Ibiza van ons: ‘Nederlander is flexibel, past zich aan en geeft een goede fooi’||Het bord bij de ingang van beachclub Tropicana aan het baaitje van Jondal meldt rond het middaguur dat er geen ligbedden meer beschikbaar zijn. In drie talen: Spaans, Engels en Nederlands. En dat is niet voor niets. Op en tussen die bedden, en in het restaurant, en in het water waar stevige kiezels je ontvangen, overal hoor je Nederlanders. Grote groepen tegelijk soms, want Ibiza ‘doe’ je vooral met veel vrienden, of een flinke familie. Het liefst samen in een mooi, groot huis met zwembad. Zoals vriendinnen Tirza de Bruyn (41) uit Bodegraven, met haar zoontje Stef (8), en Mirjam (50) uit Amsterdam, met haar ­kinderen Luca (19) en Isa (18). Ze kwamen al op Ibiza nog voordat de kinderen waren geboren, in groepen van twintig tot wel dertig man. “Aanvankelijk huurden we een huis, tot mijn broer jaren geleden bedacht: ik wil hier een eigen plekje, waarom geen huis kopen? En dat deed hij,” zegt Mirjam. Uit dat huis, iets in het binnenland, zijn ze nu gekomen voor een dagje strand. Dit keer in de zomer, maar net zo goed buiten het hoogseizoen. Al meer dan twintig jaar. Waarom Ibiza? “Altijd goed weer, lekker eten, en ­uitgaan hè.” Ja, natuurlijk ook nu nog, op haar vijftigste, lacht Mirjam. Mét de kinderen. “Dit jaar mag ik voor het eerst de disco in,” zegt zoon Luca. Hij is al twee keer geweest, waaronder in de mythische Pacha. De andere klinkende namen zijn Ushuaia, Amnesia, Privilege. Elke avond treedt wel ergens een wereldberoemde dj op. “Alle kinderen in onze groep komen op Ibiza sinds ze baby waren. Dit is ook hún eiland geworden. De oudsten komen nu zelf met vrienden hiernaartoe,” zegt Tirza de Bruyn. Ze ziet aan de kleine Stef wat zij allemaal voelen: “Iedereen wordt hier gewoon heel erg blij.” Zij besparen de forse bedragen die een huurvakantievilla op Ibiza kost; wie nog wat voor eind augustus zoekt, is voor een huis met drie of vier slaapkamers tussen de 6000 en 40.000 euro kwijt. Per week. Na de twee stille covid-zomers zijn de prijzen alleen maar verder gestegen en de vraag is niet minder geworden. “We zitten weer net zo vol als in 2019,” vertelt Fina Gallego, hoofd receptie van het hotel Ibiza Playa. Het hotel aan het strand van ­Figueretes telt steeds meer ­Nederlandse gasten. “Die houden van uitgaan én strand. Op tien minuten lopen zitten ze midden in de stad.” Maar waarom nu meer dan voorheen? “Er was ooit een film of televisieserie in jullie land over Ibiza. Én al die voetballers kwamen naar het eiland.” Gallego doelt op het begin van het vorige decennium. Na het WK van 2010 streek een deel van de Oranje-internationals op Ibiza neer, mede vanwege het huwelijk van John Heitinga. Drie jaar later kwam regisseur Johan Nijenhuis met de film Verliefd op Ibiza. Dat alles had een magnetische werking. Kwamen in 2010 nog 40.000 Nederlanders hierheen, in 2013 waren het er zo’n 118.000, volgens statistieken van de regionale overheid, en in 2018 liefst 290.000. Opvallend ook: in het voorjaar vormen Nederlanders de grootste groep buitenlandse reizigers. Steeds meer landgenoten besluiten er een huis te kopen. Ook veel bekendere Nederlanders koesteren er hun woning, zoals Patty Brard, het echtpaar Wendy van Dijk en Erland Galjaard, oud-voetbaltrainer Aad de Mos en schrijfster Saskia Noort. Voordeel: het hele jaar door zijn er rechtstreekse vluchten uit Nederland. “Nu is Ibiza, qua huizenmarkt, een soort Amsterdam geworden: er is schaarste en de prijzen zijn de laatste jaren fors gestegen,” zegt Brabander François Verhoeven. Met zijn bedrijf Ibiza Estates ­bemiddelt hij tussen vooral Nederlandse en Belgische geïnteresseerden en Spaanse verkopers en makelaars. Aan de populaire oostkust, rond Santa Eulària des Riu, kosten volgens huizenwebsite Idealista van de 97 beschikbare vrijstaande woningen slechts vijf minder dan 900.000 euro. Desondanks heeft Verhoeven op dit moment honderd nieuwe aankoopcontracten lopen. “De mensen willen hun geld niet meer op de bank hebben; stenen zijn een veilige belegging. Bovendien zijn ze zich er door covid bewust van geworden dat ze nú moeten leven en genieten. Niet wachten,” aldus de veertiger uit Waalre, die zich vorig jaar met zijn vrouw en twee jonge kinderen definitief op Ibiza vestigde. Anderen gaan in zaken op Ibiza, aangetrokken door de nu ruim vier miljoen toeristen – van wie bijna de helft uit Spanje zelf – die het eiland jaarlijks bezoeken. Aan de bar op camping Parco bij Sant Antoni, aan de westkant, die van de populaire zonsondergangen, bij Café del Mar: “Meneer, mag ik twee cappuccino? Wij zijn van tent zes,” vraagt een jonge vrouw aan de Nederlandse uitbater. De man, schort voor en net uit de keuken gekomen waar hij het ontbijt voor zijn gasten bereidde, is John de Jong (55). Tot 2017 was de Hagenaar een grote horecabaas in Nederland, tot een conflict met zijn zakenpartners leidde tot zijn verwijdering uit The Harbour Club, met verschillende vestigingen in Nederland. “Mijn vrouw en ik wilden eerst een bed and beakfast beginnen, maar toen dat niet doorging hoorde ik dat deze camping te koop stond,” legt hij uit. “Tijdens covid zijn we tot die beslissing gekomen, mede vanwege onze jongste zoon. Noah heeft een beperking, hij is officieel volwassen nu, maar heeft veel extra aandacht nodig. We wilden een nieuwe omgeving voor hem zoeken.” De Jong komt al lang op Ibiza en zag hoe het veranderde. “Vroeger reed je hier rond met een Deux Chevaux, het was heel vrijblijvend. Dat zie je nauwelijks nog.” Een vlucht uit Nederland was het niet, zegt De Jong, die zijn gedwongen vertrek bij The Harbour Club maar moeilijk kon verkroppen. “Ik ben een jaar diep onder een deken gedoken. Mijn trots werd afgepakt, dat was het ergst.” Maar trots en vooral vreugde lijken teruggekeerd op de camping die hij met eigen handen en die van zakenpartner Jaco de Kempenaar in vijf maanden tot een ‘glamping’ ombouwde. Luxe tenten en kleine huisjes wisselen elkaar af; hij heeft plaats voor 130 gasten, en de in mei geopende camping is al vrij vol. “Mijn twee oudere zoons zeiden nog: pa, jullie wilden het toch rustig aan doen? Ha, en kijk mij nou hier.” Niet alle projecten op Ibiza zijn zomaar een succes. Dichtbij, in Cala Tarida, staat beachclub Xaxa van de ex-echtelieden ­Wesley Sneijder en Yolanthe ­Cabau er al drie jaar leeg en verlaten bij. Maar aan de andere kant van het eiland, in het afgelegen Cala de Sant Vicent, dat tot de jaren zestig alleen per boot bereikbaar was, zit het vol bij On the Beach, al meer dan vijftien jaar eigendom van de Rotterdamse familie Zandwijk. Zoon Jay (39), geboren op Ibiza nadat zijn ouders zich er in de jaren zeventig installeerden, is er nu de baas. Ook Jay heeft het aantal Nederlanders zien toenemen. “Ze hebben het seizoen hier verlengd, nu hebben we ook vóór juni en ná september nog veel gasten. En de Nederlander wordt gewaardeerd op Ibiza, hij is flexibel, past zich aan en geeft een goede fooi.” En, voegt Jay toe, hij is vernieuwend: “Wij waren de eersten hier in Sant Vicent met internet. En smoothies, daar hadden ze nog nooit van gehoord,” lacht hij. Maar hoe heerlijk je Ibiza ook vindt, de volledige integratie kan wel even duren, waarschuwt Zandwijk, die met het nabije Boat House een tweede zaak opende. “Zoals ze hier zeggen: de grond van Ibiza is hard en droog. Een boom heeft er lange tijd nodig om goed te wortelen.”||https://www.parool.nl/wereld/we-houden-van-ibiza-en-ibiza-van-ons-nederlander-is-flexibel-past-zich-aan-en-geeft-een-goede-fooi~bc2003a0/
2022-08-06||Acteur Fedja van Huêt: ‘Toen al die schandalen loskwamen, dacht ik wel: nu even goed nadenken’||Lang heeft acteur Fedja van Huêt niet na hoeven denken toen hij het script las van Vaders & Zonen. Veertiger Loet en zijn broer Winnie wonen nog altijd thuis bij hun dominante vader. Hun hele leven hebben ze van hem te horen gekregen dat ze niks kunnen. Als Baltus overlijdt, stoppen de broers hem in een vrieskist, bang als ze zijn dat ze zijn uitkering verliezen. Uit het bejaardenhuis verderop halen ze een nieuwe vader. “Dan heb je mij wel mee,” zegt Van Huêt lachend. “Echt een geweldig idee. Zo’n Loet, een boos kind, zo’n man die helemaal vastzit in zichzelf en uiteindelijk opbloeit, dan denk ik: die wil ik spelen.” “Veel repeteren. We hadden vijftien dagen, dus we konden echt zoeken naar de juiste toon. Het zijn uiteindelijk toch twee totaal onaangepaste figuren. Voor je het weet, sta je met zijn tweeën alleen maar een beetje te grommen. Terwijl het ook een ontroerend verhaal is. Zo’n film mag niet flauw worden. Ik denk dat dat goed is gelukt.” “Ik ben weleens lelijker geweest. Dat is alleen maar leuk en misschien nog wel makkelijker dan dat je een hele gedistingeerde figuur moet spelen.” “Het was heerlijk. We hebben enorm veel roze koeken gegeten op de set. Even jezelf laten gaan. Maar het is ook gewoon houding. Meestal hou ik alles in.” “Ik zal je vertellen: toen ik op mijn 24ste in Karakter speelde kreeg ik achteraf te horen dat ze niet voor de móóie jongen hadden gekozen, hahaha. Toen dacht ik wel: pardon, wie was dat dan? Het is oppassen. Voor je het weet zit je in een bakje. Ik heb het er weleens over gehad met regisseur Erik de Bruyn. Die wilde niet bellen, want die jongen van Karakter was niet de Leen die hij zocht voor zijn film Wilde Mossels. Hij heeft me gelukkig toch laten komen.” Het is tekenend voor zijn lange en rijkgeschakeerde carrière. Van Huêt speelde in tientallen films, televisieseries en toneelstukken, maar geen ervan lijkt op een ander. Net zo makkelijk speelt hij politicus Mat Herben (Het jaar van Fortuyn), onderzoeksjournalist Bas Haan (De veroordeling), financieel jurist Kasper in de romantische komedie Soof, de mysterieuze Willem Steenhouwer in Overspel of de ijzingwekkende Patrick in de horrorfilm Speak No Evil, die momenteel draait in de bioscopen. Het verhaal van Speak No Evil: tijdens een vakantie in Toscane raken een Deens en een Nederlands gezin (Van Huêt en zijn vrouw Karina Smulders) met elkaar bevriend. Het klikt zelfs zo goed dat ze besluiten om elkaar na de vakantie nog een keer op te zoeken. Al snel loopt het uit de hand, als blijkt dat de Nederlanders zich op vakantie anders voordeden dan ze in hun dagelijkse omgeving zijn. Van Huêt: “En het eindigt in de hel.” “Het is niet het genre dat ik snel opzoek, nee. Maar is dit horror? Ja, alle wetten van horror zitten erin: van begin af aan denk je: doe het niet, ga terug! Maar het is ook een thriller en een psychologisch drama. Dat zie je steeds vaker bij ­jonge makers. Dat je denkt: waar zit ik nou naar te kijken? Ik vind dat tof.” “Wat mij in deze film vooral aansprak was het spel met sociale conventies. In Denemarken heet de film Gaester: gasten. Je zou hem ook Grenzen kunnen noemen. Het gaat over twee mensen die de hele tijd over de grenzen van twee andere mensen heen gaan. En dat wij, hier in onze westerse bubbel, niet weten hoe we met agressie om moeten gaan. Wij willen vooral aardig gevonden worden. Dat vind ik herkenbaar. Dat je denkt: waarom voel ik me zo naar? Nou: omdat iemand de hele tijd over je grenzen gaat en jij daar niks van zegt omdat je beleefd wilt blijven. Dat loopt in deze film dus slecht af.” “Onze opdracht was: wees het kwaad zonder het te spelen. Dus heb ik geprobeerd een heel sympathieke man neer te zetten, die je het graag vergeeft als hij soms een beetje doorschiet in zijn enthousiasme. Hij raakt oprecht aangedaan als ze hem vertellen dat hij geen goede gastheer is. Daar zit de kracht van de rol: Patrick is een kind, net als Loet.” “We hebben ze gewaarschuwd.” “We hebben samen een gezin.” “Dat dus. Verder heeft het vooral voordelen. Ik speel graag met Karina, ze is een ramgoede actrice. Je kent elkaar en vertrouwt elkaar. Misschien dat je je soms iets meer bekeken voelt, als je moet zoenen bijvoorbeeld. Maar bij deze film hebben we vooral veel lol gehad.” “Grappig dat je dat zegt. Ik ga spelen in een Duitse Amazonserie. Dat komt omdat ze mij hebben gezien in deze film. Zo werkt dat kennelijk. Maar eigenlijk hou ik er niet van om in een trailer te zitten of alleen op een hotelkamer. Ik doe al vijf jaar Der Amsterdam-Krimi van de Duitse ARD. Die draait in Amsterdam. Dan kan ik gewoon ’s avonds naar huis.” “Dat is al gebeurd. Het was een heel gaaf scenario en het zou opgenomen worden in Berlijn. Moest ik op een heel klein schermpje een zoomcasting doen met een tegenspeelster. Ik heb de rol niet gekregen. Dat is ook het leven van een acteur. Je schuurt er soms langs. Het is een loterij. Als het een keer komt is het leuk, als het niet komt is het ook prima. Mij hoor je niet klagen.” “Er moet brood op de plank. Dat geldt net zo goed voor mij. Je moet het niet te veel doen, maar ik heb ook weleens iets gedaan waarvan ik achteraf dacht: had ik niet moeten doen. Soms is het fijn om even iets te pakken. Zo zijn wij zzp’ers. Wij denken: dan kan ik straks de schilder weer betalen.” “Gewoon: ik vond dat het leukste om te doen. Ik was altijd met verhalen bezig. Ik was een fantasievol jongetje en zeer geïnteresseerd in televisie. Ik hield ervan om een rol te spelen en mezelf te verkleden. Dat doe ik nog steeds. Maar waarom? Tja, waarom wil je journalist worden? Ik wilde eerst drummer worden.” “Dat is heerlijk. Zo’n Loet neerzetten is heel fijn.” “Mijn ouders waren hartstikke jong toen ik kwam. Mijn vader was een streetcornerworker in Den Haag. Hij hielp randgroepjongeren en mensen die uit de gevangenis kwamen. Hij heeft mijn moeder ontmoet in het café op de hoek. Het ging al snel mis, maar ik heb er geen last van gehad. Ik was geen sleutelkind, ik hoefde niet steeds te verhuizen.” “Ik zag mijn vader op verjaardagen en ging af en toe bij hem logeren. Mijn wereld speelde zich af in Tiel, bij mijn moeder en haar familie. Nu ik zelf vader ben, zie ik nog beter hoe ongelooflijk het was wat mijn moeder deed. Ik was een makkelijk kind als ik haar mag geloven, maar toch: helemaal alleen. Dat je denkt: hoe heb je dat gedaan? ” “Die flat ja, daar woonden wij. Sociale woningen. Dat raam helemaal bovenin, op de vierde etage, was van mijn kamertje. Het doet me altijd wat als ik dat stuk lees. Ik heb het bewaard. Het gaat over mijn oma en mijn moeder. We hadden niks. Ze was 23, kwam uit de grote stad en moest opnieuw beginnen in haar geboortestad.” “Ik had het er best leuk, hoor. Ik zat op een fijne school en mijn grootouders woonden vlakbij. En ik had een zandbak op mijn kamer.” “Een hele leuke moeder. Een oude hippie. Ik ben heel vrij gelaten. Niet té, maar er kon veel. Ze werkte in theater Agnietenhof. Daar deed ze de programmering van het jeugdtheater. Ze moest ook het land door om jeugdvoorstellingen in te kopen.” “Ik zat in elk geval veel in de schouwburg. En mijn oma had onder ons een balletschool. Mijn opa maakte decors voor de balletuitvoeringen. Hij was een vrijzinnige dominee van de remonstrantse kerk en maakte voorstellingen in de kerk. Hij haalde er ook bands heen om muziek te maken.” “Voor het programma Verborgen verleden zijn we naar het stadsarchief van Tiel geweest. Zo kwam ik erachter dat hij een soort locatietheater avant la lettre heeft gemaakt op de ruïnes van zijn kerk, die in de oorlog kapotgeschoten was. Mijn oma danste daar. Met de opbrengst wilden ze de kerk laten herbouwen.” “Stiekem, als je een hele serieuze scène of een emotie moet spelen. Ik merk vooral dat ik een betere acteur ben geworden sinds ik vader ben. Ik sta kwetsbaarder in het leven.” “Ja, dat. Dat is een hele goede samenvatting van dat gevoel. Er zijn dingen aangeroerd. Mijn gevoelsleven is rijker geworden, omdat je een ander soort liefde ervaart. Ik kan nu ook beter bij mijn gevoel komen. Los daarvan: ouder worden maakt je rijper.” “Ik heb getwijfeld toen ik het scenario las: heb ik zin om zo’n film met kinderen te draaien? Ze mogen de film zelf niet eens zien, omdat ze nog te jong zijn. De eerste keer dat we met alles erop en eraan speelden, wilde dat meisje niet meer.” “We hadden goed gerepeteerd en ze was uitstekend begeleid, maar ze vond het eng toen ik tegen haar tekeerging. Ik kon me dat goed voorstellen. Het blijft een kind. Ik heb weleens een rol afgezegd, omdat ik dacht: dat ga ik niet doen met een kind.” “Die denkt daar dan kennelijk anders over.” “Die had ik niet zien aankomen. Het is niet dat ik in die film emotioneel alle kanten op ga. Ik speel gewoon iemand die zich vastbijt in de Deventer moordzaak. Het is vooral een eer dat je zo’n belangrijk verhaal mag vertellen, een ode aan de journalistiek. Er zit jaren werk in, dat kom je ­zelden tegen. Ik voelde een enorme ­verantwoordelijkheid. Maar goed: de erkenning is te gek, zeker omdat hij van collega’s komt.” “En dan zul je net zien: het waren ­vooral kerels die hem wonnen. Het resultaat was niet helemaal gewenst, denk ik. Ik snap het idee om geen onderscheid meer te maken tussen rollen voor vrouwen en mannen, het is besloten vanuit een goede gedachte, maar ik had liever gezien dat er meer prijzen waren uitgereikt.” “Dat vind ik niet. De meeste rollen gaan nog steeds naar witte heteromannen. Als je vrouw bent zijn het er minder, als je zwart bent nog minder. Dat moet echt ­veranderen.” “Ik heb laatst een Nederlandse Amazonfilm gedraaid. Daar kreeg ik voor het eerst te maken met een intimiteitscoach. Hartstikke goed.” “Het is iemand die zorgt voor goede afspraken. Ik vraag altijd aan de regisseur: wat is de decoupage, wat heb je nodig? Dat je bij een vrijscène weet: dit zijn de shots, dit gaan we doen en zo is de choreografie. Maar niet iedereen staat even sterk in zijn schoenen, niet iedereen durft het te zeggen als hij iets ongemakkelijk vindt.” “Of er worden op het moment zelf opeens nog dingen veranderd. Dat kan met zo’n coach niet meer. Dat is voor de regisseur ook prettig, want die vindt sommige dingen net zo goed ongemakkelijk en doet daardoor misschien precies het verkeerde. Of hij gaat over grenzen heen ­zonder het zelf door te hebben.” “Vaak is het na een opname: kleding? O ja. Waar is de badjas? Sta je daar in je blootje. Nu is er de coach die meteen zegt: ­badjas! Je ligt bij zo’n opname op elkaar ­zonder kleren aan. Daar wordt nu iets tussen gelegd. Het is allemaal heel praktisch. Je hebt tegenwoordig ook van die speciale, hele strakke broekjes. Dan heb je niet meer huid tegen huid. De kijker merkt daar niets van, maar het maakt alles gemakkelijker.” “Ik heb er niet zo’n moeite mee. Het ligt er meer aan wat ik dan moet doen en hoe het in beeld wordt gebracht. Los van het feit dat het ’s avonds heel koud kan zijn. Of dat je naakt het water in moet. Als je ergens voor dood moet liggen in de modder, is dat geen pretje. Dat is gewoon afzien.” “Het heeft even moeten ontploffen. Heel veel mannen zitten nu met samengeknepen billen te wachten op wat komen gaat. Heel goed. Ik heb de sleutelroman van Anne van Veen gelezen over haar relatie met theaterdocent Jappe Claes. Dat heeft me geraakt. Ze was 18. Het was machtsmisbruik. Haar opleiding is haar afgenomen. Ik heb zelf lesgegeven, dan moet je gewoon heel erg opletten hoe gezellig je het maakt. Je kunt een keer mee naar de kroeg, je kunt ze een keer meenemen uit eten, maar je moet altijd afstand houden. Je bent hun docent, niet hun vriend. Het zijn jonge, kwetsbare mensen. Het zijn nog kinderen. Daar blijf je met je poten vanaf.” “Ik heb altijd mijn grenzen aangegeven, maar dat komt ook doordat het goed met me ging op de academie, hoe jong ik ook was. Ik was in de positie dat ik al iets te vertellen had. Het zijn vaak de meest kwetsbaren die het slachtoffer worden. Toen al die schandalen loskwamen, dacht ik wel: nu even goed nadenken. Ben ik weleens over een grens gegaan? Heb ik weleens iets doorgezet tegen iemands wens in? Als je toch leest wat zich allemaal afgespeeld heeft op castingbureaus.” “Hoe heeft dat in godsnaam kunnen gebeuren? Ik heb mazzel gehad.” “Je ontkomt er niet aan. En het zijn de slechte recensies die je onthoudt. Maar ik ben nu wel zover dat ik denk: smaken verschillen. Toen ik in Karakter speelde was mijn eerste recensie vernietigend slecht. Hans Beerekamp van NRC vond dat ik niks kon. Iemand zei: dan heb je dat vast gehad. Dat was een goede leerschool.” “Zo heeft iedereen zijn eigen kijk. Dat mag. Ik had het bij die Noorse film, The Worst Person in the World. Die werd enorm de lucht ingestoken, ik ging er met grote verwachtingen heen, maar vond er niks aan. Dat kán. Ik las een recensie van C’mon C’mon met Joaquin Phoenix. De recensent schreef: er gebeurt niets. Maar ik vond het een van de mooiste films die ik de laatste tijd heb gezien. So be it.” “Een prachtig stuk: Vrijdag van Hugo Claus. Ik vond het te gek om weer te repeteren. Het was heel intensief: vier dagen in de week weg en dan een lang weekend thuis. Ik heb het gedaan als uitstapje. Omdat ik het stuk zo mooi vind en omdat Michel Sluysmans en Servé Hermans van Toneelgroep Maastricht mij elk jaar een voorstel deden. Dat hebben ze al die jaren hardnekkig volgehouden.” “Heb je Twee mannen gezien, de documentaire over Ivo van Hove en Jan Versweyveld? Als je die ziet, weet je genoeg. Je volgt die mannen tijdens de repetities van Age of Rage. Er is wat dat betreft niets veranderd sinds 2013: de intensiteit die ze vragen van hun acteurs kun je maar zeven of acht jaar volhouden. Dan is het op. Of je moet geen gezin hebben, een man of vrouw alleen zijn. Dan kan het, maar alleen als je afstand doet van een persoonlijk leven. Het is heel hard werken voor weinig geld. Het is liefde, maar moeilijk als je je kind naar bed wilt brengen.” “Dat leek een drama, maar het kwam doordat die allemaal in dezelfde levensfase zaten.” “Ivo en Jan leven toneel. Dat is hun hele bestaan.” “Dat moet. Zonder bravigheid.” “Je zou het denken, hè. Er zit wel een waarheid in. Ik ben uitvoerder, ik sta vaak in het idee van een ander. Ik vind de artistieke trechter van een toneelstuk moeilijk te combineren met het gewone leven. Dat door moeten repeteren, omdat het nog niks is. Dan durf je niet te zeggen: jongens, ik moet nu echt naar huis. Ik heb laatst nee gezegd tegen een roadmovie, omdat ik anderhalve maand in het buitenland zou zijn. Het was een te gek scenario, maar ik dacht: hoe moet ik dat doen? Hoe?” “Ik denk het wel.”||https://www.parool.nl/ps/acteur-fedja-van-huet-toen-al-die-schandalen-loskwamen-dacht-ik-wel-nu-even-goed-nadenken~b637e7aee/
2022-08-06||Winderig maar warm: kunnen we de stad voeden met landbouw op de daken? ||De plantperken op de Rotterdamse Dakakker zijn zekerheidshalve maar afgezet met een touwtje. Het duizend vierkante meter grote dak waar hartje stad al tien jaar groenten worden verbouwd, trekt tienduizend bezoekers per jaar en vooral in het weekend kon het tussen de gewassen zo druk worden dat ze beschadigd raakten en het bord niet eens haalden. Het terras zit zelfs op maandag goed vol. Uit bezoekers die een kijkje komen nemen op wat tien jaar geleden bekend stond als het eerste landbouwdak van Europa, haalt de tuin ook het grootste deel van zijn inkomsten. Van de verkoop van groenten moet de tuin het niet hebben, zegt dakboer Wouter Bauman van het Rotterdams Milieucentrum. “Ik snap wel dat boeren vooral leven van subsidie.” Rondleidingen dekken de meeste onkosten. Verder slaat de Dakakker zo nu en dan een mooie slag doordat reclamemakers een commercial willen opnemen in het wonderlijke decor van een groentetuin in de skyline van Rotterdam. “Daar kan je een hoop plantjes voor planten.” Het begin van de Dakakker was een hele kluif. “Het eerste jaar draaide uit op een mislukking.” Op het dak was bijvoorbeeld nog geen water. “Liepen we steeds de trap op met gieters.” Verder moesten de Rotterdamse dakboeren nog ontdekken hoe ze de grond vruchtbaar konden houden in deze onherbergzame omstandigheden met felle zon en de wind die vrij spel heeft, waardoor de tuin snel kan uitdrogen. “Vooral kruiden doen het goed,” zegt Bauman. “De omstandigheden lijken een beetje op een rotsachtige bodem. Ik vergelijk het wel eens met het Middellandse Zeeklimaat.” Pas na geruime tijd werd ze duidelijk welke plantjes het meeste opbrengen. De horeca in de binnenstad is best bereid om te betalen voor lokaal geteelde bladgroenten en eetbare bloemen, waarmee ze hun salades kunnen garneren. “Het is de kaviaar onder de groenten.” Bijkomend voordeel is dat de bloemen ook nog eens heel gunstig zijn voor bijen. “En ze zien er leuk uit.” Educatie is een belangrijke doelstelling. Er komen hier veel schoolklassen en dan blijft het een klein wonder om een worteltje boven de grond te zien komen. De tuin is verder heel divers. Er staan courgettes, tuinbonen, maar ook vijgen en een heuse kersenboom. Naast de bijenkasten staan wormenhotels waarmee de Dakakker zijn eigen bodemverbeteraar maakt uit tuinafval. Midden op het dak hebben zelfs kippen hun eigen hok. “Als alleen de vrijwilligers aan het werk zijn, laten we ze ook wel loslopen, maar bij harde wind natuurlijk niet.” De Rotterdammers kiezen bewust voor een tuin in volle grond en zonder plantenbakken. Zelfs als het daardoor knap ingewikkeld wordt, want des te groter wordt het gewicht dat het dak moet dragen. Dat is toch al een balanceeract, want op sommige plekken kan de dakconstructie maar 180 kilo per vierkante meter hebben zodat daar alleen een mengsel van inheemse bloemen kan staan in niet meer dan tien centimeter substraat. In steden als Antwerpen en Parijs zijn intussen nog grotere landbouwdaken aangelegd. Demonstreren wat mogelijk is op daken, is een voornaam doel achter de Dakakker. Tegelijk staat voor Bauman als een paal boven water dat de daken het altijd zullen afleggen tegen grootschalige landbouw zoals in het Westland. “Je gaat hier niet de voedselbehoefte van de stad kunnen verzadigen.” Dat zo’n landbouwdak geen sinecure is blijkt wel uit het voorbeeld van het Amsterdamse bedrijfsverzamelgebouw Zuidpark. Daar opende langs de ring A10 tien jaar terug een grote groentetuin op het dak, al ging het daar om gewassen in plantenbakken. Inmiddels heeft het pand een nieuwe eigenaar en is van de daktuin maar weinig over. In weer een heel andere hoek van Amsterdam is daar dan weer een bloeiende dakakker voor teruggekomen. Op een dak van het Europees hoofdkantoor van kledinggigant PVH (bekend van Tommy Hilfiger en Calvin Klein) worden sinds drie jaar groenten geteeld voor de personeelsrestaurants. Tussen de installaties voor de lift en de airconditioning groeien hoog boven de Houthavens eindeloos veel gewassen – van paprika’s tot artisjok en van frambozen tot zonnebloemen. “Aan de warme kant van het dak hebben we dit jaar voor het eerst zelfs druiven,” zegt dakboer Pim van Rijn van hoveniersbedrijf Koninklijke Ginkel Groep. De uien zijn net uit de laag van 12 tot 15 centimeter grond getrokken en liggen te drogen. Die ochtend heeft Van Rijn courgettes, knoflook en sla naar het personeelsrestaurant gebracht, maar hij wijst ook op de oca’s en crosnes. “Het restaurant heeft een Franse chef en die houdt wel van delicatessen.” De omstandigheden op hoogte zijn wel iets om rekening mee te houden. De wind is de tomaten en de snijbonen al snel te machtig. “Alles wat je hier kweekt, moet laag blijven. Het kan echt spoken hier.” Koolsoorten als radijs en rucola moeten worden afgedekt, anders worden ze al na een dag aangevroten door een ander stukje stadsnatuur: de duif. Aan de andere kant: zelfs hartje winter vindt warmte uit het gebouw zijn weg naar de daktuin. Van Rijn: “Ik heb hier dingen staan die normaal maar een paar graden vorst nodig hebben om dood te gaan.” Het gebruik van het dak voor groen begon als poging van vastgoedeigenaar Heren2 om de biodiversiteit rond de Houthavens een steuntje in de rug te geven. Bij PVH kwam het plan op voor groenteteelt, waarna Van Rijn zijn licht opstak bij de Dakakker in Rotterdam. Het personeel kan zich opgeven om tussen het harde werken door mee te helpen in de daktuin. “Even met je handen werken en je zinnen verzetten is goed voor je,” zegt PVH-woordvoerder Elke Jacobse. “Het is leuk om op je werk iets nieuws te leren.” Uiteraard lukt het niet om alle groenten voor het personeelsrestaurant op het eigen dak te kweken. “Daar zitten elke dag achthonderd mensen te lunchen,” zegt dakboer Van Rijn. “Maar als je ziet hoeveel daken in de stad nog leeg zijn, kunnen we wel veel meer van het dak halen dan we nu doen.”||https://www.parool.nl/amsterdam/winderig-maar-warm-kunnen-we-de-stad-voeden-met-landbouw-op-de-daken~bd14ec7e/
2022-08-06||In dit pijnlijke zelfonderzoek ontleedt Natascha Wodin waarom ze haar Oekraïense schoonmaakster zo nodig moest helpen ||Ze moet zich nu ergens in een ‘Nederlands gat’ bevinden, Nastja uit Oekraïne die op een dag in 1992 in het leven van Natascha Wodin stapte. De schrijfster, net naar Berlijn verhuisd, ontsnapt uit een desastreus tweede huwelijk. Ze verkiest Nastja als schoonmaker uit het keur van Oost-Europese vrouwen, al die Lena’s en Tanja’s en Katja’s die na de val van de Muur in het Westen hun geluk zoeken. Nastja uit Kiev, geboren in 1942, was opgegroeid als ‘kind van de Oktoberrevolutie’ en werd bouwkundig ingenieur voor het grotere goed van de Sovjet-Unie. Decennia had ze in grauwe, afstompende sleur geleefd – haar rol van moeder en grootmoeder combinerend met hard werken: ‘het collectieve lot van de Sovjetvrouwen’. Na meer dan 25 dienstjaren kreeg ze, de Oekraïense staatskas leeg, haar laatste loon uitgekeerd in de vorm van een zakje rijst. Haar huwelijk is al kapot, haar dochter woont al illegaal in Nederland – en dan slaagt ze erin een toeristenvisum voor Berlijn te bemachtigen. Dat visum laat ze bewust/onbewust verlopen; haar kleinzoon Slava, door haar dochter achtergelaten bij zijn grootmoeder en door haar ondergebracht bij zijn grootvader, heeft meer aan het geld dat ze stuurt vanuit Berlijn dan aan samen honger lijden. Wodin kiest aanvankelijk voor een afstandelijke verhouding: zij de bazin, Nastja de betaalde arbeidskracht. ‘Ik deed alsof ik het goede humeur en de zorgeloosheid die ze tentoonspreidde, geloofde – hoewel of juist omdat ik van begin af aan besefte dat mijn lot me opnieuw had ingehaald toen ik Nastja koos.’ Want Nastja, met haar tranen bij de Oekraïense volksmuziek die Wodin op een dag opzet, is na haar moeder de eerste Oekraïense met wie ze in Duitsland te maken krijgt. Over die moeder schreef ze het indringende Ze kwam uit Marioepol, in 2019 hier gepubliceerd. Wodin, op 8 december 1945 geboren in Duitsland als Natalja Nikolajevna Vdovina, had decennialang vergeefs geprobeerd meer te weten te komen over haar. Ze had met haar man als dwangarbeider gewerkt voor de Duitsers en had elf jaar na de oorlog een einde gemaakt aan haar leven. Maar in 2013 was er op internet ineens een hit: ‘Ivasjtsjenko, Jevgenia Jakovlevna, geboortejaar 1920, geboorteplaats Marioepol.’ Ze ontrafelde een hartverscheurende familiegeschiedenis – terugvoerend naar uitgerekend de Oekraïense havenstad waar de Russische troepen sinds de invasie op 24 februari een apocalyptische ravage hebben aangericht. ‘Dat uitgerekend Marioepol van de landkaart is gewist, is moeilijk voor mij,’ zei Wodin onlangs in een zeldzaam interview met de Volkskrant. Het was of haar moeder nogmaals de dood in werd gedreven. Het verhaal van haar zeer getroebleerde jeugd kreeg een vervolg in Ergens in dit duister (de Nederlandse vertaling verscheen in 2020), waarin Wodin zich in het verhaal van haar Russische vader verdiept. Toen haar moeder zich in oktober 1956 verdronk in de rivier de Regnitz was hij op tournee met een Russisch kozakkenkoor en bleef hij twee weken onvindbaar. Wodin was tien, haar zusje vier. De meisjes werden uitbesteed aan pleegouders en tehuizen – Russische kinderen in naoorlogs Duitsland. ‘Gebrandmerkt’, zoals Wodin in de Volkskrant zei, een oud trauma dat door de oorlog in Oekraïne opnieuw wordt losgewoeld. Maar dat eerder ook haar verstandhouding tot Nastja zou bepalen. ‘Hoewel het mijn vaste voornemen was geweest nooit meer in een Oost-Westkwestie te duiken, daar had ik er in mijn leven al te veel van meegemaakt.’ Wanneer Nastja na drie jaar vertelt dat ze teruggaat naar Kiev, had haar verhaal met de Oekraïense kunnen aflopen. Ze had de dingen op hun beloop moeten laten, schrijft Wodin in deze pijnlijke memoir, waarin ze ontleedt hoe haar bemoeienis leidt tot een ongelijke vriendschap en vaak meer kwaad dan goed doet. Maar ze stelt die ene vraag: Wat is er gebeurd? ‘Voor mijn geestesoog verscheen opnieuw, zoals zo vaak in verband met Nastja, mijn moeder, die in Duitsland niet welkom en altijd met uitzetting bedreigd was geweest. Voor haar had ik niets kunnen doen, ik was toen nog een kind, maar voor Nastja kon ik wel iets doen, ik kon het in elk geval proberen.’ Uiteindelijk heeft Nastja, die in Duitsland niet kon aarden met haar heimwee als de ‘grote duistere ziekte’ waaraan ook Wodins moeder had geleden, in Oekraïne toch nog bijna tien jaar het leven kunnen leiden waarnaar ze zo verlangde. Ze hield bij haar terugkeer vast aan haar zwaar bevochten Duitse nationaliteit. Ze had daarbij, schrijft Wodin in haar toegevoegde nawoord van maart 2022, ook aan de mogelijkheid van een oorlog in Oekraïne gedacht. ‘Maar dat was eerder een theoretische gedachte geweest (...) veel waarschijnlijker waren nog een economische catastrofe, de herhaling van armoede en chaos, een fatale politieke ontwikkeling die ze met haar Duitse paspoort kon ontvluchten. Ze had niet op tanks, raketten en bommen gerekend.’ Inmiddels is ze in Nederland herenigd met haar dochter, ergens in de omgeving Zwolle. Wrang detail: dat paspoort had ze niet nodig gehad bij haar vlucht door Polen. En voor Nastja gelden niet de privileges die Oekraïense vluchtelingen genieten in Europa. Zij is Duitse.||https://www.parool.nl/kunst-media/in-dit-pijnlijke-zelfonderzoek-ontleedt-natascha-wodin-waarom-ze-haar-oekraiense-schoonmaakster-zo-nodig-moest-helpen~b3f3ee7e/
2022-08-06||Gilma Laurence: ‘Bij het Boeninhuis proberen we streng én lief te zijn, zoals een goede moeder dat is’||“Hallo juf.” Vanaf kwart over twee druppelen de eerste kinderen binnen in het Boeninhuis in Venserpolder. Juf Gilma Laurence komt net van haar werk op de Internationale School in Zuidoost en heeft op weg naar het buurthuis nog even boodschappen gehaald voor de middagsnack: knakworst en fruityoghurt. Nu ontvangt ze haar kinderen met een praatje. Hoe was het op school? Hoe is het met een zieke broer? Er wordt nog even gebeld met de moeder van een jongen die op teenslippers naar het buurthuis is gekomen. Kan hij thuis nog even snel een paar sportschoenen komen ophalen? Het Boeninhuis, gelegen in de binnentuin van een huizenblok aan de Barbusselaan, is sinds 2011 het hoofdkwartier van de stichting SES. Waar dat voor staat? “Southeast Stars,” legt Laurence uit. Om er meteen lachend aan toe te voegen dat Simpel en Stabiel ook goed is. “Of Strengthen Eachothers Strength. Kies maar, het is allemaal goed.” De sterren, vertelt de initiatiefnemer, dat zijn de bewoners van de buurt. “Wij allemaal, de ouders van Venserpolder en onze kinderen. De stichting is opgericht om de mensen sterker te maken, en daarmee ook de buurt. Dat doen we zelf en dat doen we samen, met zijn allen.” Naast het buurthuis ligt een moestuin, waar een paar buurtbewoners druk aan het schoffelen en wieden zijn. Laurence laat het lapje grond zien waar groenten worden verbouwd voor de kinderen. “We besteden veel aandacht aan gezonde voeding,” vertelt ze. “Als je hier in de wijk in de winkels gaat kijken, kom je meer lekkere dingen tegen dan gezonde dingen. We leren de kinderen hoeveel suiker er in frisdrank zit en dat water een gezond alternatief is. Ik zal niet zeggen dat ze er meteen naar leven, maar de snoeptomaatjes zijn populair. Dat is toch een stap in de goede richting?” Dat is het. In tien jaar is het Boeninhuis uitgegroeid tot een belangrijke plek in Venserpolder. Elke maandag doet het kleine buurthuis dienst als voedselbank. Op dinsdag en donderdag komen elke week enkele tientallen kinderen spelen en sporten, en op dinsdag en donderdag zijn er ook bijeenkomsten voor ouders. Alles geregeld door Laurence, samen met een vaste groep actieve buurtbewoners. “We zorgen niet alleen voor Venserpolder. Na de verwoestingen op Sint Maarten door orkaan Irma in 2017 hebben we spullen ingezameld en een container met hulpgoederen naar het eiland gestuurd. Dat was binnen twee weken geregeld.” Sint Maarten is ook het eiland waar Laurence vijftig jaar geleden werd geboren. Op jonge leeftijd verhuisde ze met haar moeder naar Amsterdam. Ze woonde eerst in Zuid, pal naast de Albert Cuyp, en streek daarna neer in Zuidoost. “Dat was best pittig,” vertelt ze. “In de Bijlmer is iedereen goed gebekt. Je moet echt wel een olifantshuid hebben om als kind van buiten je plekje te kunnen veroveren. Maar met de nodige ups en downs is dat uiteindelijk gelukt. Die ervaring helpt me nu om de kinderen te begrijpen. Ik weet waar ze in het dagelijks leven mee te maken krijgen en ken de strategieën om het hoofd boven water te houden.” In 2011 besloot Laurence, inmiddels zelf alleenstaande moeder van twee kinderen, om de handen uit de mouwen te steken. “Venserpolder is een wijk met veel kinderen en weinig ouders. Het viel me als moeder op dat er weinig te doen was voor de jeugd. Er waren weinig voorzieningen en veel ouders waren simpelweg te druk met overleven om iets te organiseren. Ik heb zelf op hoog niveau softbal gespeeld, en ben begonnen met een meidenteam in de buurt. Daar was veel belangstelling voor. Toen ik merkte dat sommige meiden zonder ontbijt naar school gingen, zijn we dat met een paar moeders gaan regelen. Zo kwamen er steeds meer activiteiten bij.” Gek genoeg profiteerde Laurence van een grote bezuinigingsronde in het welzijnswerk. Het Boeninhuis kwam leeg te staan en eigenaar De Key ging het experiment aan door het buurthuis in handen te geven van de bewoners. Het bleek een schot in de roos: binnen de kortste keren was er weer volop leven in de brouwerij, met sport en spel voor de kinderen en yoga en salsa voor de volwassenen. “We hebben veel hulp gekregen,” geeft Laurence het geheim van het succes prijs. “Ik werkte indertijd nog als administratief medewerker van een telefoonaanbieder, en die deed meteen een schenking. Er is altijd veel goodwill geweest voor wat we hier doen.” Het Boeninhuis werd een populair vertrekpunt voor bedrijven, corporaties en andere organisaties die iets wilden opstarten in Venserpolder. Samen met Ajax en het stadsdeel gingen de kinderen uit de buurt op pad om zwerfvuil te verzamelen langs de bekende snoeproutes in Zuidoost. Er kwam een moestuin naast het buurthuis waar bewoners hun eigen groenten kunnen kweken. Tijdens de eerste lockdown kregen duizend kinderen uit de buurt een tas met knutselspullen en wat lekkers thuisbezorgd. Al deze activiteiten trokken de aandacht van de Humanistische Alliantie, die Laurence en haar stichting de Nelson Mandela Award toekende. Laurence realiseert zich dat de activiteiten in Venserpolder veel aandacht krijgen vanwege de status van focuswijk, zoals de vroegere probleemwijken tegenwoordig worden genoemd. Venserpolder hééft problemen, met werkloosheid, armoede en criminaliteit. “Het is hier geen onderwerp van gesprek,” legt ze uit. “Niemand hoeft de ouders en de kinderen iets te vertellen over hun problemen. Veel kinderen beginnen met een achterstand. Wat wij hier doen is die kinderen in een veilige en prettige omgeving op het hart drukken dat zij mogen dromen over hun toekomst, het liefst zo groot mogelijk. Er moet een zaadje worden geplant.” Het Boeninhuis is ook een veilige omgeving voor kinderen die buiten in de problemen zijn geraakt. De stichting is een erkend leerbedrijf waar jongens en meisjes met een taakstraf aan het werk worden gezet. Laurence: “Wij spreken niet over onze taakstraffers, maar over onze stagiaires. Tijdens de kennismaking zeg ik dat niet hoef te weten wat ze hebben gedaan, wel dat het de laatste keer was. Iedereen mag fouten maken, maar het is de bedoeling om daarvan te leren. We proberen streng én lief te zijn, zoals een goede moeder dat is. Ik geef de kinderen vertrouwen, maar geef er meteen een waarschuwing bij: je gaat mijn gezicht niet laten vallen!” Volgende week in Buurtstrijders: Patrick van Bronswijk uit Floradorp||https://www.parool.nl/amsterdam/gilma-laurence-bij-het-boeninhuis-proberen-we-streng-en-lief-te-zijn-zoals-een-goede-moeder-dat-is~b869d420/
2022-08-06||Bijna 8000 jaar oud graf in Noord-Brabant leert ons een hoop over de riten en gebruiken van toen ||Op de Laarakker in Haps, een dorp in Noord-Brabant, onderdeel van de gemeente Land van Cuijk, vond in 2017 een grote opgraving plaats. De aanleiding: de aanleg van een nieuw industrieterrein op deze oude zandrug, die ooit langs de oever van een oude tak van de Maas liep. Uit oppervlaktevondsten was al langer bekend dat deze zandrug sinds mensenheugenis bewoond moest zijn geweest. Zo waren in de loop der jaren er vondsten gemeld uit zowel Romeinse tijd als de IJzertijd en de prehistorie. Reden genoeg om voorafgaand aan de bouw het hele terrein aan een archeologisch onderzoek te onderwerpen. Het archeologisch onderzoeksbureau Ecoconsultancy dat het onderzoek uitvoerde bracht niet alleen verschillende graven uit de IJzertijd aan het licht,maar ook een aantal stenen voorwerpen die gedateerd konden worden rond 4000 voor Christus. De opvallendste vondst was echter een kuil die menselijke resten leek te bevatten die vermoedelijk nog ouder waren. De inhoud van deze kuil is intussen door specialisten onderzocht. De uitkomsten daarvan, die onlangs werden gepubliceerd in het vaktijdschrift Archeologie in Nederland, waren verrassend. De vulling van de kuil bleek te bestaan uit de resten van een gecremeerd lichaam. Van de oorspronkelijke diepte van de ongeveer 60 centimeter diepe kuil werden nog 15 centimeter in de originele toestand aangetroffen. De contouren van de kuil waren daardoor nog duidelijk zichtbaar. De laatste 15 centimeter vertoonden ook geen verstoring en het is onwaarschijnlijk dat de crematieresten op natuurlijke wijze zo diep en zo regelmatig in de bodem waren weggezakt. De conclusie van het onderzoek is dan ook dat de kuil door mensen is gegraven, dat de crematieresten er daarna in zijn geplaatst en de kuil vervolgens met het uitgegraven materiaal opnieuw is dichtgemaakt. Het gaat volgens de onderzoekers om een opzettelijk aangelegd graf en niet om ‘willekeurig’ achtergelaten resten. De inhoud van wat er van dat graf over was, is gezeefd en behalve botresten zijn daarbij ook stukken verbrand vuursteen en resten van eveneens verbrande hazelnoten aangetroffen. De stenen voorwerpen behoorden vermoedelijk tot het persoonlijke bezit van de dode en werden met het lichaam mee verbrand. Hetzelfde gold voor de noten. Dat er noten als grafgift werden gevonden, duidt er volgens de onderzoekers op dat er in die periode een besef moet zijn geweest van een vorm van nachleben waarbij de dode voedsel nodig had. Een drietal C14-metingen van het organische materiaal – twee botfragmenten en een stuk houtskool waren daarvoor geschikt – leverde samen een datering op: het graf moet zijn aangelegd tussen 7803 en 7582 voor het begin van onze jaartelling. Daarmee is het, volgens Tom Hos, projectleider van de opgraving, meer dan 100 jaar ouder dan de drie graven die een aantal jaren geleden in Beverwaard bij Rotterdam werden gevonden. Die graven, die tot nu toe als oudste van Nederland te boek stonden, zijn gedateerd op rond 7500 voor Christus. Het onderzoek onthulde nog meer. Hos: “Op basis van het gewicht van de verbrande botresten (ruim 200 gram) en de verschillende soorten bot die werden aangetroffen – delen van de ruggewervel, van de schedel, ellepijpen en zelfs kaakresten – gaan we ervan uit dat het om één persoon ging.” Een persoon waarvan overigens het geslacht en de leeftijd niet konden worden vastgesteld. Daarvoor was het botmateriaal te fragmentarisch. Hos: “Toch zijn er wel een aantal dingen die erop wijzen dat we waarschijnlijk te maken met een (jong) volwassene en niet met een kind of een oudere.” Een van die aanwijzingen is de vondst van een complete, volgroeide, maar nog niet al te veel afgesleten snijtand. Snijtanden, zeker volgroeide, komen pas vanaf negen jarige leeftijd voor en gaan na verloop van tijd – meestal is dat al na een jaar of twintig – duidelijke slijtsporen vertonen. Ook de structuur van de botten wijst op een jongvolwassene. Behalve bij Haps en Beverwaard zijn er uit de hele periode van het vroeg- en midden-mesolithicum (de periode 8200-6500 v. Chr.) nog op twee andere plekken in Nederland crematiegraven gevonden; bij Oirschot en in Dalfsen. In die gevallen gaat het om crematiebijzettingen van een enkel individu in een kuilgraf en ook daar is sprake van bijgiften in de vorm van stenen voorwerpen en voedsel. Hos: “Op basis van deze gegevens zou je dus kunnen stellen dat gedurende bijna 2000 jaar cremeren, met de daarbij horende rituelen en bijzetting van de resten in een kuilgraf, de norm was. Toch is echter enige voorzichtigheid geboden. Want onverbrand botmateriaal is, zeker op zandgronden en dat zijn de plekken waar de jager-verzamelaars het meest verbleven, vrijwel nooit bewaard gebleven. En ook crematieresten die niet in een kuil zijn bijgezet maar aan de oppervlakte zijn achtergelaten zullen de tand des tijds niet hebben doorstaan.” Er zijn sinds kort aanwijzingen dat in dezelfde periode nog andere begrafenisrituelen voorkwamen. Zo zijn er onlangs op van de Noordzeebodem afkomstige botten snijsporen gevonden. Snijsporen die volgens Luc Almkreutz, conservator prehistorie bij het Rijksmuseum van Oudheden in Leiden, het gevolg zouden kunnen zijn van rituele vleesverwijdering na de dood. Het cremeren van de overledene en daarna begraven van de crematieresten is daarom wellicht slechts een van de manieren waarop de jager-verzamelaars met hun doden omgingen. Dat neemt echter niet weg dat het tot nu toe oudst bekende graf van Nederland in Haps ligt.||https://www.parool.nl/wereld/bijna-8000-jaar-oud-graf-in-noord-brabant-leert-ons-een-hoop-over-de-riten-en-gebruiken-van-toen~b13750f2/
2022-08-06||In je neus, oren of op je been: de knut steekt overal, en komt nooit alleen||Ze worden meurzen genoemd, of mietsen, knaasjes, knozels, dat hangt van de regio af. Maar de meest gebruikte naam is de knut. Of het knutje, omdat hij zo klein is. De knut is een steekvliegje van 1 tot 4 millimeter groot. Ze worden overigens ook wel kriebelmugjes genoemd, maar die naam is toch echt te lieflijk voor een beest dat een volwassen mens in een fractie van een seconde doet vluchten. De knut komt nooit alleen (dan was het probleem wel te overzien), maar altijd en masse. Ze vallen aan in groepsverband, in een wolk, en steken dan tegelijkertijd. Als na een startschot. Stadsbioloog Remco Daalder, die vaak aan het werk is in moerasachtige gebieden, kan daarover meepraten. “Knutten zijn ook van die griezels. Het kan inbeelding zijn, maar ze gaan eerst met zijn allen op je hoofd zitten, en in je oren en je neus, en dan: een, twee, drie – allemaal tegelijk steken. Dus eerst heb je niks in de gaten en ineens word je van alle kanten lek gestoken. Dit is pure veldervaring.” Scandinavië is berucht. Op sommige plekken zijn knutten zo overweldigend veel aanwezig, dat het een – letterlijke – sluier over de vakantie veroorzaakt. Vooral Schotland staat bekend als de knuttenhel op aarde, ze heten daar midges. In het vochtige en warme hoogveen kunnen knutten echt plagen worden. In sommige streken van Schotland is het dan zelfs niet meer mogelijk om buiten te werken. Maar ook in Nederland is de knut in opkomst. “Het is lastig te zeggen in welke aantallen ze toenemen, maar we zien wel een toename van het aantal klachten, vergeleken met een paar jaar geleden,” zegt Bastiaan Meerburg, tot voor kort directeur bij Stichting Kennis- & Adviescentrum Dierplagen (KAD). Knutten vestigen zich in een vochtige omgeving. Ze houden van moeras en veen. Voor de knut moet je dus naar Waterland, de Amstelveense Poel. Ook natuurgebied Botshol bij Vinkeveen is berucht. Daalder: “Dat is een geliefde plek voor Amsterdammers om te gaan roeien. Als het avond wordt en de wind valt weg, is het echt huilen geblazen, dan kun je niet meer met je kop koffie voor de tent zitten. Dan moet je die tent invluchten, en moet je ook nog heel nauw gaas hebben, want ze komen overal doorheen.” Knutten komen in actie aan het einde van de dag, zo tussen mei en augustus. Bij voorkeur op een schaduwrijke plek, want knutten houden niet van de volle zon. En ook plekken met weinig wind, want, net als de motmug is de knut een matige vlieger. Ook bij de knut is het alleen het vrouwtje dat steekt. Na die bloedmaaltijd zet het vrouwtjes eitjes af in het water. De mannetjes leven van nectar, maar dat maakt voor de overlast weinig uit; er zijn ruim voldoende vrouwtjes. Het is die massaliteit die de knut zo angstaanjagend maakt. En dat ze zo klein zijn. Daalder: “Je kan ze ook nauwelijks zien. Dan voel je dat iets steekt, je kijkt en je denkt: dat kan toch niet waar zijn dat dat hele kleine stipje mij aan het steken is? En ja hoor, dat is hem dan.” Het is nog een gemene steek ook. Muggen steken ook, maar met wat zeep is dat na een uurtje wel voorbij. Maar knutten geven een gemene bult, die dagen, soms maanden aan kan houden. Daar kun je dagen, zo niet weken last van hebben. Wat valt er eigenlijk tegen te doen? Meerburg: “Eigenlijk niet zo heel veel. Behalve de huid bedekken en in beweging blijven. Maar als je op het terras zit, is in beweging blijven niet zo prettig.” Daalder: “Dus mensen die denken: ik koop een buitenhuisje in landelijk gebied en dan kan ik de hele dag voor dat huis gaan zitten: dat kan nog aardig tegenvallen. Veenmoerassen zijn goed in enge beesten. Ze zijn ondiep, het water warmt snel op en er zijn veel rottende plantendelen, daar houden die kleine knutjes ook van.” Toch weet bioloog en schrijver Geert-Jan Roebers ook over de knut nog iets positiefs te bedenken. “Vogels broeden op de toendra, omdat daar zoveel insecten zitten. Die jonge vogels leven allemaal van insecten. Dus zonder knutten en al die andere insecten op de toendra, hadden wij in Nederland een heleboel prachtige vogels en ganzen niet gehad.” Een schrale troost voor wie in landelijk Noord een barbecue moet afbreken.||https://www.parool.nl/amsterdam/in-je-neus-oren-of-op-je-been-de-knut-steekt-overal-en-komt-nooit-alleen~bf83c0c6/
2022-08-06||Kaalslag dreigt voor undergroundclubs: ‘We moeten redden wat er te redden valt’||Vroeger was niet alles beter, maar als je Eddy De Clercq moet geloven, was het soms wél makkelijker. In 1987 opende hij de al snel legendarische club RoXY aan het Singel. “Per toeval vond een van mijn compagnons, Peter Giele, die locatie,” zegt De Clercq. “Een oude, vervallen bioscoop. Werkelijk waar: prachtig. En natuurlijk op een goede locatie, midden in de stad.” Bij de club die de De Clercq daarvoor had – De Koer – kwam hij ‘met een gelukje’ op de Nieuwezijds Voorburgwal terecht. “Ik kwam in gesprek met de eigenaar van een café daar en vroeg: ‘Weet jij toevallig nog een ruimte die ik zou kunnen gebruiken?’ Hij zei: ‘Loop maar mee’.” Achter het café, verstopt in een steegje, lag een pand dat werd gebruikt als bieropslag. “Fantastisch, heel groot. Perfect voor wat ik wilde.” Per toeval. Een gelukje. Dat was toen. Ondernemers die tegenwoordig het idee opvatten voor een nachtclub in Amsterdam treffen een heel ander speelveld. Undergroundclubs, eerder gedreven door passie dan door winst, worden al sinds begin van het vorige decennium steeds meer naar de randen van de almaar populairdere en duurdere stad geduwd. Ook daar is het nu dringen geblazen: nieuwe geschikte locaties voor nachtcultuur zijn er nauwelijks. In het dichtbebouwde centrum is naast de vaste nachtlocaties, zoals Paradiso en Bitterzoet, geen plek meer. In de praktijk blijkt voor undergroundclubs de huur veel te hoog. Zo maakte Claire, the last one standing, op het Rembrandtplein in 2019 plaats voor een ‘dinner and dance’: Oliva. Met zo’n clubconcept, minder gericht op de muziek, kan nu eenmaal meer geld worden verdiend. Het alternatief de afgelopen decennia: de tijdelijke nachtclub, die het veld ruimt zodra een gebied wordt herontwikkeld. Maar ook daar telt de stad er nog maar weinig van. Op het Gedempt Hamerkanaal in Noord zitten naast elkaar nachtclubs Skatecafé en Garage Noord. Nóg wel. Het tijdelijke huurcontract loopt in september af, al hebben de ondernemers nog ‘goede hoop’ op een korte verlenging. Dat hangt af van de plannen die de eigenaar met het vastgoed heeft. Samen met horeca als Hotel de Goudfazant, FC Hyena, Murmur en De VerbroederIJ maakten ze het voormalig industrieterrein aan de noordoostelijke IJ-oever tot een populair gebied. Nu wacht de bouw van 6700 woningen, die in de huidige woningcrisis meer dan welkom zijn. Dat is meteen minder goed nieuws voor de nachtcultuur: woningen en clubs gaan over het algemeen slecht samen. In juni van dit jaar moest ook De Marktkantine, gevestigd in het oude Marcantigebouw in West, de deuren om die reden sluiten. Daarmee verdween een van de laatste dansplekken dicht bij de binnenstad. “Er dreigt met de sluiting van De Marktkantine en het naderende einde voor Garage Noord en Skatecafé een kaalslag in die hoek van de nachtcultuur,” zegt Ramon de Lima, voorzitter van Stichting N8BM (Nachtburgemeester). Dat De School, de club in de Dr. Jan van Breemenstraat in West die tijdens de coronacrisis de deuren sloot, afgelopen week aankondigde in september weer tijdelijk open te gaan, is een schrale troost. “In welke gebieden kunnen weer clubs oppoppen zoals in het Hamerkwartier? Dan moet ik toch echt concluderen dat dat soort plekken er niet meer zijn.” Koen Vollaers was met zijn compagnons de eerste die een tijdelijke club begon in een leegstaand gebouw in Amsterdam. Club 11 opende in 2004 de deuren vlak bij het Centraal Station, en zou als blauwdruk gaan gelden voor andere tijdelijke clubs in de jaren erna. Er stonden talloze panden in Amsterdam leeg, zonder duidelijke bestemming. Zo ook het voormalige Post CS-gebouw op het Oosterdok, dat oorspronkelijk deel uitmaakte van een complex van drie gebouwen – de andere twee waren al gesloopt – die samen fungeerden als stationspostkantoor. Vollaers zag het pand begin deze eeuw vrijwel dagelijks vanaf het dak van het Nemo, waar hij in de zomer stadsstrand Plage runde. Toen het leeg kwam te staan, wist hij door een openstaande deur naar binnen te sluipen. “Eenmaal op die bovenste etage, dacht ik: dit is helemaal de shit.” De rasondernemer zag meteen kansen. Hij maakte een afspraak met de eigenaar van het pand en het klikte. Groen licht dus, om in het pand op de elfde etage een restaurant te openen dat later op de avond werd omgetoverd tot plek om te dansen: Club 11. Een kanttekening: het pand zou over een paar jaar worden gesloopt. “Mensen verklaarden ons voor gek,” zegt Vollaers. “Wie gaat er nou een tijdelijke club beginnen? Dat is een enorme investering. We hebben er veel eigen geld in gestopt dat we hadden verdiend met eerdere ondernemingen.” Ook de gemeente was niet direct aan boord. Om een nachtclub in het pand te beginnen waren er vergunningen nodig en volgens het bestemmingsplan was het pand niet bedoeld voor horeca. “Dat was allemaal niet één, twee, drie geregeld. Daarom ben ik samen met Hans van Beers opgetrokken. Hij was destijds interim-directeur van het Stedelijk Museum, dat toen werd verbouwd, en wilde in Post CS een tijdelijke vestiging openen. Daarvoor had hij ook een vergunning nodig. Ik herinner me nog dat we voor een afspraak op het stadhuis tegen elkaar zeiden: we gaan hier niet weg voordat alles is geregeld. Het was echt een strijd.” Tekst gaat verder onder de foto. Maar Club 11 kwam er én werd een succes: eerst voornamelijk het restaurant, maar na twee jaar trok ook de club volle zalen. Ook op het stadhuis waren ze tevreden. “Het was een bijzondere plek,” zegt Carolien Gehrels, die van 2006 tot 2014 wethouder Kunst en Cultuur was. “En daarbij was het een win-winsituatie: het gebouw stond leeg en zij konden er een toffe onderneming beginnen, die weer van toegevoegde waarde was voor de stad. Ik weet nog dat ik bij de sluiting in mijn speech zei: dit soort plekken zijn als een vakantieliefde. Het is fantastisch om te beleven en je gaat er helemaal in op, maar het is ook zo aantrekkelijk omdat je weet dat het tijdelijk is.” De totstandkoming van ‘de 11’ was, zo blijkt achteraf, de aftrap van een reeks tijdelijke clubs in ongebruikte gebouwen. Het beleid vloeide voort uit de ervaringen met creatieve broedplaatsen, zegt Gehrels. “Je kunt het je nu niet meer voorstellen, maar we hadden in die tijd te maken met enorm veel leegstand. De broedplaatsen, en later dus ook Club 11, lieten daarbij zien: gebouwen een tijdelijke invulling geven met cultuur kan mooie dingen opleveren. Bij nieuwe clubs daarna hebben we ondernemers dus ondersteund in dat proces en gekeken naar de mogelijkheden.” Creatieve bedrijven, zoals nachtclubs, worden in zulk beleid gebruikt voor het gentrificatieproces van wijken in de stad, zegt stadsgeograaf Marco Bontje van de Universiteit van Amsterdam. “Ze helpen een buurt aantrekkelijker te maken. Creatieven zijn altijd op zoek naar ruimte waar nog iets nieuws kan worden ontwikkeld, op een betaalbare plek. Zo zetten ze een buurt op de kaart en is dat vaak de volgende plek in de stad waar het proces van gentrificatie begint. Mensen zien plots de potentie en willen er ineens wel wonen.” Het bedrijf van Vollaers, Post CS BV, opende in 2009 met een andere directie en eigenaren de legendarische club Trouw, in de voormalige drukkerij van Het Parool, de Volkskrant en Trouw op de Wibautstraat. Daarop volgde De School in West, wederom met andere eigenaren. Andere ondernemers openden in de tussentijd onder meer De Marktkantine (West), Cruquiusgilde (Oost) en Garage Noord, allemaal van tijdelijke aard. Lange tijd was dat geen probleem: zodra een club de deuren sloot, kwam ergens anders een nieuwe tevoorschijn. Juist dat tijdelijke heeft volgens vrijwel iedereen in de sector iets romantisch. Zolang er maar nieuwe plekken ontstaan – en dat is nu juist een probleem. Het heeft alles te maken met de snel veranderende, dichtbevolkte stad, waar ruimte schaars en duur is. De leegstand van weleer is verdwenen, elk stukje grond wordt benut of zal dat snel worden. Woningen, bedrijven, horeca, sportverenigingen, noem maar op: iedereen vecht voor een plek. Ook de eigenaren van Garage Noord mengen zich in die strijd. Ze zijn al twee jaar uitvoerig op zoek naar een nieuwe locatie, zegt Daan Alvering, die de club met vijf anderen runt. Meerdere panden zijn bezocht, maar elke keer loopt het stuk. “Bij een deel van de locaties is de huur te hoog,” zegt Alvering. “Als je een toegankelijke, inclusieve club wil zijn, moeten je vaste lasten omlaag. Zo kan je toegangsprijs laag blijven en kan iedereen naar binnen. Daarnaast probeer je cultuur te maken, kansen te creëren. Wij willen investeren in muziek, dj’s, andere kunstenaars en artiesten. Zodat je samen iets moois neerzet. Met hoge huren word je beperkt in het creëren van cultuur en kunnen commerciële belangen, uit noodzaak, de overhand krijgen.” Veel panden zijn simpelweg niet geschikt om een club in te runnen. Ze zijn te klein, te oud, staan te dicht op woningen. Of de kosten om het pand klaar voor de nacht te maken, zoals geluidsisolatie, zijn te hoog. “Alles wat erbij komt kijken is ontzettend duur. Daar verkijken veel mensen zich op.” Je moet geluk hebben dat je iets geschikts tegenkomt, weet ook Jochem Wertheimer, een van de eigenaren van De School. “Via een kennis die er antikraak zat kwamen wij terecht bij dit pand, dat in handen van de gemeente bleek te zijn. Die had er nog geen directe invulling voor. Dat was in 2015, een heel andere tijd. En toen was het al lastig.” Veel vastgoedeigenaren zijn niet happig om hun pand beschikbaar te stellen aan een nachtclub. “Huizen bouwen, dat levert uiteindelijk het meeste geld op,” zegt Wertheimer. “Een vette loods of een ander pand laten staan voor relatief weinig huur, in plaats van een woontoren bouwen, is voor vastgoed- en grondeigenaren helemaal niet interessant.” Een nachtclub staat hoe dan ook niet boven aan de verlanglijst, weet ook De Lima van N8BM, die een paar jaar geleden zelf op zoek was naar een pand. “Je hebt veel overtuigingskracht nodig om ervoor te zorgen dat ze bij een nachtclub niet meteen denken aan losgeslagen jongeren, die alleen maar overlast veroorzaken. En als ze niet dat beeld hebben, denken ze: een club is geen extreem rendabele onderneming. Kun je de huur wel betalen? Dat vertrouwen krijg je natuurlijk niet zomaar. Al helemaal niet als je jong bent en zoiets nog niet eerder hebt gedaan.” Nog een obstakel: bestemmingsplannen. Als een pand geschikt is voor een nachtclub, moet het ook nog als object met dansbestemming in de boeken staan. Dat is vaak niet het geval. Zo’n bestemmingsplan laten wijzigen is ingewikkeld. Het is een duur en tijdrovend proces, waarvan je vooraf niet weet of het positief uitpakt. De gemeente keurt een aanvraag namelijk niet zomaar goed. Van geluidsisolatie tot brandveiligheid: er zijn talloze eisen waaraan moet worden voldaan. En er wordt gekeken naar de rest van de buurt en de stedenbouwkundige inpassing. Wat zijn de gevolgen voor het milieu? Wonen er mensen dichtbij, waardoor overlast op de loer ligt? En als dat niet zo is, wat zijn dan de nabije toekomstplannen voor de buurt? Ook voor Garage Noord, op een industrieterrein in het Hamerkwartier, moest het bestemmingsplan worden gewijzigd. “We mochten eerst alleen overdag open, dus serveerden we er maar lekkere hapjes en burgers,” zegt Alvering. Dat duurde een half jaar: uiteindelijk is het met de hulp van een advocaat gelukt. “Dat was een diepe, moeilijke investering, met een onzekere uitkomst. Gelukkig hadden we een vriendin die dit proces tegen een vriendenprijs voor ons wilde aangaan. Lang niet iedereen heeft daarvoor de tijd en het geld.” Tekst gaat verder onder de foto. De Stopera ziet inmiddels ook dat de nachtcultuur in het nauw zit. “De platte commercie verdrijft de paradijsvogels, de undergroundclubs, de ateliers,” zei burgemeester Femke Halsema onlangs in een interview met NRC. “Alles wat de stad onconventioneel maakt en een beetje rauw, wordt er uitgeduwd.” Vorig jaar kwam de gemeente daarom met de Nachtvisie: een aanzet voor het eerste ambtelijke beleid voor de nachtcultuur, die ‘uniek’ is en van ‘enorm belang’ voor de stad. “De nachtcultuur voegt meer toe aan Amsterdam dan de meeste mensen denken,” zei verantwoordelijk wethouder Touria Meliani (Cultuur) destijds tegen Het Parool. “Het voegt de liefde toe aan deze stad. Het zorgt voor ontmoetingen, nieuwe kunstvormen. Voor de kunstensector in al haar facetten vormt de nachtcultuur een belangrijk deel van de humuslaag: een plek voor inspiratie, kruisbestuiving en onmisbaar in de ontwikkeling van talent.” Met de nota wil de wethouder dit ‘levend cultureel erfgoed’ ondersteunen en versterken. Toch heeft dit beleid, meer dan een jaar later, nog geen concrete nieuwe plekken opgeleverd. De nachtcultuursector ziet de Nachtvisie vooral als ‘een hol manifest’ en ‘veel gepraat, weinig acties’. De gemeente wil wel, dat zien ze heus, maar doet ze genoeg? “De gemeente had veel eerder moeten ingrijpen,” zegt De Lima van N8BM. Zijn stichting vraagt al jaren aandacht voor het verdwijnen van locaties. “Nu moeten we ons richten op redden wat er te redden valt.” De middelen van de wethouder en haar team nachtcultuur zijn beperkt. Zo heeft de gemeente nauwelijks vastgoed in bezit: veel panden zijn sinds het vorige decennium van de hand gedaan. Uit een recente inventarisatie bleek dat vastgoed geschikt om te transformeren tot een nachtclub ‘zeer schaars’ is. Bovendien, als er een nachtfunctie rust op een pand, hoeft de ondernemer die functie niet te benutten. Stel: een pand heeft de juiste horecabestemming, geschikt voor een nachtclub, en de eigenaar wil dat wijzigen naar een woonbestemming om er nieuwe woningen te bouwen. Dan zal de gemeente dat in principe niet weigeren. “De eigenaar bepaalt,” zegt Henk van der Lely, die al sinds jaar en dag organisatoren van evenementen bijstaat bij vergunningen en andere zaken, zoals Lofi, de tijdelijke club op bedrijventerrein Westpoort achter Sloterdijk. “De gemeente kan niet zomaar over iemands eigendom beslissen. Dat kan alleen als het algemeen belang zwaarwegend is, maar dat ligt in het geval van een nachtclub niet voor de hand. Bij de rechter heeft de gemeente meestal geen poot om op te staan. Zeker niet vanwege het heersende woningtekort.” Een eenvoudige oplossing voor het tekort aan ruimte voor de nachtcultuur is er niet. Toch worden er kleine stappen gezet. Zo kan de wethouder nu een pand claimen voor nachtcultuur als er geschikt gemeentelijk vastgoed vrijkomt. Al lijkt de kans dat dit in de nabije toekomst gebeurt nihil. In nieuw te bouwen wijken wordt nu actief ruimte vrijgemaakt: er moeten vierkante meters zijn voor cultuur, zoals de nacht. Dat is een van de eisen bij aanbesteding van de ontwikkeling van zulke wijken, als de gemeente dat niet zelf in handen heeft. Voor het Hamerkwartier, waar Skatecafé en Garage Noord zitten, is dat te laat. Die herontwikkeling is jaren geleden al in gang gezet. Daarmee verdwijnen hoe dan ook twee belangrijke plekken voor de nachtcultuur en talent. “Dat is eeuwig zonde,” zegt De Lima van N8BM. Ook Alvering van Garage Noord vindt het jammer, al gelooft hij erin dat ook zij wel weer een plek vinden. “Maar de gemeente moet wel helpen. Er moet worden geïnvesteerd in nieuwe plekken en ruimte worden vrijgehouden voor cultuur.” Dat kan, zegt hij, bijvoorbeeld door panden op te kopen of een constructie op te zetten voor ‘culturele koop’. “Dat je gezamenlijk vastgoed koopt, met een lening bij de gemeente die je dan – ik noem maar wat – in veertig jaar kunt afbetalen. Als er geen plekken worden vrijgemaakt, dan is nachtcultuur straks helemaal niet meer te vinden in de stad. Dan kun je alleen nog maar naar commerciële plekken toe, en verdwijnt het cultuurgedeelte.”||https://www.parool.nl/amsterdam/kaalslag-dreigt-voor-undergroundclubs-we-moeten-redden-wat-er-te-redden-valt~b91bde17/
2022-08-06||De oudste vrouwenclub van Nederland: Tesselschade is méér dan ‘die handwerkwinkel’||Hoewel Tesselschade-Arbeid Adelt dit jaar haar 150-jarig bestaan viert, zullen de meeste Amsterdammers de organisatie kennen vanwege de in al haar bescheidenheid opvallende winkel aan het Leidseplein, min of meer ingeklemd tussen een Hard Rock Hotel en een Apple Store. Zo komt het dat het plein naast een gitaar van Slash en een iPhone van 1500 euro ook zicht biedt op de iconische slaaphaas, de handige blokfluitzak en de geborduurde slabbetjes van Tesselschade. Breisels, naaisels en haaksels op het overigens naar hotdogs en pils geurende plein is in het licht van Tesselschades historie niets vreemds; de vereniging is al sinds de oprichting een buitenbeentje. Toch is die faam puur vanwege een etalage onterecht. Mensen zouden de vereniging moeten kennen omdat die zich nu al anderhalve eeuw inspant voor vrouwen die het wat moeilijker hebben om de eindjes aan elkaar te knopen. Dat werkt zo: ­vrijwilligers breien een teckel, Tesselschade verkoopt de teckel in een winkel of tijdens een bazaar, de vrijwilliger krijgt een kleine vergoeding (plus het materiaal), en van de netto-opbrengst steunt Tesselschade een jonge vrouw die wil studeren, maar dat om financiële redenen niet kan. Dorien Rookmaker (58), voorzitter van de landelijke Tesselschadevereniging, ontvangt in het recent gerenoveerde pand aan het Leidseplein. Ze vertelt dat over de ­studietoelagen op landelijk niveau wordt besloten. Maar: “Bij Tesselschade zit overal een nuancering, dat is misschien ook wel typisch vrouwelijk. Dus ja, we besluiten landelijk, want we willen dat iedereen op dezelfde manier wordt beoordeeld en we willen ook een beetje moderniseren. Maar er zijn ook afdelingen die zeggen: als bij ons iemand komt aanlopen en wij hebben de middelen, dan hoeft die niet door dat landelijke proces.” De studiebeurzen worden overigens niet alleen betaald uit de handwerkopbrengsten, ook contributie­gelden en donaties worden daarvoor gebruikt. Tesselschade doneert 130 tot 140 ­studietoelagen per jaar; in totaal zijn in anderhalve eeuw inmiddels 12.000 vrouwen geholpen, met als enige dwingende voorwaarde dat de opleiding moet leiden tot betaald werk – dus, zeg, een ­borduurcursus bij Tesselschade valt daar niet onder. Claartje de Kreuk (75) was tien jaar archivaris van Tesselschade, naaide een slordige 300 slaaphazen (“voorlopers ervan hoor”) en is nog altijd actief binnen de ­vereniging, bijvoorbeeld als vraagbaak tijdens het maandelijkse Handwerkcafé, dat ze boven de winkel aan het Leidseplein organiseert. De Kreuk benadrukt dat er nog een andere reden is waarom de ‘handwerksters’ doen wat ze doen voor Tesselschade (want let wel: de genoemde studentes en de handwerksters zijn twee verschillende bloedgroepen binnen een lichaam, veel overloop is er tot dusver niet – daarover straks meer). “Onze handwerksters zijn voor een deel ook dames die niet zoveel contacten hebben, die wat eenzaam zijn. Zeker tijdens corona gaf het handwerken voor Tesselschade een aantal dames nog een lijntje naar buiten, als ik hun handwerk kwam ophalen en door het raam van het verzorgingshuis naar ze zwaaide.” Ook bij de studentes gaat het niet alleen om het fourneren van collegegeld, het gaat er ook om, zegt voorzitter Rookmaker, dat er geloof in je wordt gesteld. “Tegen sommige vrouwen is nog nooit gezegd: ‘Jij kunt dit, jij gaat dit afmaken.’ Dat werkt, want als het persoonlijk tegen jou gezegd wordt, is dat ook weer een stimulans om achter de boeken te gaan zitten.” Net als De Kreuk is Rookmaker al van jongs af aan bekend met Tesselschade: hun moeders waren lid en droegen dat over op hun dochters. Rookmaker: “De klassieke manier. Tesselschade is altijd een beetje een besloten wereldje geweest. Mijn moeder was lid, nam me twee keer per jaar mee naar een verkoopbijeenkomst, en na mijn afstuderen heeft ze me lid gemaakt. Ze zei: ‘Jij hebt zelf kunnen studeren, maar niet iedereen kan dat –noblesse oblige – en al doe je niets voor de vereniging, betaal gewoon je contributie.’” Tesselschade zit in een overgangsfase, zegt Rookmaker: de besturen van de plaatselijke verenigingen verjongen, en vaker dan vroeger gaat dat via het schoolplein of een netwerk en niet meer van moeder op dochter. Voor 1 euro per jaar kun je lang slapend lid zijn, en dat was Rookmaker dan ook, tot de afdeling Zwolle in 2012 een bestuurslid zocht. “Toen dacht ik: tja, hoe moeilijk kan een penningmeesterschap zijn, dat doe ik dan maar. Dan gaat het zoals bij veel verenigingen: je staat vier keer op tijdens een vergadering en je wordt gevraagd voor het landelijk bestuur.” In 2019 trad ze toe tot het landelijk bestuur; een jaar later werd Rookmaker voorzitter. Een van haar doelen is om in de vier voorzittersjaren die nog komen (de termijn is maximaal twee keer drie jaar, “dus je kan je er met volle energie op storten”) de studentes, vrijwilligers en handwerksters tot een hechtere groep te smeden. “Dat mag meer door elkaar gaan lopen. Dat willen we graag. In een bestuur zit standaard iemand die de studentes begeleidt, en het is niet zo gek als dat een voormalige Tesselschadestudente zou zijn.” Het pand van Tesselschade aan het Leidseplein – ooit een gift van warenhuis Hirsch & Cie, in ruil voor bouwgrond elders op het plein – huisvest boven de winkel een bibliotheek met veel patronen en handwerktechnieken en een grote, dubbele kamer waar De Kreuk het Handwerkcafé organiseert. “De afgelopen paar jaar niet, maar normaal komen daar vaak minstens een dozijn en soms wel dertig vrouwen op af. Daar helpen we elkaar met technieken.” De Kreuk zegt het nog eens: ook die bijeenkomsten hebben een sterk sociaal karakter. Als oud-archivaris kent De Kreuk de geschiedenis van Tesselschade als geen ander. Ze vertelt over de fusie tussen ­Tesselschade en Arbeid-Adelt, die tot 1953 als twee aparte vrouwenverenigingen werkten (zie kader). Ook weet ze dat veel van de ontwerpen in het assortiment van ­Tesselschade oorspronkelijk niet van ­Tesselschade zijn; de slaaphaas komt uit patronenblad Burda, het aardbeimutsje is Zweeds en ook de smokjurkjes komen van elders. Maar, benadrukt De Kreuk, alle ­bijzondere projecten zijn wél volledige Tesselschadeproducties: in 2002 kregen Willem-Alexander en Máxima een theemuts, servetjes en placemats als huwelijkscadeau, in 1937 bekleedden de handwerksters de koninklijke wieg, en bij het huwelijk van Juliana en Bernhard zorgde Tesselschade voor tafellinnen en Arbeid Adelt voor de knielkussens in de kerk. Momenteel werken acht van de meest begenadigde Handwerkcafé-­handwerksters aan gordijnen voor de ­Chinese Zaal in Huis ten Bosch. De Kreuk praat er handenwrijvend over: “Dat wordt zo mooi, en wat zo bijzonder is: de koningin ­borduurt er zelf ook aan mee.” Op 8 december vorig jaar kwam de commissaris van de Koningin naar het Leidseplein om de vrouwenvereniging in haar winkelpand te kronen tot de Koninklijke Algemene Nederlandse Vrouwenvereniging Tesselschade-Arbeid Adelt (u mag Tesselschade zeggen). Voorzitter Rookmaker: “Wij hadden altijd onze winkels en de verkoopbijeenkomsten, vijftig jaar hetzelfde. Twee keer per jaar, met kerst en Pasen, vaak in een landhuis van een lid. Dat gaan we anders doen in de toekomst, met inspiratieochtenden waar onze alumni komen spreken, maar waar ook onze bestuursleden hun licht kunnen komen opsteken. We merken dat we in het verleden te weinig hebben verteld waar we het allemaal voor doen. Als je hun verhalen hoort, weet je waar het bij Tesselschade echt om gaat.” Amsterdam is behalve vestigingsplaats van Tesselschade ook de plaats waar de grootste afdeling van Nederland zetelt. Met 564 leden – “en nog steeds groeiend,” zegt Rookmaker. “Dat neemt niet weg dat het natuurlijk nog veel te weinig leden zijn voor een stad als Amsterdam. Eigenlijk zouden alle vrouwen lid moeten zijn.” “Onze bedoeling is dat wij – een kleine, elitaire club en de oudste en eerste Nederlandse vrouwenvereniging – de meest bekende en meest toegankelijke worden.” De vereniging kan fungeren als een ontmoetingsplaats, zegt Rookmaker. “Wij zijn niet politiek of religieus, we zijn een algemene vereniging. Juist dat is tegenwoordig heel hard nodig. Mensen zitten in een bubbeltje, dat is jammer. Het is goed als je elkaar ontmoet, en een vereniging als deze biedt de mogelijkheid om andere mensen te leren kennen.” Rookmaker verwijst naar het motto van Maria Tesselschade (zie kader): ‘Elck syn waerom’, ieder heeft zijn reden. “Dat moeten we veel meer voor het voetlicht brengen. Het is niet des Tesselschades om iemand te min te vinden. We willen veel meer vrouwen met een migratieachtergrond aantrekken. Zij zijn vaak al heel goed in handwerken, omdat ze dat van hun moeder leren.” De gewetensvraag dan: handwerkt ze zelf ook? “Ja, ik doe het ook. Thuis brei ik een vestje voor een baby. Om ’s avonds mijn hoofd leeg te maken.” Ze lacht. “Al is dat maar voor een deel waar, want breien is opletten.”||https://www.parool.nl/ps/de-oudste-vrouwenclub-van-nederland-tesselschade-is-meer-dan-die-handwerkwinkel~b70690dbc/
2022-08-06||Amnesty legt de morele schuld nu bij het slachtoffer||Amnesty International roept dat de verdedigingstactiek van de Oekraïners een gevaar is voor de burgers van het land. Ik citeer even: ‘Oekraïense militairen hebben bases ingericht en wapensystemen neergezet waarmee bijvoorbeeld vanuit scholen en ziekenhuizen op de vijand is gevuurd. Bij daaropvolgende Russische aanvallen op de bevolkte Oekraïense gebieden zijn burgers gedood en is veel civiele infrastructuur vernietigd.’ Zijn ze bij Amnesty gek geworden?! Ze begrijpen daar niet wat oorlog is, maar bemoeien zich er wel mee. De mensenrechtenorganisatie zegt geen woord over de veel omvangrijkere oorlogsmisdaden van de Russen en wekt zo de indruk de Russen te steunen. Wat misschien ook zo is, als je ziet hoe Rusland dit nieuws misbruikt. Amnesty doet net of er morele wetten zijn waaraan je je in een oorlog moet houden. Eigenlijk zeggen ze hier: de Russen konden niet anders dan op scholen en ziekenhuizen hun bommen gooien, ze hadden geen alternatief. Jawel, dat hadden de Russen wel! Niet Oekraïne binnenvallen, die bommen niet gooien, die steden niet binnenvallen met hun tanks, de vrouwen en kinderen niet verkrachten, niet martelen en niet liquideren. Iedereen weet dat er in een oorlog geen morele regels bestaan. Ik heb er al vaak over geschreven. Amnesty maakt nu misbruik van het aanzien dat ze hebben door de strijd in Oekraïne ongelijkwaardig te benaderen. Het legt de morele schuld bij het slachtoffer. Dat is onsmakelijk. Maar dat is wat Amnesty doet. Oorlog is een spelletje met echte doden. Dat zijn de enigen die het spel niet spelen en om wie het toch gaat. Wie de meeste doden kan maken, wint. Natuurlijk worden er scholen en ziekenhuizen misbruikt, anders kun je niet winnen. Je moet ook zware wapens gebruiken. Amnesty zou kunnen beweren dat Oekraïne gevaarlijker wapens gebruikt dan Rusland en daarmee zorgt voor meer onschuldige doden. Rusland had Oekraïne niet mogen binnenvallen. Oekraïne mag vervolgens alles doen om de vijand te verslaan. Alles. En wat dat alles is, is alleen de verantwoordelijkheid van Oekraïne. Je kunt bij strijdende partijen op elke afgevuurde kogel kritiek leveren en beweren dat het onethisch of onmenselijk is. Daarom is oorlog onsmakelijk. Onsmakelijk gedrag, beestachtig gedrag, onmenselijk gedrag. Rechteloos gedrag is namelijk ook een wapen – en elke partij hanteert dat wapen. Ja, het is schokkend dat een ziekenhuis en een school als basis worden gebruikt, maar het is net zo schokkend als die worden bestookt met zware bommen en granaatvuur. Dat had Amnesty ook moeten zeggen. Maar dat hebben ze nagelaten. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/amnesty-legt-de-morele-schuld-nu-bij-het-slachtoffer~b67053dd/
2022-08-06||Wensdroom of liefdessprookje? Ingalls schrijft met een geraffineerde mengeling van droge humor en realistisch aplomb ||In de openingsscène van Mevrouw Caliban lezen we hoe vertelster Dorothy haar man, Fred, naar zijn werk ziet vertrekken; schutterig en met vaag gemompel over ‘later thuis.’ Het doet haar een zoveelste overspelige affaire vermoeden. We zien haar aan een eenzame dag beginnen, terwijl we er tussen de huishoudelijke bedrijven door achterkomen welke recente drama’s dit echtpaar murw beukten en uit elkaar dreven. Een plotseling gestorven zoontje, gevolgd door een miskraam. En daarna werd een aangeschafte jack russell, Bingo, óók nog overreden. ‘Alles in haar buurt ging dood, had ze gezegd. Alles. Het was een wonder dat het gras in de voortuin zich niet omdraaide en terugzakte in de bodem.’ Maar dan hoort ‘Dot’ op de radio over ‘Aquarius de Monsterman’, die is ontsnapt uit het nabijgelegen Jefferson Instituut voor Oceanografisch Onderzoek, nadat hij eerst twee medewerkers gruwelijk verminkte. Niet veel later staat dat wezen, net terwijl ze een etentje houdt voor een zakenpartner van Fred, pardoes bij haar in de keuken. Het heeft een licht kikkerachtig hoofd, maar het lijf van ‘een goedgebouwde, grote man’. Het luistert naar de naam Larry, en legt in vlekkeloos Engels uit dat hij in dat instituut werd gemarteld en seksueel misbruikt. Gevolg: Dot laat Larry stiekem in het gastenverblijf schuilen en van groentemaaltijden genieten (lievelingskostje: avocado’s). Algauw krijgen zij en de (meestentijds) zachtaardige amfibieman een hartstochtelijke liefdesverhouding. Hoe het plot zich daarna ontwikkelt, laten we hier in het midden. Maar weet dat deze literaire mash-up van Richard Yates’ Revolutionary Road (1961) en Guillermo del Toro’s Oscarwinnende The Shape of Water (2017) wonderbaarlijk goed werkt. Mede omdat Ingalls alles met zo’n geraffineerde mengeling van droge humor en realistisch aplomb beschrijft, dat het nauwelijks uitmaakt of we hier nu de wensdroom van een depressieve vrouw of een zich, eh, daadwerkelijk ontvouwend liefdessprookje lezen. Ook sprookjesachtig: in 1986 werd Ingalls, sinds haar 25ste woonachtig in Londen, uit de obscuriteit gehaald toen de British Book Marketing Council Mevrouw Caliban uitriep tot een van de twintig beste naoorlogse Amerikaanse romans. Overtrokken, maar niet eens echt bespottelijk.||https://www.parool.nl/kunst-media/wensdroom-of-liefdessprookje-ingalls-schrijft-met-een-geraffineerde-mengeling-van-droge-humor-en-realistisch-aplomb~bbc40618/
2022-08-06||Opinie: ‘Stadsdeel, vraag aan je collega’s in Driemond hoe je Amsterdammers meekrijgt’ ||Oh, wat een gemiste kans van stadsdeel Oost ten aanzien van het groot onderhoud in de De Wetbuurt (Het Parool, 3 augustus). Juist in deze buurt, die echt aanvoelt als een dorp, verspeel je met deze aanpak alle credits. De bewoners zien het liefst het beste voor hun buurt, maar willen het niet op deze manier door hun strot geduwd krijgen. Wees eerlijk en open. Bijvoorbeeld over de rijrichting: eenrichtingsverkeer is al eerder aangekondigd (en begrijpelijk), dus kom nu niet met het argument dat parkeerplaatsen moeten verdwijnen omdat er in twee richtingen wordt gereden. Dat probleem wordt al opgelost. Heus, het kan ook anders. Ga eens kijken en praten in Driemond. Ook daar vindt groot onderhoud plaats en ook daar ligt het gevoelig. Maar daar wordt wél gevraagd hoe bewoners het zien en wat er binnen de beperkingen mogelijk is. Stadsdeel, ga in Driemond eens aan collega’s vragen hoe je bewoners meeneemt en meekrijgt. Het kan echt. Ook in de De Wetbuurt.David Hoogewoud, Amsterdam Wat een flauw opiniestuk over de huisvesting van Amalia (Het Parool, 3 augustus). Ik ken genoeg studenten met rijke ouders die een flat/appartement voor een studerend kind hebben gekocht, ook in mijn familie. Amalia kan het toch niet helpen dat zij in een kapitaalkrachtige familie is geboren? Nee, het stuk is een aanval op de monarchie, eentje onder de gordel bovendien, evenals de kop enige tijd geleden: ‘Koning verleent gratie aan...’. Dat deed de regering, de koning zet alleen zijn handtekening omdat dat zo in ons staatsbestel is geregeld. Het valt mij op dat uw krant alleen over het koningshuis bericht als het negatief in het nieuws is. Hoe komen we aan meer woonruimte voor onze Nederlandse studenten? Door alle colleges in het Nederlands te geven, zoals dat vroeger ook het geval was. Alleen buitenlandse studenten die hier echt willen studeren, hebben het ervoor over onze taal te leren, zoals de Noorse studenten geneeskunde dat in de jaren zestig deden (heb ik zelf meegemaakt toen ik bij de geneeskundefaculteit werkte).W. Stockmann, Amstelveen Er is een snelle oplossing voor de lange wachtrijen op Schiphol (Het Parool, 5 augustus): zorg dat de oude scanpoortjes terugkomen. In vrijwel elke luchthaven in Europa heb je ze nog, van die ‘ouderwetse’ metaaldetectiepoorten waar je zo doorheen loopt. Daar hoef je niet stil te staan met je handen in de lucht, te wachten op de uitslag van het scherm, om daarna vaak alsnog gefouilleerd te worden. Met die oude poortjes gaat het tien keer zo snel – rijen weg, probleem opgelost!Sander Groet, Amsterdam Chinese variant ontdekt van de posttraumatische stressstoornis: het Pelosi Taiwan Stress Syndroom.Paul Brian, Amsterdam||https://www.parool.nl/columns-opinie/opinie-stadsdeel-vraag-aan-je-collega-s-in-driemond-hoe-je-amsterdammers-meekrijgt~b6e42020/
2022-08-06||In Duitsland zijn ze een stuk minder happig op mijn boek||Het is inmiddels een half jaar geleden dat mijn Duitse boek Ich werde leben verscheen: de vertaling van mijn Nederlandse debuut Ik ga leven. Maar waar mijn boek in Nederland als een mokerslag binnenkwam in de literaire wereld en veel aandacht en bereik genoot, zijn de Duitsers minder happig; ik heb nog geen enkel interview kunnen geven in de krant of in een tijdschrift en ik ben nog geen enkele keer uitgenodigd voor een optreden of lezing. Ook niet nadat ik er zelf om had gevraagd. Ik dacht eerst nog: misschien hoeft dat helemaal niet op dezelfde manier te gaan. Als een boek in Nederland als vernieuwend, noodzakelijk, inspirerend of interessant wordt ervaren, hoeft dat natuurlijk niet te betekenen dat de Duitsers, alhoewel ze cultureel en literair niet héél anders in elkaar zitten dan wij, er ook op zitten te wachten. Pech voor mij. Of eigenlijk: pech voor de ongehoorde verhalen van de Duits-islamitische meisjes in hetzelfde schuitje als ik (en dat zijn er, denk ik, veel), die niet geïnspireerd kunnen raken om voor zichzelf te kiezen, aangezien mijn boek in veel huishoudens voor oproer heeft gezorgd en levens radicaal heeft veranderd in positieve zin – als ik mijn e-mails moet geloven. Of op z’n minst heeft mijn boek mensen kritisch gemaakt over veel zaken. Pech voor de mensen die binnen de islam emancipatie en ontwikkeling willen bewerkstelligen en zichzelf dat gunnen, zoals bij de christenen sinds de jaren zeventig in gang is gezet. Maar steeds vaker werd mij duidelijk dat het niet lag aan desinteresse in het verhaal of onbeduidendheid van het onderwerp, want de Duitse mails die ik kreeg van die paar lezers die het wél toevallig tegenkwamen in de boekhandel en hadden meegenomen, logen er niet om: totaal bezielde en uitbundige mails vol complimenten. Vaak ook totale herkenbaarheid en aangewakkerde strijdlust en hartstocht om zelf aan de slag te gaan met die inmiddels gesmoorde hang naar vrijheid in hun eigen levens. Precies het soort mails dat ik de afgelopen twee jaar ook al gewend was van de Nederlandse lezers te krijgen. Ik wilde weten hoe het eraan toeging toen enigszins vergelijkbare auteurs een Duitse vertaling kregen en ging op onderzoek uit. De Marokkaans-Nederlandse auteur van De belofte van Pisa, Mano Bouzamour, vertelde dat het aantal lezingaanvragen dat hij kreeg enorm was. En toen wist ik het zeker: er moest een andere reden zijn voor de lusteloosheid van de Duitse media. Ik benaderde een journalist (ik noem geen namen, dat heb ik beloofd) die zowel in de Duitse media als in de Nederlandse media actief is en legde haar dit voor. Het antwoord was waar ik eigenlijk al bang voor was: “In Duitsland vindt men alles wat negatief is over immigranten of buitenlanders erg gevoelig liggen en daar branden ze niet graag de handen aan.” Daarom wil ik me hierbij richten tot de Duitsers: jullie worden geen nazi’s als je mijn boek bespreekt, waarin een niet-witte vrouw het ideeëngoed van mensen uit haar eigen gemeenschap bekritiseert vanwege de streng-conservatieve aard en daarmee hoopt vrouwenonderdrukking te stoppen. Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/in-duitsland-zijn-ze-een-stuk-minder-happig-op-mijn-boek~b45ea78a/
2022-08-06||We moeten niet méér groenten eten, maar vooral betere||‘Gezond eten is de laatste twintig jaar in opkomst. Dat wordt denk ik alleen maar meer. Mensen zijn bewuster, het leeft enorm en ook de aandacht op internet en sociale media zal daar zeker mee te maken hebben.” “Iedereen denkt dat groente goed voor je is. Dat klopt natuurlijk ook wel. In veel epidemiologische onderzoeken zijn verbanden gelegd tussen een hogere inname van groente en fruit en een lagere kans op ziektes zoals kanker, diabetes-2 en hart- en vaatziekten.” “Rond het jaar 2000 deed ik onderzoek naar ‘gezonde’ stoffen in groenten, glucosinolaten geheten. Ik kreeg toen het grootste inzicht van mijn carrière. Glucosinolaten zijn natuurlijke afweerstoffen die voorkomen in diverse koolsoorten, zoals rode kool, broccoli, bloemkool en spruitjes. Er is een duidelijke associatie tussen deze stoffen en een lager risico op kanker.” “We onderzochten de concentratie van deze stoffen in verschillende maaltijden bij de consument. Het bleek dat er echt een enorme variatie in zat: wel een factor tien tot honderd verschil. We ontdekten bijvoorbeeld een verschil van wel meer dan een factor tien tussen verschillende broccolirassen. De teeltcondities en manier van opslag en transport droegen verder bij aan de variatie. En dan maakte het ook nog heel veel uit wat de consument er in de keuken mee deed.” “Deze enorme variatie maakt het lastig om de inname van deze stoffen te koppelen aan de gezondheid. Maar toen realiseerde ik me dat die variatie juist een enorme potentie heeft om groenten nog gezonder te maken, door de hele keten te verbeteren van de grond tot in de mond.” “We zouden dan ook niet alleen maar moeten stimuleren dat mensen meer groenten gaan eten, maar vooral ook betere groenten. En ja, ik eet zelf ook veel groente. Broccoli is één van mijn favorieten. Liever niet in water gekookt, want dan verlies je heel veel gezonde stoffen in het water. Ik wok, stoom of leg hem even in de oven. Niet te lang, hij moet nog wel goed groen zien. Dat is lekker en gezond.”||https://www.parool.nl/wereld/we-moeten-niet-meer-groenten-eten-maar-vooral-betere~b046c126/
2022-08-06||Ooit was het Palais Royal, nu het W Hotel, hét trefpunt voor het Amsterdamse journaille||Het hôtel et café met de deftige naam Palais Royal was een initiatief van Eduard Meijer, de voormalige chef-kok van het Poolsche Koffiehuis (het latere Hotel Polen), tussen Kalverstraat en Rokin. Ooit was hij daar als twaalfjarig ventje begonnen in de bediening en nu stond hij op het punt een eigen horecazaak te openen op een al even prominente locatie. Op 4 augustus 1877 meldde een apetrotse Meijer in chocoladeletters aan het krantenpubliek dat zijn zaak van start ging in een verbouwd pand aan de Nieuwezijds Voorburgwal, op de hoek van de nieuwe Paleisstraat ter plaatse van de verdwenen Stilsteeg. De hotelnaam ontleende hij aan het tegenovergelegen Koninklijk Paleis, waarop zijn gasten uitkeken. Als zoon van de in de buurt populaire straatzanger Kees Meijer, alias Meijer de Rijmer, wist hij hoe hij klanten moest lokken: met stunts en vermaak. Zo liet hij in 1879 de ‘grootste spiegel van Nederland’ (7 bij 3,5 meter) in zijn hotel plaatsen en opende hij een biljartzaal met drie biljarttafels. In de loop der jaren kocht Eduard Meijer steeds meer buurpanden aan om zijn uitdijende klantenkring in alle comfort te kunnen ontvangen. Na de eerste verbouwing in 1880 door de bekende architect Isaac Gosschalk, telde het hotel veertig logeerkamers en salons, bad- en toiletkamers en zalen voor diners, biljarten en conversatie. Precies op tijd voor de Wereldtentoonstelling van 1883 wist Meijer het aantal kamers tijdelijk op te schroeven tot een 65-tal, met vijf bedden per kamer. In de restauratiezaal was plaats voor ruim honderd personen, die à-la-cartegerechten, een dagschotel konden bestellen of aanschuiven aan de nog goedkopere table d’hôte. De goedkope daghap en het café waren koren op het molentje van de journalisten en redacteuren van de dagbladpers die in de buurt werkten, vooral na demping in 1883 van de Nieuwezijds Voorburgwal. Mede vanwege de nabijheid van het telegraaf- en postkantoor schreven correspondenten uit andere steden hun stukjes in Palais Royal. Tussen vier en zes uur ‘s middags, als de provincie- en stadseditie waren gedrukt, was het een drukte van belang aan het ‘journalistentafeltje’. Ter ontspanning speelden dagbladschrijvers van allerlei gezindten een spelletje kruisdomino met minieme financiële inzetten. Vanwege de vaste journalistieke klandizie en het toenemende vreemdelingenverkeer naar Amsterdam moest Meijer in 1896 andermaal uitbreiden. Ditmaal ging het ten koste van de naastgelegen boekdrukkerij van Matthijs J. Portielje. Hij liet architect Gerrit van Arkel een nieuw hotelpand ontwerpen, met dakterrassen en in het midden zelfs een forse koepel. Om de financiering rond te krijgen en vanwege een probleem met de drankvergunning, richtte Meijer in 1901 een naamloze vennootschap op. Drie jaar later struikelde hij van het balkon van de eetzaal op de eerste verdieping: hij maakte een onfortuinlijke landing op het plaveisel van de Nieuwezijds Voorburgwal en overleed in het ziekenhuis aan zijn verwondingen. Zijn opvolgers als exploitanten waren zijn sportieve zoons: Eduard junior – tevens Nederlands kampioen langeafstandszwemmen en een legendarische reddingzwemmer in de Amsterdamse grachten – en de eveneens behoorlijk zwemmende August Meijer. De broers, die mede dankzij de externe financiers ook zwommen in het geld, lieten Van Arkels hotelpand alweer vervangen door nieuwbouw van kolossale afmetingen geïnspireerd door Amerikaanse architectuur. Met het razendsnel neergezette nieuwe gebouw van 1905 kromp het aantal logeerkamers weliswaar tot veertig, maar het Palais Royal beschikte nu over meer zaalruimte. Indrukwekkend waren verder de moderne telefoon-, wek- en brandalarmsystemen, alsmede een reusachtig kookfornuis en de elektrische bordenwasser. In de keuken voerde de Zwitserse chef Rudolf Schardt de scepter, die het vak had geleerd in Parijs en om duistere redenen was ontslagen bij Hotel Krasnapolsky. Alle vernieuwing ten spijt gingen de zaken bergafwaarts voor het Palais Royal. Tijdens de Eerste Wereldoorlog kwam het toerisme naar de hoofdstad grotendeels tot stilstand. In 1921 verkochten zij het pand aan de Nederlandse staat, die er een Postgirokantoor wilde laten bouwen. De journalisten vonden onderdak in het nabijgelegen Café Scheltema. In 1924 begon de sloop van het huizenblok tussen Nieuwezijds en Spuistraat en tussen Paleis- en Raadhuisstraat. Op 19 december 1927 opende het door Joop Crouwel ontworpen Postgirokantoor, ook bekend als het ‘Geldkantoor’. In 1934 betrok de Rijks-telefooncentrale de bovenverdieping, terwijl beneden op de hoek een sigarenwinkeltje de naam van ‘Palais Royal’ in ere hield. In 2000 kwam op de begane grond een supermarkt van Albert Heijn, met de stenen trappen als zitplaatsen voor studenten, zwervers en toeristen. Vijftien jaar later opende – na verbouwing naar ontwerp van Office Winhov – het W Hotel, met circa 230 kamers en een verwarmd zwembad op het dak. Hiermee kreeg deze locatie zijn historische horecabestemming terug, al zijn scribenten ver te zoeken in het nieuwe ‘Luxury Boutique Hotel’. Dit is een aflevering uit de artikelenreeks Hier gebeurde het... uit Ons Amsterdam.||https://www.parool.nl/wereld/ooit-was-het-palais-royal-nu-het-w-hotel-het-trefpunt-voor-het-amsterdamse-journaille~b0d929e5/
2022-08-06||Opinie: ‘De Progress Pridevlag is een symbool van voortschrijdend inzicht, durf dat te omarmen’||Vandaag is het de vijfentwintigste Canal Parade van de zesentwintigste editie van Pride. Afgelopen 30 juli hebben we als één grote lhbti+-gemeenschap de gelederen gesloten en de Pride Walk gelopen en hopelijk zullen we vandaag gezamenlijk van de Canal Parade genieten. De discussies rondom alles wat met Pride te maken heeft zullen misschien even verstommen opdat we het grotere doel van Pride – onze (wereldwijde) emancipatie en zichtbaarheid – nooit zullen vergeten. Zoals inmiddels vrijwel elk jaar heeft er over alles wat met Pride te maken heeft wel ergens een discussie gewoed, of het nu over een nieuwe invulling van het programma, over het thema (‘My Gender, My Pride’) of over het gebruik van de Progress Pridevlag gaat. Discussie is goed. Zij is wat mij betreft een teken van volwassenwording van onze gemeenschap, maar we moeten ons er ook niet al te zeer door uit elkaar laten drijven. Vandaag publiceert Gaykrant het verhaal van onze jonge trans columnist Nick, die door zijn moeder verstoten werd nadat hij besloot in transitie te gaan. Zijn verhaal maakt duidelijk hoezeer ‘gender’ ook in deze tijd en ook in onze gemeenschap onze aandacht verdient, op alle mogelijke manieren. En dit geldt voor alle minderheden die zich bij onze gemeenschap aan willen sluiten en die hun zichtbaarheid willen tonen. Voor velen belichaamt de regenboogvlag zoals deze was voldoende diversiteit. En dat mag. Het is niet voor niets jarenlang het symbool geweest van onze gemeenschap en het is niet meer dan begrijpelijk dat velen, met name de strijders van het eerste uur, het idee hebben afscheid te moeten nemen van deze vlag en dat zij daar moeite mee hebben. Aan de ene kant zou ik willen zeggen: laat niemand anders jouw eigen symbool bepalen. Aan de andere kant: wie ben ik om te bepalen dat één bepaalde vlag of één bepaald symbool voldoende moet zijn voor iedereen? Ik heb als Nederlandse, witte, homoseksuele cis-man mijn plekje onder de zon in dit land inmiddels wel zo’n beetje bevochten. Maar dat geldt niet voor iedereen, en dus niet voor iedere letter van onze kleurrijke gemeenschap. Onze twintigjarige Nick is daar het levende bewijs van. En van alle groeperingen in Nederland blijken biseksuele vrouwen het meeste te lijden te hebben van fysiek seksueel geweld. Als we als gemeenschap voor deze problemen onze ogen sluiten, zijn we mijns inziens geen knip voor de neus waard. De Progress Pride Flag is voor mij een symbool van voortschrijdend inzicht, dynamiek en dus van vooruitgang geworden. Dat wil ik graag uitdragen. Zoals ik ooit in een interview zei: als ik als hoofdredacteur van het grootste lhbtq+-platform van Nederland en Vlaanderen het hele alfabet twee keer op en neer moet om elke letter van onze gemeenschap te herbergen, als ik elke kleur en elk symbool van elke letter die zich bij onze gemeenschap aan wil sluiten moet gebruiken om deze letter een plek te gunnen, dan zal ik dat doen. Elke letter, ieder persoon, elke groep mag, kan en moet misschien wel een eigen symbool uitdragen. Een eigen vlag. Een eigen kleur. Een eigen teken. Zo wissel ik het speldje van de regenboogvlag op mijn revers regelmatig af met het speldje van de roze driehoek. Eenieder moet het recht hebben en krijgen zich te uiten zoals zij/hij/hen wil. Het omarmen van deze maatschappelijke dynamiek, het bijeenbrengen van al die verschillen, de erkenning van een steeds veranderende wereld en dus van een steeds veranderende lhbtq+-gemeenschap is niet iets waar we ons tegen moeten afzetten, dat verkeerd is, of waar we bang voor moeten zijn. Het is de enige manier om zowel onze problemen, onze emancipatie, onze strijd en onze zoektocht naar een plek onder de zon als eventuele oplossingen daarvoor bespreekbaar te maken. En al die symbolen, kleuren en vlaggen kunnen we heel goed in een steeds veranderende vlag integreren. Die dynamiek is juist de wezenlijke drijfveer van onze gemeenschap. Laten we die vooral omarmen. Rick van der Made is hoofdredacteur van de Gaykrant.||https://www.parool.nl/columns-opinie/opinie-de-progress-pridevlag-is-een-symbool-van-voortschrijdend-inzicht-durf-dat-te-omarmen~bd36dd93/
2022-08-06||Opinie: ‘Scheldpartijen of homohaat op straat? Help het slachtoffer’||“Hoe is het om homo te zijn?” vraagt Roos, mijn 11-jarige nichtje ons. “Voor ons is dat normaal,” antwoorden wij. “Heb je weleens iets vervelends meegemaakt?” “Ja, een keer liepen wij gearmd over de gracht en een dronkaard schold ons uit en duwde. Zijn vrienden trokken hem gelukkig weg.” Roos houdt haar spreekbeurt over lhbtqia+ en interviewt daarom haar ooms. Ze is verontwaardigd omdat er op haar lagere school wordt gescholden met ‘homo’. Volgens de Pestthermometer is homo nog steeds het meest gebruikte scheldwoord op scholen en langs de sportvelden. Ook blijkt dat wanneer kinderen zich richting lhbtqia+ ontwikkelen, zij vier keer vaker worden gepest of buitengesloten. Deze jongeren denken vijf keer vaker aan zelfmoord dan heterojongeren. Het is Prideweek (#mygendermypride). Ongeveer een op 15 hoort tot de lhbtqia+-gemeenschap: een minderheid. Maar minderwaardig? Daar is niet één argument voor. Toch lijkt dit nog het uitgangspunt van velen: ‘Je wil het niet zijn’. In onze heteronormatieve wereld is ‘straight’ de algemene standaard en ‘dat andere’ wordt nog vaak gezien als ‘moeilijkere levensvorm’. Voor een lhbtqia+ is het juist moeilijker om zich naar deze standaard te gedragen. Seksuele oriëntatie en romantische voorkeuren (verliefdheden) kan niemand veranderen. Het is verweven met iemands identiteit, zoals ook de Amerikaanse psychotherapeut Joe Kort beschrijft in zijn boek LGBTQclients in Therapy: Clinical Issues and Treatment. Het uitkristalliseren van die identiteit is voor veel jonge lhbtqia’s een ingewikkeld proces. Zo beschrijft Nicolaas Veul in de Zelfhulpboekenpodcast: “Als kind besef je langzaam dat je anders bent en dat mensen daar heftig op reageren: angstig, verwijtend, verbiedend. Je neemt dat in stilte waar en daarom zit je in de kast. In de kast zitten is niet een ding dat exclusief bij homoseksualiteit hoort, maar een verdrietige en eenzame overlevingsstrategie van kinderen die denken de liefde niet waard te zijn om wie zij echt zijn.” Coming-out is een proces van verschillende fasen, blijkt uit onderzoek van Vivienne Cass. De jongere gaat door de identiteitsverwarringsfase: het idee (of hoop) hetero of cisgender te zijn conflicteert met de als zodanig ervaren lhbtqia+-gevoelens. De identiteitsvergelijkingsfase: er komt een langzame verbintenis met het ‘anders zijn’. Gevoelens van opluchting (‘het is me duidelijk’) kunnen ontstaan, maar ook van angst (voor homo’s: ‘pas ik in de gaycommunity?’ Voor transgenders: ‘Moet ik in transitie?’ Voor allen: ‘Word ik verstoten?’). De identiteitstolerantiefase is een zoektocht naar andere lhbtqia+’s. Het gevoel zelf ‘anders’ te zijn is moeilijker te ontkennen. Moed ontstaat om eigen emotionele, sociale en seksuele behoeften na te streven. De identiteitsacceptatiefase: iemand omarmt deze identiteit maar het kan voelen tussen twee werelden te leven. Een onveilige omgeving vergroot de kans dat een lhbtqia+ wil blijven voldoen aan de hetero-/cisgendernorm. Mensen met identiteitstrots (pride) verbergen hun werkelijke identiteit niet meer. Sommigen worden activistisch en staan op tegen (vermeende) onderdrukking. In de laatste fase, de identiteitssynthese, heeft iemand de lhbtqia+-identiteit geïntegreerd in de persoonlijkheid. Wanneer een voldoende mate van vrijheid, veiligheid en steun wordt ervaren in het coming-outproces en (angst voor) buitensluiting, vernedering, ridiculisering, afstraffing of verraad overwonnen is, durft iemand pas zichzelf te zijn. Elke lhbtqia+ maakt verraad mee, bijvoorbeeld de reactie van de moeder die zich na de coming-out van haar zoon afvraagt ‘waar ze deze straf aan verdiend heeft’ en ‘of [hij] het zeker weet’ (zoals te zien in Circus of Books, Netflix). Of zoals van een vader die vanaf de voetbaltribune ‘homo!’ roept naar de scheidsrechter terwijl zijn pas uitgekomen zoon naast hem staat (Pisnicht, the movie, NPO). De nog immer rondzingende negatieve erfenis van religies (‘het is een zonde, verketter ze!’), politiek (‘…strafbaar, sluit ze op!’), psychiatrie (‘…een ziekte, steriliseer ze!’) en dus van burgers (‘…een schande, verban ze!’) legitimeren stereotypering en stigmatisering nog steeds. Zo ook de diskwalificaties van Youp van ’t Hek (‘pisnicht’) en Johan Derksen (‘onzin, dat coming-out moeilijk is’). In Homo Politicus beschrijft Coos Huijsen de emancipatiestrijd van Nederlandse homoseksuelen. Er is een vooruitgang van wet- en regelgeving richting gelijkwaardigheid: de nieuwe burgerschapswet verplicht alle scholen om te zorgen voor veiligheid en acceptatie van lhbtqia+-scholieren en personeel (tegenstemmers waren Forum, PVV en SGP). Huijsen waarschuwt voor zelfgenoegzaamheid: ‘Behoud van verworvenheden is nog lang niet vanzelfsprekend’. Wetten lopen niet synchroon met sociale acceptatie. De ‘factsheet homofobie’ (Emancipator.nl) beschrijft dat 92 procent van de Nederlanders vindt dat lhbtqia+’s hun leven moeten kunnen leiden zoals zij dat willen. Toch heeft een kwart van de lhbtqia+-gemeenschap het afgelopen jaar negatieve reacties in openbare ruimtes meegemaakt. Het ‘Actieonderzoek LHBTQIA+ discriminatie in Amsterdam’ (2021) beschrijft schrikbarende voorbeelden van antihomogeweld (steekpartijen, ernstige bedreigingen, wegpesten). Geweld verdubbelde tussen 2017 en 2019, meldingsbereidheid nam af. Opvallend is dat de roepers van het wrede ‘kankerhomo’ op straat vaak zelf last hebben van marginalisatie in onze maatschappij. Dit alles ondermijnt zelfvertrouwen, vermindert veiligheid en bemoeilijkt een coming-out. Coming-outs duren een leven lang omdat het tegenover iedere onbekende opnieuw moet. Het (mogelijke) onverwachte ervan maakt het nog geen opwelling; de lhbtqia+ hikte er waarschijnlijk lang tegenaan uit angst om teleur te stellen. Wees als toehoorder geïnteresseerd en attent, besef dat de coming-out niet over jou gaat en vraag toestemming wanneer je het nieuws wilt delen. Informeer je over de betekenis van lhbtqia+. En draag uit dat lhbtqia+ niets minder is dan straight. De Gender and Sexuality Alliance (GSA) is ‘een groep scholieren, die vindt dat iedereen op school de vrijheid heeft te kunnen zijn wie ze zijn, zonder zich daarvoor te hoeven schamen of te verantwoorden’. Driekwart van de middelbare scholen heeft een GSA. Zij zetten zich in voor gelijkwaardigheid in de klas, omdat slechts 11 procent van de jongeren vindt dat lhbtqia+-medeleerlingen hierover open kunnen zijn. Vrijwilligers van het COC die voorlichting geven op scholen, nationale coming-out dag en de website Jongenout.nl verlagen daarnaast de drempel. Het Blauwe Fonds financiert projecten die kwetsbare lhbtqia+’s ondersteunt, zoals jongeren en mensen met een migratieachtergrond. Mijn nichtje Roos is dapper met haar spreekbeurt. Laat het je inspireren: scheldpartijen of homohaat op straat? Help het slachtoffer door ter plekke te vragen of je iets kan doen. Stimuleer aangifte bij Roze in Blauw. En blijf elkaar aanspreken op het oneigenlijke en negatieve gebruik van het woord homo. Laat het geen scheldwoord meer zijn! Geniet van de honderden dansende lhbtqia+’s vandaag op de botenparade. Zij dragen uit: ‘Wij willen dit wél zijn!’ Luister onze podcast Amsterdam wereldstad:||https://www.parool.nl/columns-opinie/opinie-scheldpartijen-of-homohaat-op-straat-help-het-slachtoffer~b2a0bcb5/
2022-08-06||Voetbalcommentator Leo Driessen: ‘Ik vond het prachtig om Cruijff te interviewen, maar ergens ook weer niet, snap je?’||“Mijn vader was hoefsmid, rijkshoefsmid, in een Brabants dorpje, Megen. Ik heb z’n diploma thuis nog aan de wand hangen; hij slaagde op 19 april 1941. Het was een eerbiedwaardig beroep, maar toen de oorlog was afgelopen, waren alle paarden opgevreten. Dus op naar Amsterdam, werk zoeken. Hij ging in de kost in de Chasséstraat, het kan goed zijn dat ik daar ben geconcipieerd.” “In 1955 kwam mijn moeder ook naar de stad; ze kregen een woning in het Jan Cupidohof, aan de Sloterplas, bij het haventje. Een fantastische plek om op te groeien. Iedereen werkte bij Fokker. Elke ochtend kwam er een bus van Maarse & Kroon en dan stroomde de hele buurt leeg. Mijn vader kreeg ook een baan in de fabriek op Schiphol, later werd ie chef werkplaats bij een verwarmingsbedrijf. Ik heb twee broers en twee zussen, ik ben de een-na-jongste. Een prima jeugd: voetballen en naar school. Ik woon nog steeds in West, bij de molen aan de Haarlemmerweg, tegenover de velden van DWS.” “Toen ik tien was, kwam op de lagere school een pater langs, pater Hensen. En die vertelde een prachtig verhaal over het missiewerk van de Witte Paters in Afrika. Met religie had ik niet veel, maar dat leek me een geweldig avontuur. Een jaar later kwam ie weer en toen de parochie van de Lourdeskerk in Slotermeer bereid was de opleiding te subsidiëren, was het pleit snel beslecht. Ik ging op mijn twaalfde naar het internaat in Santpoort, maar van het plan om priester te worden, kwam niets terecht. Het eerste jaar was nog heel streng, maar toen kwam flowerpower en kregen we gemengde klassen. De paters traden uit en hadden ineens vriendinnen op de kamer. Op het laatst werd het een soort commune, met steeds minder leerlingen, en na een paar jaar ging het internaat dicht. Een aparte tijd.” “Als jochie op het internaat kon je kiezen tussen de wedstrijden van Haarlem of Telstar, maar bij Haarlem kon je moeilijk glippen, terwijl je in Velsen-Zuid gewoon achter de suppoosten aanliep als die om half drie naar binnen gingen om de wedstrijd te kijken. Telstar is altijd een aparte club geweest: ambitieus, maar met een eigen karakter, origineel. Niet arrogant, maar heel warm, met bijzondere mensen die goed kunnen relativeren. Zoals directeur Pieter de Waard zegt: ‘Voetbal is bij Telstar een hinderlijke onderbreking van een geweldige avond.’ Welke club heeft nou als slogan ‘Voor hetzelfde geld winnen we’? En welke club krijgt het voor elkaar om Louis van Gaal voor een wedstrijd als trainer op de bank te zetten? We hebben hem gehouden aan wat hij ooit in Het Parool heeft gezegd, toen hij in 1977 voor de club ging spelen: ‘Ik kom Telstar redden’.” “Een van de meest consequente mensen die ik ooit heb ontmoet, een vakman pur sang en een goed mens, misschien een tikkie eigenwijs. We speelden bij dezelfde club, De Meer, en ik ben vijf jaar zijn collega geweest op de Don Bosco-LTS. Louis was gymleraar, ik gaf Nederlands en Duits. Ik had de Pedagogische Academie gedaan in Amsterdam, Magister Vocat op de Jan Tooropstraat, ‘de meester roept’. Ik vond lesgeven fantastisch – ik hou van verhalen vertellen en kon goed met de leerlingen overweg – maar ben gestopt omdat ik een baan kreeg bij het maandblad Elf. Ik werkte sinds 1982 ook al voor Langs de Lijn, en dat was niet meer te combineren.” “Ik kwam er terecht via de ziekenomroep Sint Lucas. Daar maakte ik vlieguren. Ik mocht een keer mee met Felix Meurders naar Willem II-Sparta. De wedstrijd eindigde in 2-2. Meurders was eigenlijk al klaar, maar Hilversum wilde nog een interview met Van Gaal. Het was al laat, maar ik zei dat ik hem wel even uit de bus zou halen – ik had niet verteld dat ik op dezelfde school lesgaf. Van Gaal kwam naar buiten en zei: ‘Voor jou doe ik dat.’ Toen er een plek voor een verslaggever vrijkwam, heeft Felix een goed woordje voor me gedaan.” “Ik heb er tot 1995 gezeten en met bijzondere mensen gewerkt: Koos Postema, Kees Jansma, Bert Nederlof, Jaap Hofman, Gio Lippens. Ik had graag door willen gaan, maar moest tegen mijn zin vertrekken omdat ik ook voor Veronica ging presenteren. Nu werk ik eenmalig mee aan Nachtzuster op Radio 1, dus de cirkel is rond, wat een stomme uitdrukking is, want als ie niet rond is, is het geen cirkel.” “Na vijf jaar voetbal mocht ik in 1987 naar de Tour, achter op de motor. In die tijd mocht je als volger veel meer dan nu. We gaven Bernard Hinault, die toen de wedstrijdleider was, een Hollands molentje, en als hij dan een teken gaf, mocht je even met de motor naar voren. Elke ochtend vroeg ik in het Village Départ of hij tijd had voor een interviewtje, en dan zei hij steevast: ‘Non, peut-être demain.’ Het werd een running gag tussen ons, tot hij op een dag akkoord ging. Ik stelde een vraag, en hij gaf in plat Bretons een antwoord waar ik niets van verstond. ‘C’est tout?’ vroeg ik. ‘Oui,’ zei hij, en dat was het dan. Nooit uitgezonden. Ik heb acht rondes verslagen. Fantastisch.” “Dat was een typetje van me in Radio Tour en later ook in De Leukste Thuis, een Tros-programma waarvoor ik de voice-over deed. Hij was gebaseerd op Koen Verhoeff, in de jaren zestig en zeventig met Herman Kuiphof dé sportcommentator van Nederland. Koen schreef van tevoren grappen op. ‘Bobby Vosmaer van AZ trekt wat met zijn rechterbeen. Ik heb in mijn kennissenkring een tandarts, en die trekt met zijn linkerbeen.’ Vaak werden die grappen in de montage eruit gesloopt. Hij was een grote meneer, maar eindigde toch een beetje treurig bij de Tros. Ab Kaashoek gaf zogenaamd ook commentaar, en dat ging dan zo: ‘Ja, dames en heren, het is toch een schande: we hebben hier de best getrainde atleten voor de 110 meter horden, maar op de baan staat een hek, en nog een hek, en nog een hek. Dat gaat natuurlijk ten koste van de tijd, naar wij dachten.’ Dat is Ab.” “Moeten we het daar echt over hebben? Het ligt zo ver achter mij. Ik drink al een jaar of 23, 24 niet meer, maar elke keer word ik ermee geconfronteerd. Hard werken en veel alcohol is geen gelukkige combinatie. De drank is mijn vijand geweest, maar ik heb hem op tijd de deur uit gezet. Anders gezegd: het was een vriend van wie ik het niet erg vind dat ie al jaren niet is langsgekomen. Ik mis het geen seconde.” “Heb ik geschreven, ja, met Han Kooreneef, evenals Waarom nou jij, Kom maar bij mij en Margherita, de eerste grote hits van Marco Borsato. Ik werkte toen op de centrale redactie van Joop van den Ende, waar we vragen voor tv-quizjes bedachten en teksten maakten voor programma’s van Jos Brink, Ron Brandsteder en Henny Huisman. Marco kenden we van de Soundmixshow. Hij had een prijs gewonnen en mocht drie albums maken. De eerste twee in het Italiaans flopten, en toen mocht hij van de platenmaatschappij nog één album maken met Italiaanse liedjes die in het Nederlands waren vertaald. Hij ging eerst in zee met Robert Long, maar dat werkte niet, en toen hebben Han en ik ons erdoorheen gebluft. Later heb ik ook teksten geschreven voor Guus Meeuwis, Karin Bloemen en Saskia & Serge. En ik doen het nog steeds, gewoon, als hobby. Ik heb net Requiem voor een penaltynemer af.” “We leven in een woke wereld, hè. Het is nogal wat, hoor, dat je mensen de maatschappij uit kickt voordat ze veroordeeld zijn. Ik vind het verschrikkelijk dat we elkaar geen enkele ruimte meer gunnen en mensen geen fouten meer mogen maken.” “Waar rook is, is vuur, zeggen mensen over die affaire met Marco, maar het is zo’n delicate kwestie. Het kan ook zomaar zijn dat iemand wraak wil nemen. Ik weet het niet, niemand weet het. Maar iedereen heeft hem aan de schandpaal genageld. Schandalig. We hebben geen geduld meer.” “Een van de origineelste mensen in de geschiedenis van de media. Ik ben wel fan van hem, vooral van zijn onverstoorbaarheid. Zijn programma hangt een beetje tegen het populisme aan, maar het is vrolijk populisme, dus dat kan ik wel hebben. Dat kaarsenverhaal? Hij heeft geprobeerd iets in de tijd te plaatsen, maar dat kun je nu niet meer doen, helaas. Mensen willen alleen nog maar horen wat ze horen willen. En dan maar schreeuwen. Verschrikkelijk. Het erge is dat steeds meer mensen hun mond gaan houden. Die kijken wel link uit.” “In 2000 ben ik begonnen met een sportprogramma van Radio Noord-Holland in café 1890 op de Amstelveenseweg, en Rinus is een van de vaste gasten in het panel. Samen met Jan Jongbloed, maar die is helaas ziek geworden; op zijn plek zit nu Gerard van der Lem. Je moet je voorstellen: als jongetje van 15 keek ik naar de Europacupfinale van 1970, waarin Israël scoorde. Hij was de held van heel Nederland. En die komt nu elke week bij mij in het programma. Gouden kerel, Amsterdammer, volksjongen. Ik heb nog tegen hem gevoetbald toen ik in het eerste van De Meer speelde en hij bij de zaterdagamateurs van DWV.” “Ik ben nog steeds dat jongetje van toen. Maar eigenlijk horen helden op afstand te blijven. Ik vond het prachtig om mijn idool Cruijff te interviewen, maar ergens ook weer niet. Snap je dat?” “Ik kan me voorstellen dat je voor jezelf opkomt als je wordt bedreigd, maar volgens mij weet niemand op dit moment wie waar problemen mee gaat krijgen, dus wordt er maar wat geroepen. Wat ik wel weet: als we blijven jijbakken en niets doen, zitten over een paar jaar andere mensen met de gebakken peren.” “Ik hoop dat het snel voorbij is. Inpakken en wegwezen. Al dat gedoe eromheen, die afschuwelijke verhalen, en het lijkt me daar ook, ondanks de airco, allesbehalve een voetbalambiance. Ik ben blij dat ik niet meer naar zo’n evenement hoef.” “Sinds 22 oktober vorig jaar ben ik officieel gepensioneerd. Maar ik heb het drukker dan ooit. Ik werk voor ESPN, Viaplay, Talpa en NH Radio. Zolang het gaat en ik word gevraagd, ga ik lekker door. Afgezien van versleten knieën ben ik verder gezond. Afkloppen maar.”||https://www.parool.nl/nieuws/voetbalcommentator-leo-driessen-ik-vond-het-prachtig-om-cruijff-te-interviewen-maar-ergens-ook-weer-niet-snap-je~b065cec5/
2022-08-06||Ik begrijp de euforie onder sommige artsen niet zo goed over een serie nieuwe afvalmiddeltjes||‘Echt dokter,” zegt de 60-jarige vrouw met fors overgewicht die bij mij in de spreekkamer zit, “ik eet helemaal niks en word toch telkens maar weer dikker.” Het is geen uitzondering dit van patiënten te horen. Overgewicht is voor veel mensen een groot medisch probleem en leidt tot complicaties als suikerziekte, vaatproblematiek en versleten gewrichten. Ondanks alle sprookjes kan gewichtstoename met de beste wil van de wereld toch echt niet anders worden verklaard dan door een verkeerde balans tussen hoeveel calorieën erin gaan en de hoeveelheid calorieën die je verbrandt. Simpeler kun je het niet maken, leuker ook niet. Het is onrechtvaardig dat sommige mensen, hoewel ze enorm hun best doen om minder te eten en meer te bewegen, veel moeite hebben een gezond gewicht te houden, terwijl anderen eindeloos kunnen eten en toch superslank blijven. Met uitzondering van mensen met zeldzame hormoonaandoeningen blijft de beste manier om gewicht te verliezen toch altijd om minder te eten en meer te bewegen. Niet altijd de aardigste boodschap, maar wel eerlijk. Het frustrerende is dat het voor veel mensen lastig is om minder calorieën tot zich te nemen, omdat eten bijvoorbeeld belangrijk is in hun sociale leven of omdat ze zich prettiger voelen als ze eten. Voor mensen met de ernstigste vormen van overgewicht zijn er maatregelen zoals maagverkleining of liposuctie, therapieën die qua elegantie de behandeling van barbiers in de middeleeuwen niet veel ontlopen. Veel mensen kijken dan ook reikhalzend uit naar een pilletje dat je kan helpen om af te vallen zonder dat je je eetgewoontes rigoureus moet aanpassen. Tot nu toe was het nog niet mogelijk een dergelijke pil te fabriceren zonder dat het onmiddellijk ernstige bijwerkingen gaf. Kennelijk is onze stofwisseling een zodanig cruciale factor in de werking van diverse organen, dat manipulatie ervan onmiddellijk schadelijke effecten geeft op het hart, de hersenen, of elders. Alternatief zijn medicijnen die de eetlust afremmen. Dat is ook tricky business, want eerder gingen ook dergelijke middelen gepaard met ernstige bijwerkingen, zoals long- en hartafwijkingen of stemmingsstoornissen met toegenomen risico op zelfmoord. Tegen die achtergrond begrijp ik niet zo goed de euforie onder sommige artsen (al dan niet licht aangewakkerd door de farmaceutische producent) voor wederom een serie nieuwe afvalmiddeltjes in deze categorie. Deze nieuwe medicamenten rommelen met je darmen en hersenen en verhogen het verzadigingsgevoel na een geringe hoeveelheid eten en verminderen de eetlust. Ik blijf twijfelen of dergelijk geneesmiddelen nou echt iets toevoegen aan de mogelijkheden mensen met overgewicht te helpen. Misschien dat medicijnen je een zetje kunnen geven je eetpatroon te wijzigen, maar uiteindelijk zul je het toch echt zelf moeten volhouden. En als je daartoe niet in staat bent, gaan ook deze medicamenten je niet helpen. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl||https://www.parool.nl/columns-opinie/ik-begrijp-de-euforie-onder-sommige-artsen-niet-zo-goed-over-een-serie-nieuwe-afvalmiddeltjes~b0c680f7/
2022-08-06||In Moskou is elk beeld van de oorlog verdwenen, maar achter de façade heerst paniek||‘Ik maak me zorgen over jullie,” zei Oleg, die bij onze afwezigheid in Moskou ons huis aldaar in de gaten houdt, toen hij ons belde. “Hoezo,” vroeg ik. “De prijzen schieten bij jullie omhoog, de boeren zijn in opstand, de winter komt eraan en dan is er geen gas om je huis te verwarmen, jullie economie stort ineen.” “Oleg,” riep ik verbaasd, “Je zet de wereld op zijn kop. De Russische industrie is vrijwel tot stilstand gekomen, al het geld gaat naar de oorlog, de magazijnen raken leeg.” “Daar is anders niets van te merken,” zei Oleg, die elke keer dat ik hem spreek een stukje verder in de fuik van de Russische propaganda lijkt te zijn gezwommen. “Surrealistisch – anders kan ik de stemming niet omschrijven,” meldde de bevriende bankier Pavel uit Moskou. “Wie hier rondloopt, heeft volstrekt niet in de gaten dat even verderop een oorlog woedt. De terrassen zitten vol. Elk beeld van de oorlog is verdwenen. De autoriteiten doen extra hun best de stad te laten glanzen. Vandaag was het de dag van de honing – met overal stalletjes op straat. Op elke hoek treden volksdansgroepjes op of wordt gemusiceerd. Moskou is een droom.” “Maar,” zegt Pavel, “achter die façade heerst, zeker bij de ondernemers, paniek. In september komt de grote ontslaggolf. Er worden geen auto’s of elektronica meer verkocht. In mijn omgeving wil iedereen weg. ‘Hoe krijg ik mijn geld het land uit,’ is de meest gestelde vraag.” ‘Rusland sluit zich als een oester,’ schreef Andrej Kolesnikov deze week in The Moscow Times. Zelfvoorziening is het nieuwe mantra, en dat wordt opgepikt door de lokale autoriteiten. “Wij kunnen met onze gevangenen Ikea vervangen,” schepte de chef van werkkampen in Jekaterinenburg op. “Onze gedetineerden zijn goedkoper en leveren beter werk af.” In de Sovjettijd hield een netwerk van Stalins werkkampen de Russische economie op de been. Miljoenen mensen verdwenen in goelags en dienden onder erbarmelijke omstandigheden als gratis arbeidskrachten. Met meer dan een half miljoen is Rusland, na Amerika, al het land met de grootste gevangenispopulatie. Volgens Aleksandr Fjodorov, hoofd van het strafkampwezen, een uitgelezen kans om het werk over te nemen van de buitenlandse bedrijven die en masse Rusland hebben verlaten. Er is nu al sprake van dat – net als tijdens WO2 – gevangenen hun straf kunnen ontlopen door dienst te nemen in het leger. ‘De goelagarchipel keert terug als een van de belangrijkste productie-eenheden van Rusland,’ voorspelt Kolesnikov. ‘Kijk niet gek op als – net als in de tijd van Stalin – kritische IT-specialisten en ingenieurs in speciale kampen worden ondergebracht met als opdracht Rusland draaiende te houden, nu alle westerse technologie verdwijnt.’ Er is in Rusland een tekort aan rekruten en mankracht, maar er is nooit een tekort aan gevangenen. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/in-moskou-is-elk-beeld-van-de-oorlog-verdwenen-maar-achter-de-facade-heerst-paniek~b8d2788e/
2022-08-06||Hilde Van Mieghem debuteert op haar 64ste met een meeslepende familiesaga: ‘Het is Romeo en Julia, maar dan in Antwerpen’||Hilde Van Mieghem acteert, regisseert, maakt films en documentaires en schreef scenario’s. Maar om te debuteren in de literatuur wachtte ze tot haar 64ste. Dat doet ze meteen door de grote poort, met een meeslepende familiesaga over drie vrouwen die overeind proberen te blijven in moeilijke tijden – het speelt zich af tussen 1920 en 1964 – en daar ieder op hun eigen manier in slagen, maar niet zonder slag of stoot. De drie duifkes is een spannende, maar tragische liefdesroman met talloze cliffhangers die zich afspeelt in het Antwerpen van de vorige eeuw, met een verhaallijn die voor een deel is gebaseerd op de geschiedenis van haar eigen familie. Van Mieghem schrijft zoals ze is: met veel emotie en empathie, strijdvaardig en met het hart op de juiste plaats. “Uit pure angst. Omdat ik niet geloofde dat ik dat kon. Ik heb kasten vol met schriften, dagboeken en boekjes die bol staan van de aanzetten en filosofietjes, maar ik had een immens respect voor schrijvers, bewonder hen enorm en dacht eigenlijk: dat kan ik niet. Pretentieus en potsierlijk om dat te proberen, vond ik.” “En in een boek krijg je ook echt een stem: als ik film, verstop ik mij altijd achter de anderen. Dat gaat niet met een boek. Dit is van mij, dit ben ik, ik kan mij niet meer verstoppen.” “Pas toen ik de drukproeven zag, wist ik dat ik mij nergens voor hoef te schamen. Ik sta hier helemaal achter. Ik leg de lat altijd heel hoog en heb ook hier keihard aan gewerkt. Als ik iets doe, wil ik het ook geweldig goed doen. Dat is vermoeiend hoor.” “Toen ik veertien was, heb ik mijn oma urenlang geïnterviewd met zo’n oude Philipsbandopnemer. Ik wilde dat toen al bewaren, het verhaal van die jongen met wie ze niet mocht trouwen en dan die pathologische gierigaard van een man van haar, een boeman bij wie ze er toch in slaagde haar trots te bewaren – ik had een heel trotse grootmoeder.” “Ik kom uit een tijd waarin wij als meisjes niets mochten, en die verhalen van mijn grootmoeder sloten daar ook op aan: hoe zij niets mocht, dat herkende ik heel erg uit mijn eigen leven. Ik wilde zo graag dat ik een jongen was, niet omdat ik geen meisje wilde zijn, maar omdat jongens alles mochten en ik niets. Ik ben ook op internaat gestuurd omdat ik altijd met de jongens speelde en niet met de meisjes. Alles wat jongens deden, deed ik ook en dat kon niet in die tijd.” “Die verhalen zijn er bij mij ingelepeld. Ik zat altijd aan tafel bij de volwassenen om te luisteren naar hun verhalen, terwijl de andere kinderen buiten speelden. In die tijd zaten de vrouwen en de mannen apart en dan hoorde ik verhalen over seks en de oorlog en de terreur van hun mannen. Dat heeft op mij, als klein meisje, een ongelofelijke indruk gemaakt.” “Tien procent van het boek is echt gebeurd, de rest is fictie. Madeleine is mijn bobonne, mijn grootmoeder; Tine is mijn pleeggrootmoeder en Juliet is de echte moeder van mijn vader, die ik eigenlijk nooit ontmoet heb. ‘Vuil Julie’ werd zij genoemd in Beveren, er waren vele verhalen over haar. Ze had acht kinderen, onder wie twee tweelingen. Eigenlijk wou ze die niet, maar die kwamen gewoon.” “Mijn mond viel open toen ik het schreef. Ik wist natuurlijk wel dat de rechten van man en vrouw helemaal ongelijk verdeeld waren. Je was als vrouw heel afhankelijk van je man. Als je een leuke echtgenoot had viel dat nog mee, maar als je zoals mijn grootmoeder een man had die je wilde opsluiten, had je nul kans op een goed leven.” “Ondanks alles heeft ze een winkeltje met knopen en garen gehad, maar dat was pas op haar zestigste en daar heeft ze voor moeten vechten als een leeuwin. Dat kunnen wij ons nu niet meer voorstellen. Toch is het geen manifest of gefrustreerd feministisch boek, het gaat over vrouwen die zich aan het bevrijden zijn van hun mannen. Het is hun verhaal. Ze kwamen op voor zichzelf, dat was al werk genoeg.” “Vijftig jaar geleden zaten wij vrouwen hier ook nog in de middeleeuwen, hoor, alleen is iedereen dat vergeten. Dat de vrouw pas in 1958 handelsbekwaam werd geacht: dat is het jaar waarin ik geboren werd, hè.” Fel: “Het is toch niet te geloven dat je tot dan de toestemming van je man nodig had om te gaan werken? Mijn moeder is op dat moment opnieuw gaan studeren en mijn vader werd woest: dat hoorde zo niet.” “Madeleine en Juliet worden verkracht in het boek. Maar langs de andere kant zeiden ze bij de uitgeverij dat de scène op het einde van het boek de beste vrijscène was die ze ooit gelezen hadden! En iedereen zegt dat het zo moeilijk is om over seks te schrijven. Ik vind dat helemaal niet zo moeilijk.” Lacht: “Al had ik wel schrik om het te schrijven, want zeker de laatste liefdesscène is bijzonder belangrijk, daar staat of valt het boek voor mij mee. Ik schreef die scènes ook graag om aan de mannen te zeggen: heren wilt ge dat eens lezen, zo wordt een vrouw graag bemind! Met tederheid en tijd, niet erop en erover.” “Al had ik de drie tijdslijnen van de vrouwen als eerste en als ruggengraat uitgeschreven, ik heb ook veel gevloekt en gepuzzeld en me ziek geteld om alles te doen kloppen, hoor. Ik ben dat gelukkig gewend, omdat ik veel in het theater heb gewerkt en scenario’s heb geschreven: ik heb een dramaturgische basis die mij geholpen heeft met de structuur van het boek. Ik ben doordrongen van opbouw, van turning points, van cliffhangers: dat zit in mijn genen. Ik beheers de kunst van het vertellen.” “Het boek is wat het is omdat ik het zo lang heb laten rijpen en ik er zo lang over heb nagedacht. Ik ben er niet onbezonnen aan begonnen: daar is twintig jaar aan voorafgegaan. Ik heb het misschien wel honderd keer geschreven in mijn hoofd. Het kwam er ook in één geut uit, als een waterval.” “En ik wist hoe het boek moest eindigen, zo is het ook in werkelijkheid gegaan. Het is geen mooi einde, jammer genoeg: de liefde mag niet bestaan. Het is Romeo en Julia, maar dan in Antwerpen.” “Toch is dat voor mij allemaal hetzelfde: ik vertel een verhaal. Dat doe ik al veertig jaar, alleen in verschillende disciplines. Ik schrijf al heel mijn leven en toen ik columns begon te schrijven voor De Morgen, wist ik dat er ook een publiek voor was.” “Ik durf bijna te zeggen dat zonder die columns mijn schrijfcarrière misschien wel niet gestart zou zijn. Plots was mijn verlammende schrijfangst weg en ging de kraan open.” “Ik had duidelijk veel tijd nodig om zover te komen. Ik had een heel laag zelfbeeld. Mijn moeder zei dat ik niets kon en dat er van mij niets ging komen. Ook voor mijn vader was een meisje iemand die op haar achttiende naar een bal ging om daar een rijke man op te scharrelen. Zo werd er over vrouwen gesproken. Ik ben actrice geworden omdat ik dacht: dat kan ik. Ik wilde toen al schrijven, films maken, regisseren, dingen bedenken en doen. Dat is ook de hele weg naar dit boek geweest: dat ook dúrven.”||https://www.parool.nl/kunst-media/hilde-van-mieghem-debuteert-op-haar-64ste-met-een-meeslepende-familiesaga-het-is-romeo-en-julia-maar-dan-in-antwerpen~b5b51e9e/
