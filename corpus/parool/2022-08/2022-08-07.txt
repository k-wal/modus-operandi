2022-08-07||Ongekende vakantiedrukte op Europese wegen: ‘Ruim 30 procent meer pech dan in 2019’||“Dit is de drukste zomer op de Europese wegen ooit,” zegt Arnoud Broekhuis van de ANWB Verkeerscentrale onomwonden. “We zien dit jaar iets nieuws: de drukte begint al op vrijdag. De zwarte zaterdagen waren dit jaar zaterdag én vrijdag én zondag. Het is de hele week druk. Begrijpelijk, waarom zou je op zaterdag vertrekken om in de file aan te sluiten. We roepen al decennia: vertrek niet op zaterdag, eindelijk luisteren de mensen. De files zijn misschien niet langer dan andere jaren, maar de opgetelde totale vertraging is veel forser. Ook op een zondag heb je gewoon twee uur vertraging als je uit Spanje terugkomt.” De drukte op de weg leidt ook tot meer gestrande voertuigen. De ANWB Alarmcentrale turfde sinds 1 juli 400.000 telefoontjes van Nederlanders met autopech of ander onheil, zegt directeur Victor Geskes: “Ik heb het niet eerder zo druk gezien. Ruim 30 procent meer autopech dan in 2019, de laatste zomervakantie voor corona.” De ANWB heeft ingespeeld op de drukte en zijn vloot vervangende auto’s voor gestrande vakantiegangers met 20 procent uitgebreid tot 4400 auto’s met trekhaak. Het blijkt niet genoeg. Huurauto’s zijn in heel Europa schaars. Door gebrek aan onderdelen en monteurs duurt het lang voor de eigen auto is gemaakt. De ANWB kan daarom niet anders dan sommige pechvogels met de bus of de trein naar huis sturen. Geskes: “Het is een pittige zomer voor ons. Nederlanders gaan en masse met de auto naar het buitenland nu het weer kan. Vliegen is minder populair, al is het maar vanwege de stress of je de vlucht haalt en of de koffer niet kwijtraakt. De hitte in Zuid-Europa vraagt veel van de auto. Er zijn problemen met het koelsysteem of met de koppeling als mensen bergop in de file komen. Tel al die oorzaken op en je zit in de drukte die we nu hebben.” De ellende is nog niet voorbij. De twee zwarte zaterdagen – afgelopen zaterdag en de zaterdag ervoor – zijn geweest, maar heel augustus blijven de weekeinden in Europa zeer druk, waarschuwt de ANWB. 4 september eindigt de vakantie in de regio Zuid; pas dan worden de laatste vakantiefiles verwacht.||https://www.parool.nl/nederland/ongekende-vakantiedrukte-op-europese-wegen-ruim-30-procent-meer-pech-dan-in-2019~b9d7f785/
2022-08-07||Overwinning voor Biden: Senaat keurt miljardenplan voor klimaat goed||De democraten hebben dit plan van meer dan 430 miljard dollar aan investeringen met één stem verschil goedgekeurd. De vijftig Democraten in de Senaat stemden voor de plannen, de vijftig Republikeinen waren tegen. De beslissende stem moest derhalve van vice-president Kamala Harris komen. Daarmee was een wetgevingspakket ter waarde van in totaal 430 miljard dollar goedgekeurd. Het miljardeninvesteringsplan gaat volgende week naar het Huis van Afgevaardigden voor een eindstemming, voordat het door Joe Biden wordt ondertekend. “De weg is lang, moeilijk en bochtig geweest,” onderstreepte de leider van de democraten in de senaat, Chuck Schumer, vlak voor de stemming. Dat werd in zijn kamp met een daverend applaus ontvangen. Vorige week werd bekend dat de Amerikaanse senator die maandenlang het omvangrijke hervormingspakket van president Joe Biden blokkeerde, zijn verzet had gestaakt. Daarmee stond niets ‘het meest ambitieuze Amerikaanse klimaatbeleid ooit’ nog in de weg. Het gaat om de grootste investering ooit in de Verenigde Staten voor het klimaat. Het omvat 370 miljard dollar om de uitstoot van broeikasgassen met 40 procent te verminderen in 2030. Met deze hervorming krijgt een Amerikaan tot 7.500 dollar aan heffingskortingen voor de aanschaf van een elektrische auto. De installatie van zonnepanelen op het dak zal voor 30 procent worden gedekt. Deze hervorming moet het ook mogelijk maken om de veerkracht van de bossen te versterken tegen de monsterbranden die het westen van het land teisteren en waarvan de vermenigvuldiging rechtstreeks wordt toegeschreven aan de opwarming van de aarde. Er zullen ook enkele miljarden dollars aan belastingkredieten worden aangeboden aan de meest vervuilende industrieën om hen te helpen bij hun energietransitie, een maatregel die sterk wordt bekritiseerd.||https://www.parool.nl/wereld/overwinning-voor-biden-senaat-keurt-miljardenplan-voor-klimaat-goed~b1cf1b64/
2022-08-07||Geen plaknachten tijdens komende hittegolf||Dat er een hittegolf aankomt, is zo goed als zeker. Maandag stokt de temperatuur op de meeste plaatsen nog onder de 25 graden, maar dinsdag schiet de thermometer al omhoog naar bijna 30 graden in het zuiden. Woensdag tot en met zondag komt het kwik vrijwel dagelijks boven de 30 graden uit. Een tweede hete periode in een maand tijd dus. En toch hebben we weerkundig gezien met een heel ander soort warmte te maken. Geen vochtige, plakkerige en broeierige Middellandse Zeelucht die vanuit het zuiden deze kant op waait, maar veel drogere wind uit het noordoosten of oosten van Europa. Die komt vanuit de Baltische staten, Polen en Duitsland, waar het net als hier weinig geregend heeft. “Dat betekent dat de luchtvochtigheid vrij laag blijft,” weet weerman Johnny Willemsen van Weerplaza. “Daardoor is er een veel groter verschil mogelijk tussen de minimum- en maximum temperatuur.” Droge lucht koelt ’s nachts gemakkelijker af. En als de zon er eenmaal op schijnt, warmt het ook weer snel op. “Daarom voelt de warmte ook lekkerder aan. 33 graden is veel beter uit te houden als het niet zo vochtig is.” Niet alleen overdag is het beter te doen, ook ’s nachts kunnen mensen het dus een stuk beter uithouden. De aankomende twee nachten komt het kwik gemakkelijk onder de 15 graden. Daarna loopt het elke nacht iets op, maar blijft de minimumtemperatuur dik onder de 20 graden. Die vijf graden verschil met drie weken geleden gaan we goed merken, stelt Willemsen. Zijn belangrijkste tip voor komende dagen is dan ook: zet ’s nachts of ’s ochtends de ramen of deuren open, en laat je huis weer lekker afkoelen. De warme oostenwind van de komende week heeft nog een voordeel: het wordt heerlijk vertoeven op het strand. “Nu is het daar nog wat fris,” zegt Willemsen. “Maar vanaf woensdag is het ook op de meeste stranden zo’n 28 graden.” Uitzondering zijn de stranden in de kop van Noord-Holland en de Wadden, waar de lucht wel wat afkoelt. Hoe lang de hittegolf precies aanhoudt, is nog moeilijk te zeggen. Tot en met zondag blijft het rond de 30 graden, maar daarna zakt de temperatuur een aantal graden, tot net boven of net onder de 25 graden. Zodra de metingen in De Bilt een dag niet boven de 25 graden uitkomen, is de hittegolf officieel voorbij. Daardoor sneuvelen er hoogstwaarschijnlijk geen records. Alleen al de laatste landelijke hittegolf, van augustus 2020, duurde dertien dagen. De allerlangste hittegolf in ons land was in 1975 en duurde 18 dagen. Maar écht fris wordt het overdag ook niet deze zomer. Hittegolf of niet: de komende twee weken wordt het elke dag dik 20 graden.||https://www.parool.nl/nederland/geen-plaknachten-tijdens-komende-hittegolf~b214092a/
2022-08-07||Zeven kittens gedumpt op parkeerplaats Amsterdamse bos||In de bench zaten de kittens met een handdoekje. De Dierenambulance de Ronde Venen / Amstelland / Stichtse Vecht schrijft zondag op Facebook over de vondst en spreekt van een ‘niet-dierwaardige manier van lozen’. “Eens was ik geliefd, nu zijn wij gedumpt als een vuilniszak met afval.” De dierenambulance is op zoek naar mensen die de kittens herkennen.||https://www.parool.nl/amsterdam/zeven-kittens-gedumpt-op-parkeerplaats-amsterdamse-bos~bfed58ea/
2022-08-07||Partyboten zorgen voor overlast op de Nieuwe Meer: ‘Na een paar uur ben je de muziek wel beu’||Een zonnige dag aan de oevers van de Nieuwe Meer loopt op zijn einde. In de late middagzon hebben twee bewoners van de Nieuwemeerdijk hun tuinstoelen uitgeklapt op hun eigen steigertje aan de Ringvaart, die uitkomt op het meer. “Daar heb je ze,” wijst de bewoonster, die niet met haar naam in de krant wil. Op de plas doemen twee platte boten met aan boord groepjes jongeren op. De scheepjes blijven dobberen op het midden van het meer. Wie goed luistert hoort de beats vanaf de bootjes over het water rollen. Het is precies het geluid dat aan de boorden van de Nieuwe Meer al enige tijd voor veel ergernis zorgt. “Ik snap de jongens op die boten natuurlijk best,” zegt de echtgenoot van de zonnebaadster. “Ze willen een feestje en dat gunnen we ze ook. Alleen: na een paar uur ben je die muziek wel beu.” De twee schetsen de problemen: als de drank aan boord in de man zit, gaat de volumeknop omhoog. En op de lange zomeravonden blijft de muziek aan boord aan tot na middernacht. Ook doordeweeks. “Er moet ingegrepen worden,” vindt de Nieuwemeerdijkbewoonster, die op meer handhaving aandringt. “Na tienen moet het gewoon rustig zijn. Er wonen hier mensen die willen slapen.” Een soortgelijk verhaal vertelt Karin van Dantzig, eigenaar van de op de andere oever gelegen pannenkoekenboerderij Meerzicht. Ze schetst hoe de boten, die soms wel vijftig feestvierders vervoeren, in de eerste coronazomer voor het eerst opdoken. “Op de grachten in Amsterdam mag er nog maar een beperkt aantal mensen op een bootje. Die regels zorgen voor een waterbedeffect. De grotere gezelschappen komen nu deze kant op. Het is bijna elke dag raak.” Ze vertelt hoe gasten op haar terras haar met regelmaat vragen of de radio wellicht iets zachter kan. “Dan leg ik uit dat wij helemaal geen radio aan hebben. Die jongens op de boten hebben misschien zelf ook niet door dat hun technobeats over het water zo ver dragen, maar bij ons op terras zitten soms driehonderd mensen. Dat is meteen heel veel overlast.” Van Dantzig kreeg recent vertegenwoordigers van de gemeente Amsterdam op bezoek. “Die luisterden heel serieus, dat was fijn,” zegt de horecaondernemer. “Maar ze vertelden ook dat er te weinig capaciteit is om goed op het water te patrouilleren.” Van Dantzig heeft van bewoners van het nabijgelegen tuinpark verhalen gehoord over slierten van tot wel 25 boten die op het midden van het meer in een kring gaan liggen. De bewoners van de Nieuwemeerdijk hebben zulke hoge aantallen niet gezien, maar spreken wel over avonden met tussen de tien en vijftien partyboten. De bestuurder van het pontje over de Ringvaart bevestigt die aantallen. Hij wijst op de veiligheidsrisco’s. “Er wordt veel gedronken, maar ik heb niemand met zwemvesten gezien. En het water is op dat punt 35 meter diep.” Het bestuur van stadsdeel Zuid zegt de overlastmeldingen in kaart te brengen. Op basis daarvan wordt besloten of er meer handhaving komt.||https://www.parool.nl/amsterdam/partyboten-zorgen-voor-overlast-op-de-nieuwe-meer-na-een-paar-uur-ben-je-de-muziek-wel-beu~be2006f7/
2022-08-07||Atlete Femke Bol voor het eerst onder de 50 seconden op 400 meter ||Daarmee haalde de atlete ruim zes tienden van een seconde af van haar persoonlijk record dat ze vorig jaar had gelopen in Roemenië (50,37). Die tijd gold ook een tijdje als Nederlands record, maar Lieke Klaver dook daar vorige maand bij de WK in Eugene onder. Na 50,24 in de series klokte Klaver 50,18 in de halve finales. De 23-jarige Klaver greep in de eindstrijd met 50,33 net naast de medailles, ze werd vierde. Bol focuste zich bij de WK op de 400 meter horden, het onderdeel waarop ze vorig jaar in Tokio olympisch brons pakte. In Eugene volgde een zilveren medaille, achter de ongenaakbare Amerikaanse Sydney McLaughlin. Bol liep in Chorzów haar eerste 400 meter van dit jaar. Zonder horden op de baan doorbrak ze de ‘magische’ grens van 50 seconden. Haar 49,75 betekende niet alleen een Nederlands record, maar ook een zogeheten meetingrecord. De Poolse Natalia Kaczmarek eindigde voor eigen publiek als tweede in 49,86. “Ik miste mijn horden wel een beetje, maar het is geweldig om de grens van 50 seconden te doorbreken,” zei Bol. “Dit is een droom. Ik wist dat ik het in mijn benen had, want op de training ging het steeds beter, maar het is geweldig om dit eindelijk te doen. Natalia zette me in de laatste meters echt onder druk en concurrentie helpt me altijd om het nóg beter te doen. Het lijkt makkelijker zonder horden, maar ik moest wel wennen aan de snelheid. Het is dan een kwestie van gefocust blijven en dat lukte nu heel goed.” Bij de EK van later deze maand in München komt Bol in principe in actie op zowel de 400 meter als de 400 meter horden, al maakte ze na haar recordrace in Chorzów nog wel een voorbehoud. “Ik weet nog niet of ik beide onderdelen ga lopen, ik moet daar met mijn coach nog een beslissing over nemen.” Met de estafetteploeg kan Bol op de 4x400 meter op de EK ook voor een medaille gaan.||https://www.parool.nl/sport/atlete-femke-bol-voor-het-eerst-onder-de-50-seconden-op-400-meter~b0a63245/
2022-08-07||Ook Feyenoord en PSV winnen: oud-Ajacied Danilo verkozen tot Man of the Match||Enkele dagen voor de cruciale ontmoeting met AS Monaco in de kwalificatie van de Champions League won PSV met speels gemak van FC Emmen. In Eindhoven eindigde het openingsduel in 4-1. Diep hoefde de formatie van de nieuwe coach Ruud van Nistelrooij er niet voor te gaan. Met een reeks van fouten werkte de gepromoveerde tegenstander volop mee aan de tegentreffers. Johan Bakayoko opende in de 18e minuut de score, maar de volgende treffer kregen de Eindhovenaren cadeau van de tegenstander. Na een vrije trap slaagden twee spelers van Emmen er bijna in de bal over de eigen doellijn te werken en was de derde bij die poging ‘succesvol’. Maikel Kieftenbeld was degene die op kolderieke wijze het beslissende tikje gaf. Nog voor rust werd het 3-0. Cody Gakpo maakte het doelpunt. Het voorbereidende werk was van verdediger Armando Obispo, ook hij dwong balverlies af bij een aanval van Emmen. Meteen na de hervatting kreeg PSV alle ruimte om verder uit te lopen. Gakpo maakte de vierde treffer, op aangeven van Luuk de Jong. Daarna scoorde Romeny voor de bezoekers. Ondanks de ruime zege speelde PSV geen vlekkeloze wedstrijd. “We waren vooral in de openingsfase nog wat zoekende en creëerden te weinig in die periode,” zei coach Ruud van Nistelrooij tegen ESPN. “Je weet dat we de kwaliteit hebben om ineens toe te slaan. Dat is ook gebeurd. Na de 1-0 vonden we de juiste oplossingen wat gemakkelijker. Het was niet verrassend dat we verder uitliepen, al was dat door dat eigen doelpunt van Emmen wel wat fortuinlijk. Maar daarmee was de wedstrijd wel min of meer beslist in ons voordeel.” Ook Feyenoord won de eerste competitiewedstrijd van het seizoen. De van Ajax overgekomen spits Danilo scoorde twee keer. Het werd in de Gelredome uiteindelijk 2-5. Feyenoord trad aan met een op veel plaatsen gewijzigd elftal. Tyrell Malacia, Luis Sinisterra, Guus Til, Bryan Linssen, Cyriel Dessers en Reiss Nelson vertrokken deze zomer. Ook verdediger Marcos Senesi ontbrak: hij staat op het punt over te stappen naar Bournemouth. Nieuwelingen Jacob Rasmussen, Quinten Timber, Sebastian Szymanski, Javairô Dilrosun en oud-Ajacied Danilo hadden allemaal een basisplaats. Dilrosun kreeg de eerste kans. De aanvaller raakte in de 18e minuut de paal. Direct daarna was Vitesse wel trefzeker. Million Manhoef werd in het zestienmetergebied aangespeeld en kreeg de ruimte om te draaien en te schieten: 1-0. Feyenoord draaide het duel nog in de eerste helft om. Na een pass van Szymanski kon de Zweed Patrik Walemark scoren. Danilo kopte Feyenoord kort voor rust op voorsprong uit een indraaiende vrije trap van Szymanski. Vitesse oogde tegen Feyenoord op veel momenten machteloos. De thuisclub deed nog wel iets terug en maakte in de 56e minuut gelijk, maar Feyenoord liep daarna snel weg. Dilrosun trapte de bal in de 61e minuut vanaf de zijkant van het strafschopgebied fraai over doelman Jeroen Houwen in de verre hoek. De keeper blunderde daarna toen hij te traag handelde en Danilo hem de bal kon ontfutselen en scoren: 2-4. Lutsharel Geertruida besliste het duel met de 2-5 definitief. “We hebben weer keihard gewerkt, net zoals we vorig seizoen deden. Er kan nog genoeg verbeteren aan ons samenspel, maar we hebben een prima overwinning behaald,” aldus Arne Slot. De trainer van Feyenoord ergerde zich de laatste weken een beetje aan mensen die zeiden dat de situatie van Feyenoord, qua transfers en samenstelling van de groep, dezelfde is als die van een jaar geleden. “Maar toen was de groep bij het begin van de voorbereiding al grotendeels compleet. Er kwamen nog enkele spelers op een later tijdstip bij. Nu was dat heel anders,” zei Slot. “Daarom is het des te mooier dat we vandaag zo beginnen. Al hadden we ook wel het geluk dat dit Vitesse niet het Vitesse is van vorig seizoen.” Voor oud-Ajacied Danilo was een heldenrol weggelegd. De Braziliaanse spits verruilde Ajax voor Feyenoord en drukte zondagmiddag gelijk zijn stempel op de wedstrijd. Hij scoorde tweemaal en werd gekozen tot Man of the Match. “Dit is de beste start die we ons hadden kunnen wensen na een lastige voorbereiding met veel veranderingen in de selectie,” zei Danilo na afloop bij ESPN. “Die eerste was natuurlijk de mooiste. Het was mijn eerste kopgoal in de eredivisie. Ik heb er de afgelopen tijd veel op getraind om dat te verbeteren, dus ik ben blij dat het nu direct resultaat oplevert. Dit is wat ik moet doen als spits.” “Het was een lastige wedstrijd tegen een goede tegenstander, maar we waren sterk,” aldus Danilo. “Alle nieuwe jongens hebben het goed gedaan. We kijken enorm uit naar de volgende wedstrijd, tegen Heerenveen voor eigen publiek.” Ook aankoop Szymanski maakte een goede indruk. De middenvelder strooide met passjes die de meeste Eredivisie-spelers niet eens kunnen bedenken. Ajax is gewaarschuwd.||https://www.parool.nl/sport/ook-feyenoord-en-psv-winnen-oud-ajacied-danilo-verkozen-tot-man-of-the-match~bb2e795d/
2022-08-07||Feyenoord en PSV beginnen sterk aan competitie||Arne Slot, trainer van Feyenoord had vooraf geen rekening gehouden met een ruime zege. “Ik had op een wat minder positief scenario, gerekend,” zei de coach na de 5-2-overwinning. “Tegelijkertijd krijg je ook twee doelpunten tegen, maar des te knapper is het dat je dan zo wint.” Feyenoord raakte in de zomer met het vertrek van onder anderen Cyriel Dessers, Bryan Linssen, Luis Sinisterra en Guus Til belangrijke doelpuntenmakers kwijt. De nieuwe aanwinsten van de club scoorden in de voorbereiding moeizaam. “Maar voor mij was dat niet echt een issue. We hebben bewust tegen heel sterke tegenstanders geoefend. En daar scoor je dan wat moeizamer tegen dan tegen kleinere clubs,” zei Slot. Vitesse kwam in de eerste helft op voorsprong en na een uur spelen maakte Nikolai Baden Frederiksen de 2-2. “We hebben weer keihard gewerkt, net zoals we vorig seizoen deden. Er kan nog genoeg verbeteren aan ons samenspel, maar we hebben een prima overwinning behaald,” aldus Slot. De trainer van Feyenoord ergerde zich de laatste weken een beetje aan mensen die zeiden dat de situatie van Feyenoord, qua transfers en samenstelling van de groep, dezelfde is als die van een jaar geleden. “Maar toen was de groep bij het begin van de voorbereiding al grotendeels compleet. Er kwamen nog enkele spelers op een later tijdstip bij. Nu was dat heel anders”, zei Slot. “En het gaat er niet alleen om samenspel, er is veel meer dan dat als je een nieuwe groep hebt. Er is ook nog iets als hiërarchie bijvoorbeeld. Wie zijn de leiders? Dat zijn allemaal dingen waar je aan moet werken. Daarom is het des te mooier dat we vandaag zo beginnen. Al hadden we ook wel het geluk dat dit Vitesse niet het Vitesse is van vorig seizoen.” Ook PSV heeft, enkele dagen voor de cruciale ontmoeting met AS Monaco in de kwalificatie van de Champions League, zijn eerste competitieduel gewonnen. Met speels gemak werd FC Emmen in Eindhoven met 4-1 verslagen. Diep hoefde de formatie van de nieuwe coach Ruud van Nistelrooij er niet voor te gaan. Met een reeks van fouten werkte de op het hoogste niveau teruggekeerde tegenstander volop mee aan de tegentreffers. Toch was de formatie van trainer Dick Lukkien niet eens zo slecht begonnen. Zo schoot Ole Romeny na enkele minuten maar net voor het Brabantse doel langs. Johan Bakayoko opende in de achttiende minuut de score. De Belgische aanvaller, vorig seizoen onder Van Nistelrooij vooral spelend voor Jong PSV, rondde af na een door Xavi Simons opgezette aanval. De van Paris Saint-Germain overgenomen middenvelder, voor het eerst basisspeler, had de bal opgepikt na een hoekschop van Emmen. De volgende treffer kregen de Eindhovenaren cadeau van de tegenstander. Na een vrije trap slaagden twee spelers van Emmen er bijna in de bal over de eigen doellijn te werken en was de derde bij die poging ‘succesvol’. Maikel Kieftenbeld was degene die op kolderieke wijze het beslissende tikje gaf. Nog voor rust werd het 3-0. Cody Gakpo maakte het doelpunt. Het voorbereidende werk was van verdediger Armando Obispo, ook hij dwong balverlies af bij een aanval van Emmen. Van Nistelrooij had onder meer Ibrahim Sangaré en Guus Til buiten het basiselftal gelaten. Halverwege wisselde hij al Philipp Max en Joey Veerman. Gakpo mocht na een uur inrukken. Meteen na de hervatting kreeg PSV alle ruimte om verder uit te lopen. Gakpo maakte de vierde treffer, op aangeven van Luuk de Jong. Daarna scoorde Romeny voor de bezoekers. PSV speelt dinsdag in de kwalificatie van de Champions League thuis tegen AS Monaco. Het eerste duel tussen de clubs eindigde afgelopen week in 1-1.||https://www.parool.nl/sport/feyenoord-en-psv-beginnen-sterk-aan-competitie~b741e1e8/
2022-08-07||Geweld in Gaza laait weer hoog op, zwaarste klappen vallen aan Palestijnse kant||Na een periode van relatieve rust is het geweld in en rond de Palestijnse Gazastrook dit weekend hoog opgelaaid. Keer op keer waren in Gaza explosies te horen van Israëlische bombardementen, en verschenen in de lucht boven Israël de rookpluimen van raketten die door de militante groepering Palestijnse Islamitische Jihad (PIJ) werden afgevuurd. Het was het hevigste geweld in het gebied in ruim een jaar tijd, en zoals gewoonlijk vielen de zwaarste klappen aan Palestijnse kant: 31 Palestijnen werden de afgelopen dagen in het conflict gedood. Onder hen zijn PIJ-strijders, maar ook burgers, waaronder zeker zes kinderen. Ook vielen in de dichtbevolkte Gazastrook ruim 250 gewonden. Aan Israëlische kant vielen geen dodelijke slachtoffers, maar werden wel verschillende gewonden gemeld. Met de aankondiging van een staakt-het-vuren leek zondagavond een voorlopig einde te komen aan de beschietingen. De escalatie begon eigenlijk al in de nacht van maandag op dinsdag, toen Israëlische troepen in bezet gebied met geweld een van de leiders van de Palestijnse Islamitische Jihad arresteerden, Bassam al-Saadi. De door Iran gesteunde PIJ heeft net als de machtigere Hamasbeweging een streng islamitische en radicaal anti-Israëlische agenda, maar is kleiner van formaat en draagt geen verantwoordelijkheid voor het bestuur van Gaza. Wel beschikt de beweging over een raketarsenaal, al gaat het veelal om weinig vernuftige projectielen die regelmatig in de Gazastrook zelf terecht komen. Na de arrestatie van leider Al-Saadi, die met een hond werd opgejaagd en gewond raakte, hield Israël rekening met een gewelddadig antwoord in de vorm van aanvallen op Israëlische burgers en militairen. Naar eigen zeggen om dat voor te zijn besloot de regering van de kersverse minister-president Yair Lapid vrijdag de aanval in te zetten. Daarbij werd met een dronebombardement al snel een hooggeplaatste commandant van PIJ in Gaza gedood. Een dag later wist Israël een tweede overwinning te claimen met de dood van een andere leider van de militante groepering, die daarmee een aantal klappen moest incasseren zonder zelf in Israël veel schade te hebben aangericht. De uitschakeling van de twee commandanten is in de aanloop naar parlementsverkiezingen van november een opsteker voor premier Lapid, die in tegenstelling tot veel van zijn concurrenten in de Israëlische politiek geen noemenswaardige militaire ervaring heeft. Dit offensief tegen PIJ, dat de naam ‘Operatie Ochtendgloren’ kreeg, brengt daar enige verandering in. Het is de hevigste oplaaiing van het conflict met de Palestijnen sinds vorig jaar mei. Toen vochten Israël en Hamas een oorlog van elf dagen uit, ook tot grootschalig geweld kwam op de bezette Westelijke Jordaanoever en tussen bevolkingsgroepen in Israëlische steden. Een escalatie in die orde van grootte bleef dit weekend uit. Belangrijk daarbij is dat Hamas, dat in Gaza de dienst uitmaakt en over zwaarder geschut beschikt, zich niet of nauwelijks in de gevechten mengde. De radicale organisatie veroordeelde weliswaar het Israëlische geweld, maar bleek niet bereid de rivaliserende PIJ te hulp te schieten en daarmee ook zelf zware klappen te riskeren. Ook zouden Palestijnen in Gaza Hamas een verslechtering van de leefomstandigheden door aanhoudende bombardementen weleens zwaar kunnen aanrekenen. Die omstandigheden zijn ook zonder oplaaiend geweld al beroerd te noemen. De grenzen van Gaza zijn door Israël en Egypte voor de meeste mensen en goederen gesloten. De afgelopen dagen verslechterde de humanitaire situatie doordat geen diesel ingevoerd kon worden om de elektriciteitscentrale draaiend te houden. Mede vanwege het menselijke leed en de oplopende burgerslachtoffers drongen andere landen de afgelopen dagen aan op een staakt-het-vuren, waarover zondag onder bemiddeling van Egypte overeenstemming werd bereikt. De wapenstilstand is om 22.30 uur Nederlandse tijd ingegaan.||https://www.parool.nl/wereld/geweld-in-gaza-laait-weer-hoog-op-zwaarste-klappen-vallen-aan-palestijnse-kant~b9908b1f/
2022-08-07||Debuut Erik ten Hag bij Manchester United loopt uit op nachtmerrie tegen Brighton||Net als Louis van Gaal in 2014 slaagde Erik ten Hag er niet in om zijn eerste duel als trainer van Manchester United te winnen. Waar de huidige bondscoach verloor van Swansea City, leed de oud-trainer van Ajax een nederlaag tegen middenmoter Brighton. Van pech was geen sprake. Op Old Trafford had de thuisploeg op diverse posities een gebrek aan kwaliteit en opties. Zijn ontvangst was prachtig. Onder luid applaus van de supporters kwam Erik ten Hag als laatste uit de spelerstunnel. Hij zwaaide naar alle hoeken van het stadion, gaf mascotte Fred the Red een high five en nam plaats in de dug-out. Door het gejuich viel amper op dat Cristiano Ronaldo in trainingspak op de reservebank zat. De 37-jarige superster, die aanstuurt op een vertrek, moest wachten op een invalbeurt. Ten Hag gunde nieuwkomers Christian Eriksen en Lisandro Martínez wel een basisplaats. Tyrell Malacia moest langer wachten op zijn debuut in de Premier League. Hoewel de voormalige Feyenoorder indruk maakte tijdens de voorbereiding, kreeg Luke Shaw de voorkeur boven hem als linksback. Zonder echte spits – Anthony Martial kampt met hamstringklachten, Ronaldo sloot laat aan bij de selectie – koos Ten Hag voor een alternatieve formatie. Met Eriksen in de rol van schaduwspits probeerde Manchester United de verdediging van Brighton te ontregelen, maar het experiment viel na een halfuur spelen in duigen. De ‘seagulls’ kwamen op voorsprong via Pascal Gross, op aangeven van Danny Welbeck. Brighton, met oud-Ajaxspeler Joël Veltman in de defensie, liet zich niet verrassen. Het team van trainer Graham Potter had overal een antwoord op. Na een schitterende aanval over het hele veld verdubbelde Gross met zijn tweede doelpunt van het duel de voorsprong: 0-2. Het publiek begeleidde Manchester United na het rustsignaal met boegeroep naar de kleedkamer. Ten Hag moest ingrijpen om zijn gezicht enigszins te redden. Nadat de ‘Red Devils’ energiek aan de tweede helft begonnen, kwam Ronaldo binnen de lijnen voor Fred. Deze meer traditionele opstelling (4-3-3) leverde, dankzij een gelukje, een treffer op. Middenvelder Alexis Mac Allister van Brighton werkte de bal in eigen doel: 1-2. Aangemoedigd door de opgeleefde aanhang ging Manchester United soepeler en in hoog tempo op zoek naar de gelijkmaker. Om meer creativiteit in het elftal te brengen, bracht Ten Hag Donny van de Beek in. Kort voor het einde mocht Tyrell Malacia zijn opwachting maken, maar een remise zat er niet meer in. “Dit is wel een tegenslag. Het is teleurstellend, maar we moeten ermee zien te dealen,” zei Ten Hag na de nederlaag. “We wisten dat het niet gemakkelijk zou worden. We zitten in een proces, en dat kost tijd, maar je hebt geen tijd en je moet wedstrijden zien te winnen. En het was ook totaal onnodig, want je geeft twee gemakkelijke ballen weg en ook organisatorisch gaat er een en ander mis. Maar het is gebeurd. We moeten het nu gaan analyseren en lessen trekken.” Of Ten Hag versterking nodig heeft? “Ook met deze spelers hadden we het beter kunnen doen.” Ten Hag kan zich nu gaan richten op de eerste uitwedstrijd in de Premier League, komende zaterdag bij Brentford, de oude club van Eriksen. Vervolgens komt op maandag 22 augustus Liverpool op bezoek op Old Trafford, waar de supporters dan een resultaat zullen verlangen van hun spelers en de nieuwe coach.||https://www.parool.nl/sport/debuut-erik-ten-hag-bij-manchester-united-loopt-uit-op-nachtmerrie-tegen-brighton~b450aff8/
2022-08-07||Roze hoedjes vastgelijmd op kopjes duiven: ‘Geweldige grap, wat kan jij trots zijn’||De eerste duif werd gespot in de buurt van het Vondelpark. In een Instagram-story was het beestje te zien met een roze hoedje op, terwijl de filmer er hartelijk om lachte. De lijmslierten liepen nog over het kopje en bij iedere beweging trok het hoedje aan de oogleden. Stichting Stadsduiven Hulp Nederland zag er de lol niet van in en stuurde gelijk een ‘redder’ op pad om de duif hulp te bieden. Wat voor de boosdoeners (en de maker van het filmpje) een grap leek, is voor duiven namelijk levensgevaarlijk, aldus de stichting. Komt de lijm in het oog van de duif, dan loopt de duif het risico blind te worden. In de stadsjungle is blindheid een doodsvonnis, zeker voor duiven. Bovendien belemmert het hoedje het zicht van de duiven en kan de lijm waarmee het roze gevaarte is vastgeplakt zelfs dodelijk zijn voor het beestje. Duiven hebben namelijk een zeer gevoelig ademhalingssysteem. Daarnaast zijn de met lijm besmeurde veren niet meer waterdicht. De winter wordt voor de duif dus koud en nat: een ware lijdensweg. Eenmaal aangekomen op locatie trof de redder ook een tweede duif aan. Die had zich inmiddels weten te ontdoen van het hoedje, maar was daarbij ook een aantal veren verloren. De lijmresten zaten nog op de kop. Stichting Stadsduiven Nederland spreekt schande van de actie. Het leven van duiven is al moeilijk genoeg zonder dat mensen dit soort acties met de beestjes uithalen. Dat normale mensen het grappig vinden, baart de stichting zorgen. ‘Zouden ze het ook grappig vinden als iemand hoeden op het hoofd van een kitten of puppy lijmde? Waarschijnlijk minder,’ schrijft de stichting op hun Facebookpagina. ‘Voor deze duif was ons vermaak veel belangrijker dan hun eigen wensen. Maar dierenmishandeling is nooit grappig.’ Ook de Dierenambulance Amsterdam is niet te spreken over de ‘grap’. Op hun Instagram-pagina schrijven ze sarcastisch: ‘Geweldige grap. Degene die dit heeft gedaan: wat kan jij trots zijn.’||https://www.parool.nl/amsterdam/roze-hoedjes-vastgelijmd-op-kopjes-duiven-geweldige-grap-wat-kan-jij-trots-zijn~b488af7a/
2022-08-07||Brobbey had kwartier nodig om te bewijzen dat hij bij Ajax de enige echte aanvalsleider is ||Na zijn trefzekere debuut tegen Fortuna twee jaar geleden en twee goals tegen Utrecht eerder dit jaar heeft Brobbey ook zijn derde periode in Ajax 1 doeltreffend ingeluid. Met zijn optreden stelt hij Ajaxtrainer Alfred Schreuder meteen voor zware keuzes. Als huurling was hij in nog geen vierhonderd minuten zeven keer trefzeker, waaronder ook tegen PSV (2-1) en in de slotminuten tegen NEC (0-1). Daarop besloot Ajax ondanks veel morele weerstand en gesteggel met Brobbey’s zaakwaarnemer, de transfervrij vertrokken speler voor een kleine twintig miljoen euro terug te halen. Dat bedrag was overigens geen garantie voor een basisplaats, aangezien Schreuder recordaankoop Steven Bergwijn op links, leider Dusan Tadic in de as en de op tachtig miljoen ingeschaalde Antony op rechts heeft staan. “Ik had hem het liefst eerder erbij gehad, omdat hij nu toch weer een lichte achterstand heeft,” zei Schreuder na Brobbey’s comeback in Oostenrijk. “Zijn power, zijn kracht... Er gebeurt wat als hij op het veld staat. Hij krijgt niet voor niets nummer 9. We hebben het volste vertrouwen in hem.” De prijs, het rugnummer en de kwaliteiten garandeerden niet dat Brobbey zich meteen in het elftal zou nestelen. Daarvoor is de concurrentie te groot en zijn fitheid nog te veel een thema. In clubverband speelde hij nog geen officiële wedstrijd vol. In de apotheose tegen Vitesse vorig seizoen maakte hij de meeste minuten, 79 om precies te zijn, in een wedstrijd die bovendien nergens meer om ging. Zijn loopbaan mag dan nog pril zijn, maar Brobbey reeg niet alleen doelpunten, maar ook blessures aaneen. Dat wist oud-trainer Erik ten Hag en dat weet ook Schreuder. “We gaan heel goed kijken wat het beste voor hem is. Hij is niet gewend basisspeler te zijn bij een profclub. Het is onze taak hem uit te leggen wat dat betekent en begrip te kweken. Er zit een plan achter. Aan het eind van het seizoen moet Brian topfit zijn. Wij bepalen daarin zijn programma en speeltijd. Natuurlijk heeft hij wedstrijden nodig, maar dat moet fysiek wel kunnen. Daar ben ik heel duidelijk in. Dat weet hij.” Daarmee leek Schreuder tijdens het trainingskamp ook de angel uit het luxeprobleem in de aanval te halen. Maar de eredivisie is pas een ronde oud en de coach weet dat al dat doseren met zijn goudhaantje wel eens knap lastig kan worden. Dik een kwartier had Brobbey nodig om te bewijzen dat hij de enige echte aanvalsleider is voor en van Ajax. Niet dat Tadic niet als aanspeelpunt kan fungeren. Integendeel. Tegen Fortuna leidde het echter vooral tot trechtervoetbal en gebaarde Antony meer dan eens dat hij een open baan naar de spits miste om door te kunnen voetballen. Na rust voetbalde Ajax met Brobbey (en Davy Klaassen) een stuk makkelijker. Qua afstemming leek het er ineens weer op. Toen werd ook duidelijk dat Brobbey veelzijdiger is dan Tadic. Door continu te loeren op zijn kans en positie te kiezen voor de goal, waar de captain zich meer laat uitzakken, en door ook in de diepte aangespeeld te kunnen worden en met zijn snelheid en kracht zijn ploeg lucht te kunnen geven . De explosieve Brobbey, die Devyne Rensch de 2-1 liet aantekenen en zelf de belangrijke 3-1 binnenramde op aangeven van Tadic, werd, na Zlatan Ibrahimovic (2001 en 2002) en Dennis Rommedahl (2010), de derde Ajaxinvaller deze eeuw die als afmaker én aangever fungeerde. “We weten wat Brian kan en gelukkig hebben we een heel brede selectie,” zei Schreuder, die nog erkende dat zijn startformatie ondanks een goede trainingsweek niet uit de verf kwam. “Brian wordt steeds fitter. Hij kan nu het eerste uur spelen of invallen. Hij traint hard. Hopelijk kan hij snel meer minuten maken.” Daar zal ook bondscoach Louis van Gaal op hopen. Die stelde al dat de jeugdinternational in beeld is voor de selectie voor het WK. Daaraan voorafgaand wacht nog de Champions League, waar Brobbey na het kampioenschap al hardop van droomde met Ajax. Daar heeft hij, mits hij fit blijft, steeds meer reden toe nu hij zich meteen alweer een belangrijke schakel in het team heeft getoond.||https://www.parool.nl/sport/brobbey-had-kwartier-nodig-om-te-bewijzen-dat-hij-bij-ajax-de-enige-echte-aanvalsleider-is~b870e4ab/
2022-08-07||Club América bevestigt: Jorge Sánchez op weg van Mexico naar Ajax||Met Sánchez heeft Ajax de opvolger van de naar Bayern München vertrokken Mazraoui binnen. In de eerste wedstrijden van het seizoen fungeerde Devyne Rensch als de rechtsback van de Amsterdammers, maar hoewel hij zaterdag tegen Fortuna Sittard wel scoorde, overtuigde hij vooral in verdedigend opzicht niet. De 24-jarige Sánchez is een 25-voudig international van Mexico die in zijn thuisland tot 2018 uitkwam voor Santos Laguna en vervolgens de overstap maakte naar Club América. Na Steven Bergwijn, Calvin Bassey, Brian Brobbey, Owen Wijndal, Francisco Conceição en Lorenzo Lucca wordt de Mexicaan de zevende aanwinst van de regerend landskampioen, die zaterdag het nieuwe eredivisieseizoen startte met een 2-3 zege op Fortuna Sittard.||https://www.parool.nl/nieuws/club-america-bevestigt-jorge-sanchez-op-weg-van-mexico-naar-ajax~bdbb6999/
2022-08-07||Wie is Alex Jones, de ‘koning der complotdenkers’ die nu 45 miljoen boete krijgt? ||Alex Jones (48), oprichter van de omstreden, rechtse website Infowars, moet ten minste 4,1 miljoen dollar overmaken aan de ouders van een 6-jarige jongen die in 2012 omkwam bij de grote schietpartij op een school in het dorp Sandy Hook, even boven New York. Zich steeds beroepend op de vrijheid van meningsuiting exploiteerde Jones op zijn site het onzinverhaal dat de dodelijkste schietpartij ooit op een Amerikaanse basisschool (er vielen uiteindelijk 28 doden, inclusief 20 kinderen van 6 en 7 jaar oud) allemaal ‘gigantisch nep’ zou zijn. Een doortrapt complot zelfs van de Amerikaanse overheid, compleet met acteurs, stelde Jones, waarbij het er eigenlijk om zou gaan het tweede amendement van de grondwet van de Verenigde Staten onderuit te halen. Dat amendement geeft elke Amerikaanse burger het recht om vuurwapens te dragen. Door zelf een gruwelaanslag in scène te zetten zou de overheid in Washington de nationale discussie over wapenbezit een bepaalde richting op willen stuwen met de bedoeling uiteindelijk goedwillende Amerikaanse patriotten te ontwapenen, aldus de koning van de Amerikaanse complotdenkers. In de loop der jaren draaide Jones wel wat bij met dit verhaal – meestal na verloren rechtszaken – maar de ouders van de omgekomen kinderen in Sandy Hook merkten daar weinig van. Sommigen eisten en kregen al eerder smartengeld omdat Infowars hun leven ‘tot een hel’ had gemaakt. De site van Jones scoorde in zijn beste jaren rond de 10 miljoen bezoekers per maand, een aantal daarvan ging zo ver nabestaanden van slachtoffers van Sandy Hook Elementary School thuis op te zoeken en te bedreigen. Neil Heslin en Scarlett Lewis, de ouders van de 6-jarige Jesse Lewis, eisten aanvankelijk vanwege die voortdurende terreur – verhuizen hielp weinig – 150 miljoen dollar van Jones. De jury kende het echtpaar donderdag 4,1 miljoen dollar schadevergoeding toe. Een dag later legde een jury Jones bovendien nog eens een boete van 45,2 miljoen dollar op; het bedrag moet Jones en anderen afschrikken in de toekomst dergelijke uitspraken te doen. Alex Jones was van jongs af aan al geobsedeerd door grote crises als de aanslag van 11 september 2001, de bomaanslag in Oklahoma City (1995) en recenter de coronapandemie en klimaatverandering. Die zouden in zijn beleving allemaal nep en in scene zijn gezet door mondiale, al dan niet satanische, organisaties die de VS willen beheersen. Het World Economic Forum (de jaarlijkse bijeenkomst van internationale politici, intellectuelen, journalisten en ceo’s van de grootste bedrijven ter wereld) staat bovenaan Jones’ verdachtenlijst. Jones zegt te zijn geïnspireerd door Gary Allen (1936-1986), een extreemrechtse complotdenker die beweerde dat de wereld in de greep was van een elite van bankiers en kwaadwillende politici. Roger Stone, de Amerikaanse politieke strateeg en vriend van Donald Trump, prees Infowars eens als ‘de belangrijkste stem in de alternatieve conservatieve media’. In het juridische gevecht rond de moordpartij in Sandy Hook draait het erom wat volgens Jones vrijheid van meningsuiting is en wat de ouders van de slachtoffers levensbedreigende laster vinden. In een video die na de beslissing werd vrijgegeven, noemde Jones het vonnis een ‘overwinning’, waarbij hij opmerkte dat het totale bedrag dat Jesses ouders aan schadevergoeding ontvingen aanzienlijk lager was dan ze hadden geëist. Tijdens het proces kwam ook naar buiten hoeveel Jones verdient met zijn website. Het rondpompen en opstoken van flagrante kolder (veelgelezen: ‘De Amerikaans overheid voegt stiekem chemicaliën toe aan het drinkwater om zoveel mogelijk mensen homoseksueel te maken’) blijkt een zeer lucratief businessmodel. Behalve de bizarre verhalen (‘Hillary Clinton prostitueert kinderen in geheime kelder in een pizzazaak in Washington’) verkoopt Jones van alles en nog wat aan goedgelovigen; van niet-gecertificeerde medicijnen tot overlevingspakken, plus een hele bibliotheek aan boeken over duistere organisaties die de wereld zouden besturen. Inclusief de reclame-inkomsten en abonnementen op zijn site leverde dat alles vorig jaar bijna 60 miljoen dollar aan inkomsten op. Maar de klad zit erin. Vorige week vroeg Free Speech Systems (FSS), het moederbedrijf van Infowars, faillissement aan. Volgens de rechtbank in Texas heeft Jones tussen de 50 en 100 miljoen dollar aan schuld en tussen de 10 en 50 miljoen dollar aan activa. Maar het faillissement van FSS zou zijn aangevraagd om volgende schadeclaims van ouders van kinderen uit Sandy Hook te ontlopen. Want hierna volgen nog minstens twee processen van andere Sandy Hook-ouders wegens smaad.||https://www.parool.nl/wereld/wie-is-alex-jones-de-koning-der-complotdenkers-die-nu-45-miljoen-boete-krijgt~bd4cbf5d/
2022-08-07||Wouter van der Kolk (1940-2022) was wegbereider van de Noord/Zuidlijn||‘En overigens ben ik van mening dat de Noord/Zuidlijn er moet komen.’ Jarenlang sloot Wouter van der Kolk zijn toespraken als beleidsdirecteur van de Amsterdamse Kamer van Koophandel met die boodschap af. Dat deed hij al in de jaren tachtig van de vorige eeuw, toen er helemaal geen politiek draagvlak voor de nieuwe metrolijn was. Sterker nog, in PvdA-kringen op het stadhuis gold een verbod op het nadenken over uitbreiding van de metro. Dat had alles te maken met de heftige rellen bij de aanleg van de eerste metro, de Oostlijn, waarvoor de Nieuwmarktbuurt werd gesloopt. Veel linkse intellectuelen sympathiseerden met de krakers die daartegen in opstand kwamen. Er volgden in 1975 grote onlusten en de autoriteiten en voorstanders van de metro verloren gezag door het harde politieoptreden. Vanaf dat moment hielden de voorstanders van de Noord/Zuidlijn, die aanvankelijk meteen na de voltooiing van de Oostlijn had moeten worden aangelegd, zich muisstil. Op Van der Kolk na dus, die meende dat modern en snel openbaar vervoer noodzakelijk was voor de dynamiek in de binnenstad en de hoofdstedelijke economie. Daarin stond hij niet alleen, maar bestuurders en raadsleden durfden zich in die jaren niet uit te spreken. Achter de schermen voedden topambtenaren en burgemeester Wim Polak (1977-1983) Van der Kolk met argumenten. “Ze lieten mij de kastanjes uit het vuur halen,” zei hij er later over. Die klus was wel aan Van der Kolk besteed, als ervaren lobbyist. Mede door de files en de druk op de binnenstad zwakte het verzet af. In 1988 achtte hij de tijd rijp voor een symposium in Krasnapolsky over de voors en tegens van de Noord/Zuidlijn. Die bijeenkomst baande de weg voor het principebesluit dat de gemeenteraad drie jaar later nam om de metro te gaan bouwen. Ook nadien bleef Van der Kolk het gezicht van de Kamer van Koophandel in de stad. Hij was er na zijn studie politicologie in 1970 aan de slag gegaan. “Hij dacht: laat ik dat een paar jaar doen,” vertelt zijn vrouw Marja-Liisa van der Kolk. Hij bleef er uiteindelijk 28 jaar. In die periode dijde het apparaat van de Kamer van Koophandel gestaag uit. Bij de start had hij vier medewerkers, bij zijn afscheid waren het er 28. Dat er nadien vanwege bezuinigingen heel weinig overbleef van dat apparaat, ging hem aan het hart. Met zijn voormalige secretaresse Olga de Meij, die hij stimuleerde om een studie sociale geografie af te ronden, hield hij ook na zijn pensioen contact. Ze zagen elkaar wel een paar keer per maand. “Als directeur was hij altijd op pad en had hij een enorm netwerk,” aldus De Meij. “Wouter was heel aimabel en zorgde voor een goede werksfeer. We deden leuke dingen met de afdeling, naar het theater in het Amsterdamse Bos en vierden met z’n allen Sinterklaas.” Van der Kolk verzette zich tegen het stadsdeelstelsel en stimuleerde het toerisme en de kenniseconomie. Ook na zijn pensioen in 1998 bleef hij actief, als voorzitter van de vereniging Amsterdam City. Nadien verrichtte hij van tijd tot tijd klussen in andere steden, die ook altijd draaiden om de positie van lokale ondernemers. De laatste jaren van zijn leven kreeg hij steeds meer last van de ziekte van Parkinson die in 2005 bij hem was geconstateerd. Tot het eind toe bleef hij helder van geest. “Wouter was mijn geheugen,” zegt zijn vrouw. Zijn lichaam liet hem echter steeds meer in de steek en de laatste twee jaar bracht hij in een verpleeghuis in Weesp door. Bij een herdenkingsbijeenkomst afgelopen week in Edam waren zo’n tweehonderd mensen.||https://www.parool.nl/amsterdam/wouter-van-der-kolk-1940-2022-was-wegbereider-van-de-noord-zuidlijn~b0a20435/
2022-08-07||Lichtgewonde, wat boetes en enkele aanhoudingen bij een ‘beheersbare’ Canal Parade||In de Reguliersdwarsstraat raakte iemand zaterdagavond lichtgewond toe hij gesneden of gestoken werd. De gewonde persoon kon na een kort ziekenhuisbezoek weer naar huis. Rond de botenparade werden dertien mensen beboet voor varen onder invloed. Vijf personen werden aangehouden voor openbaar dronkenschap en zes personen wegens zakkenrollen. De dag is volgens de politie verder zonder grote incidenten verlopen. De 25ste editie van de Canal Parade was ‘feestelijk en de drukte bleef beheersbaar,’ zegt de politie. Even leek het op sommige plekken te druk te worden. De politie raadde daarom in de middag bezoekers af om nog naar de negen straatjes, de Vijzelgracht en de Westermarkt te komen. Ook werd de Magere Brug afgesloten vanwege grote drukte. Hoeveel mensen precies op het feest afkwamen, kon de politie niet zeggen. Zeker is wel dat er ‘duizenden’ bezoekers waren. Een extra schoonmaakploeg van de gemeente heeft de hele nacht doorgewerkt om de binnenstad op te ruimen. Zij hebben na de Canal Parade zo’n 66 ton afval opgeruimd, laat een woordvoerster van de gemeente weten. Het gaat om afval uit prullenbakken en uit speciaal voor de Canal Parade geplaatste containers en om zwerfafval. Hoewel de gemeente alle booteigenaren afvalzakken met het Pridelogo en asbakken had meegegeven, werd er toch ook veel afval in de grachten gevonden, vertelt een woordvoerder van Waternet. Een groot deel daarvan is al uit het water gevist, maar het kan zijn dat er nog afval op de kant ligt of tussen woonboten in. Als dat niet uit de grachten wordt gevist, kan het uiteindelijk doorstromen naar de Noordzee, ‘met allerlei gevolgen voor milieu, planten en dieren’. In het Westerdok ligt sinds 2019 overigens een zogenoemde Bubble Barrier. De luchtbellen die uit een buis op de bodem komen, verzamelen plastic, ook de kleinere deeltjes. Ook deze opvangbakken zaten na afloop van de Canal Parade behoorlijk vol. De gemeente kijkt positief terug op de Canal Parade en noemt het in navolging van de politie ‘feestelijk druk, maar beheersbaar’. In samenwerking met de Pride-organisatie en de politie kon de drukte op pieklocaties, zoals het Amstelveld en de Magere Brug, gereguleerd blijven. Burgemeester Halsema is tevreden. “We hebben de afgelopen twee jaar allemaal reikhalzend uitgekeken naar het moment waarop we weer groots en meeslepend kunnen vieren dat je jezelf mag zijn en mag houden van wie je wilt. Ik ben ontzettend blij dat de Pride eindelijk weer als vanouds kon doorgaan, met de botenparade als afsluiting van een geweldige week,” aldus Halsema. De Pride­week wordt zondagavond afgesloten met een feest op de Dam.||https://www.parool.nl/nieuws/lichtgewonde-wat-boetes-en-enkele-aanhoudingen-bij-een-beheersbare-canal-parade~b50c6018/
2022-08-07||Opnieuw leider Islamitische Jihad gedood door luchtaanval ||Het Israëlische leger meldde zaterdagavond in een verklaring dat ‘kopstukken van Islamitische Jihad geneutraliseerd zijn’. Mansour had de leiding in het zuidelijke gedeelte van de Gazastrook. Vrijdag werd de hoge commandant Taysir al-Jabari al gedood. Het totale aantal doden in de Gazastrook als gevolg van Israëlische luchtaanvallen is opgelopen tot zeker 29, meldde het ministerie van Volksgezondheid van Gaza zondag. Eerder werden er 32 doden gemeld, maar dat aantal bleek lager te liggen. Ook zouden sinds vrijdag zeker 250 mensen gewond zijn geraakt. Onder de doden zijn volgens het Palestijnse ministerie zeker zes kinderen. In de nacht van zaterdag op zondag voerde het Israëlische leger meerdere acties uit in de Westelijke Jordaanoever. Daarbij werden volgens Israël zeker twintig leden van Islamitische Jihad opgepakt. Meerdere kinderen zijn volgens Hamas, de militante groep die Gaza regeert, om het leven gekomen door een Israëlische aanval nabij het vluchtelingenkamp Jabalya. Israël zegt juist “onweerlegbaar” bewijs te hebben dat de kinderen zijn gedood door een mislukte raketlancering van Islamitische Jihad, die grote aanwezigheid heeft in Gaza. Palestijnse militanten zouden de afgelopen dagen ook meer dan vierhonderd raketten op Israël hebben afgevuurd. Israëlische hulpdiensten melden dat bij deze aanvallen voor zover bekend geen slachtoffers zijn gevallen. Israël hervatte de luchtaanvallen op de Gazastrook zaterdag na een eerdere reeks aanvallen een dag eerder. Daarbij werden volgens het Israëlische leger vijftien mensen gedood, onder wie Al-Jabari. De onrust in Gaza begon maandag na de aanhouding van twee hooggeplaatste leden van Islamitische Jihad. Het tweetal werd opgepakt op de door Israël bezette Westelijke Jordaanoever. De organisatie dreigde vervolgens met aanvallen, waarop het Israëlische leger enkele dagen lang gebieden aan de rand van de kuststrook afzette en het alarmniveau verhoogde. De VN-Veiligheidsraad komt maandag achter gesloten deuren bijeen om de luchtaanvallen op de Gazastrook te bespreken. De Verenigde Arabische Emiraten, Ierland, Frankrijk, Noorwegen en China hadden hiertoe een verzoek ingediend.||https://www.parool.nl/wereld/opnieuw-leider-islamitische-jihad-gedood-door-luchtaanval~b0824eda/
2022-08-07||Plofkraak op Iepenweg in Oost: ‘Zat rechtop in m’n bed’||Op de kruising van de Eerste Oosterparkstraat en de Iepenweg ligt de stoep bezaaid met glasscherven. Tot zeker tien meter vanaf het appartementencomplex waaronder de geldautomaat was geïnstalleerd is de weg onbegaanbaar. De gele bekadering van de Geldmaat hangt los aan de gevel. Twee bewoners van de Oosterparkstraat komen de schade bekijken vanachter het lint dat de politie er heeft gespannen. “Ik zat rechtop in m’n bed door die knal,” zegt de een. “Zo rond vijf uur,” beaamt de ander. De eerste buurman vermoedde meteen een plofkraak, zegt hij. “Een paar honderd meter verder aan het Beukenplein gebeurde vorige week hetzelfde. Ik heb nog geluisterd of ik mensen hoorde wegrennen of -rijden, maar het bleef stil. Het blijft ongelooflijk dat dit soort kraken blijkbaar nog steeds loont.” De aanwezige politieagenten melden nog niets te weten van de toedracht. “Het onderzoek is nog volop gaande.” Het is niet voor het eerst dat de buurt wordt opgeschrikt door een plofkraak. Op 25 juli was een bankautomaat op het Beukenplein doelwit. Daarbij werd de gevel van de Primera eruit geblazen. Op 16 juli was een bankautomaat in Osdorp doelwit van een plofkraak. Die explosie veroorzaakte veel schade.||https://www.parool.nl/amsterdam/plofkraak-op-iepenweg-in-oost-zat-rechtop-in-m-n-bed~b488a903/
2022-08-07||Achter elke dansvloervuller en discostamper bleek een serieus verhaal te zitten ||Om nog een beetje na te genieten van de Pridefestiviteiten keek Lips zaterdag naar Het beste van Pride songs. Net als vrijwel het gehele televisieaanbod die avond was dat een herhaling, in dit geval uit 2019. Frits Huffnagel was toen nog de enthousiaste voorzitter van Pride en in die functie legde hij nog even het essentiële verschil uit tussen tolerantie en acceptatie van homo’s. Aangezien vrijwel alle nummers die de revue passeerden inmiddels de tijdloze status van klassieker hebben bereikt, maakte het eigenlijk niets uit dat het programma alweer van voor corona dateerde. De stemming zat er in huize Lips meteen in met het onverslijtbare YMCA van The Village People. Net als de rest van Nederland had de jonge Lips destijds totaal niet in de gaten dat dit disconummer 100 procent gay was. Ook creative director Maurice Wijnen die toen zelf nog niet uit de kast was gekomen, had eind jaren zeventig niet door dat die Village People alle zes homoseksuele stereotypes waren: “Iedereen dacht toen: wat leuk, al die verschillende beroepen bij elkaar.” Zelfs het meest grijsgedraaide gay anthem kreeg een persoonlijk verhaal mee. Bij I will survive van Gloria Gaynor vertelde artiest Tony Neef hoe hij rond de tijd van die hit uit de kast kwam: “Ik heet dan wel Tony Neef, maar ik ben eigenlijk een nicht.” Het nummer kreeg een wrange bijklank toen aids­ in de jaren tachtig om zich heen greep. Hetzelfde gold voor Don’t Leave me this way van The Communards. Zo bleek achter vrijwel elke onvervalste dansvloervuller en discostamper een serieus verhaal te zitten en dat maakte Het beste van Pride songs méér dan een – overigens aanstekelijke – potpourri van leuke zaterdagavondmuziek. Reageren? hanlips@parool.nl.||https://www.parool.nl/kunst-media/achter-elke-dansvloervuller-en-discostamper-bleek-een-serieus-verhaal-te-zitten~b88de4ca/
2022-08-07||Opinie: ‘Ik erger mij aan het eenzijdige anti-autobeleid van Amsterdam’||Sinds burgemeester Schelto Patijn (1994) erger ik mij aan het eenzijdige anti-autobeleid van Amsterdam zonder werkbaar alternatief. Nu, 28 jaar later, is het tegenhouden van de auto in een hogere versnelling beland en worden de straten aangepast, parkeerplaatsen verwijderd en zeer hoge parkeertarieven gehanteerd. Dat is zeker niet goed voor de middenstand en lastig voor veel bewoners en forensen. Bedrijven hebben extra veel moeite personeel aan te trekken omdat de duizenden mensen die buiten de stad wonen, maar in Amsterdam zouden moeten of willen werken, per maand wel €1200 euro kwijt zouden kunnen zijn aan parkeergeld. De keuze om buiten Amsterdam te gaan werken is derhalve snel gemaakt. Verschillende keren heb ik schriftelijk navraag gedaan bij het gemeentebestuur over het vervoerbeleid en daaruit bleek dat terugkerende argumenten vooral betrekking hebben op de bezetting van ‘dure ruimte en het milieu’. Een auto brengt echter duizenden tot tienduizenden euro’s aan belasting op, letterlijk, soms door invoerrechten en altijd door bpm, btw, accijnzen, provinciale opcenten, bijtelling, verwijderingsbijdrage, assurantiebelasting, parkeerkosten en dergelijke. Ik heb daarom het idee dat de verloren ruimte ruimschoots wordt gecompenseerd. De hoge parkeertarieven zouden ervoor zorgen dat men kan parkeren en dus wél geld zal besteden bij de middenstand, maar dat was vroeger. De gebruikte onderzoeken die deze bewering moeten funderen zijn namelijk vaak verouderd, is mij opgevallen. Bij een monopoliepositie is er, volgens de wetmatigheden uit het marketingvak, een breekpunt waarbij uiteindelijk iedereen massaal afhaakt en daar zijn we inmiddels ver overheen, lees; men koopt niet meer in Amsterdam. In ieder geval niet iemand die buiten de stad woont. Het is jammer dat het merendeel van de garages geen eigendom is van de gemeente, want nu wordt middels slinkse prijslijsten, in minuten met een minimum en gebroken uren, verwarring gezaaid. Uiteindelijk ben je, onder de streep, in de regel toch wel €8 euro per uur kwijt en dat is bizar veel. Dientengevolge staan veel garages grotendeels leeg. Terwijl men nu juist die auto niet in het zicht wil hebben. Het milieuargument lijkt niet te kloppen, want waarom betaal ik tot op heden, voor een elektrische auto met lage emissie, ook €7,50 euro in de binnenstad? Wat kan hier de reden voor zijn? Het werkelijke probleem ligt bij het gebrek aan goede alternatieven voor de auto en dat ook meer dan een kwart eeuw later, dat wil zeggen na wijziging van de koers! De gemiddelde reistijd in- en om de stad met het ov is maar liefst drie tot vijf keer langer ten opzichte van het autovervoer. En ’s nachts is er nauwelijks of zelfs helemaal geen ov beschikbaar. Horecamedewerkers en medisch personeel kunnen gedurende de nacht niet naar huis. Om wat voor reden dan ook worden er door de beleidsmedewerkers keuzes gemaakt die niet passen bij de werkelijkheid. De Noord/Zuidlijn is ondanks de verzakkingen en overschrijding van het budget, uiteindelijk wel een goede optie gebleken (enige snelle verbinding), maar ik moet de metro van 12 uur hebben om de laatste tram naar mijn huis in Amstelveen te halen. Voor dat laatste hebben we een nieuwe tram, lijn 25 en voor meer dan 300 miljoen euro gebouwd, exclusief exploitatie; deze rijdt zo goed als leeg heen en weer ondanks de hoge parkeertarieven in Amsterdam! In het allerbeste geval is gedurende de spits de bezetting 30 procent, maar buiten de spits is dat minder dan 20 procent (officiële en recente cijfers van het GVB). Per geleverde prestatie uitzonderlijk slecht voor het milieu trouwens! Het is (wederom) de afstand tot de werkelijkheid van met name de Amsterdamse gemeenteraad die ervoor heeft gezorgd dat zaken niet goed zijn geregeld. De haltes van tram 25 liggen te ver weg, fietsen kunnen niet mee, er moet altijd overgestapt worden (ook met gebruik van de Noord/Zuidlijn), er is ’s nachts geen tram beschikbaar (gedurende de week ook geen nachtbus) en het systeem is erg storingsgevoelig (door de Spaanse software heb ik begrepen). Ja, dan heb je er niet veel aan. Kortom; misschien alsnog een onafhankelijk marktonderzoek doen onder alle inwoners en bezoekers van de stad en gebruik die conclusies om realistische oplossingen te bedenken. Een rapport, dat mij onlangs gestuurd werd, bleek in ‘2014’ te zijn opgesteld en is dus niet geschikt! Hoe zou men besluiten als men de werkelijke te verwachten en blijvende schade aan de economie en leefbaarheid van Amsterdam zou kennen? Het is namelijk ‘de handel’ die een stad maakt en dat vraagt om bereikbaarheid. Daarom ligt Parijs aan de Seine en Amsterdam aan de Amstel. Dat vermoed ik tenminste. In een eerdere versie van dit artikel stond dat de gemiddelde reistijd van de auto drie tot vijf keer langer is dan die van het openbaar vervoer. Dat had andersom moeten zijn. François D. Gomez de Mesquita, zelfstandig ondernemer in de IT||https://www.parool.nl/columns-opinie/opinie-ik-erger-mij-aan-het-eenzijdige-anti-autobeleid-van-amsterdam~b0943310/
2022-08-07||Aantal doden door Israëlische luchtaanvallen op Gazastrook loopt op naar 24, waaronder tweede kopstuk Islamitische Jihad||Het totale aantal doden in de Gazastrook als gevolg van Israëlische luchtaanvallen is opgelopen tot zeker 24, meldde het ministerie van Volksgezondheid van Gaza zaterdag. Ook zouden sinds vrijdag meer dan tweehonderd mensen gewond zijn geraakt. Onder de doden zijn volgens het Palestijnse ministerie zeker zes kinderen. Meerdere kinderen zijn volgens Hamas, de militante groep die Gaza regeert, om het leven gekomen door een Israëlische aanval nabij het vluchtelingenkamp Jabalya. Israël zegt juist “onweerlegbaar” bewijs te hebben dat de kinderen zijn gedood door een mislukte raketlancering van Islamitische Jihad, die grote aanwezigheid heeft in Gaza. Palestijnse militanten zouden de afgelopen dagen ook meer dan vierhonderd raketten op Israël hebben afgevuurd. Israëlische hulpdiensten melden dat bij deze aanvallen voor zover bekend geen slachtoffers zijn gevallen. Israël hervatte de luchtaanvallen op de Gazastrook zaterdag na een eerdere reeks aanvallen een dag eerder. Daarbij werden volgens het Israëlische leger vijftien mensen gedood, onder wie Al-Jabari. De onrust in Gaza begon maandag na de aanhouding van twee hooggeplaatste leden van Islamitische Jihad. Het tweetal werd opgepakt op de door Israël bezette Westelijke Jordaanoever. De organisatie dreigde vervolgens met aanvallen, waarop het Israëlische leger enkele dagen lang gebieden aan de rand van de kuststrook afzette en het alarmniveau verhoogde. De VN-Veiligheidsraad komt maandag achter gesloten deuren bijeen om de luchtaanvallen op de Gazastrook te bespreken. De Verenigde Arabische Emiraten, Ierland, Frankrijk, Noorwegen en China hadden hiertoe een verzoek ingediend.||https://www.parool.nl/wereld/aantal-doden-door-israelische-luchtaanvallen-op-gazastrook-loopt-op-naar-24-waaronder-tweede-kopstuk-islamitische-jihad~b14b032c/
2022-08-07||Canadese jury: Nederlander Aydin C. schuldig in zaak Amanda Todd||Een door haar op YouTube gepost filmpje waarin ze haar wanhoop uitsprak, maakte haar zaak wereldnieuws. Ze was slachtoffer van ‘sextortion’: afpersing met seksueel getint beeldmateriaal. Dat was net voor haar dertiende verjaardag begonnen. Een maand na de video pleegde ze zelfmoord. Volgens de aanklagers in Canada was C. degene die Todd online lastig viel. Hij is in 2018 in Nederland al veroordeeld voor digitale stalking en afpersing van 33 destijds minderjarige meisjes en één meerderjarig meisje, oplichting van vier homoseksuele mannen en een poging daartoe. In Canada werd C. verdacht van onder meer afpersing van Todd, maar hij staat niet terecht voor haar dood. De 44-jarige C. werd in december 2020 uitgeleverd aan Canada. Ongeveer twee maanden geleden begon het proces tegen hem bij het Hooggerechtshof in New Westminster, een voorstad van het Canadese Vancouver. De twaalf juryleden kwam binnen een dag tot een schuldigverklaring. De uitspraak werd bijgewoond door de moeder van Amanda Todd. Ze reageerde luidruchtig op elke schuldigverklaring van het ten laste gelegde in het vonnis. C., die ook de Turkse nationaliteit bezit, voerde de activiteiten waarvoor hij in Nederland dus al veroordeeld is, uit vanaf een vakantiepark in Oisterwijk. In 2014 werd hij daar aangehouden. Toen was veel bewijsmateriaal in de zaak-Todd al gewist, betoogt de Canadese justitie, die de afgelopen maanden probeerde aan te tonen dat C. het materiaal daarvoor wel in zijn bezit had. De verdachte, die er zelf het zwijgen toe doet en ontkent schuldig te zijn, zou 22 verschillende accounts op Facebook, Skype en YouTube hebben gebruikt om Todd online het leven zuur te maken. Tussen 2009 en 2011 veranderde Todd meerdere malen van school, maar al die tijd bleef ze gevolgd worden door online-accounts die volgens de aanklager allemaal van C. waren. Ook Todds moeder Carol kwam tijdens het proces aan het woord. Ze vertelde hoe zij in 2010 werd benaderd door een onbekend account dat haar foto’s van haar dochter zonder bovenkleding liet zien. Om te bewijzen dat de accounts aan de Nederlander toebehoorden, riep justitie in Canada onder meer twee getuigen uit Nederland op. Het gaat om twee vrouwen die in 2011 met C. contact hadden om een huis in Rotterdam te huren. Daarbij kregen ze een paspoortkopie van C. en een 06-nummer dat door justitie in Canada gekoppeld kan worden aan het Skype-account ‘kelseyrain2' en een aantal Facebook-accounts. Die accounts werden gebruikt bij het stalken van Todd. Vanuit het Skype-account werd in 2011 onder meer een bericht naar Todd gestuurd waarin ze gevraagd wordt of ze wat ‘cam-stuff’ kan doen. Hartverscheurend waren de berichten die de tiener aan mensen in haar omgeving stuurde en waarin ze haar familie en vrienden vroeg goed uit te kijken met het accepteren van vriendschapsverzoeken van accounts die mogelijk van haar afperser waren. Todd was bang dat het afpersen haar hele leven zou duren, zei de aanklager eerder in deze zaak. ‘Ik voel me zo verdrietig, zo ziek’, schreef Todd op een gegeven moment, kort nadat weer beelden van haar verspreid waren. ‘Een zieke pedofiel chanteert me. Hij zal je een link sturen, van dingen die ik deed, dat was erg dom, maar mensen maken fouten.’ Todd smeekte mensen om geen inhoud te delen die ze van de afperser ontvingen. “Ik zou het liefst heel hard en heel lang willen huilen”, zei de openbaar aanklager, nadat ze de berichten had voorgelezen.||https://www.parool.nl/wereld/canadese-jury-nederlander-aydin-c-schuldig-in-zaak-amanda-todd~bccdaa69/
