2022-08-26||Grote groep asielzoekers Ter Apel met bussen naar andere locaties, inspectie slaat alarm: ‘Gevaar voor volksgezondheid’||Na het vertrek van de laatste bussen uit Ter Apel zijn nog tientallen mensen achtergebleven rondom het aanmeldcentrum. Ook zijn tientallen mensen in het donker te voet richting Ter Apel gelopen, meldt een ANP-fotograaf ter plaatse. Een woordvoerder van Vluchtelingenwerk zegt dat het gaat om zo’n vijftig tot tachtig mensen die achterblijven. Veel asielzoekers zijn “bang om in een bus te stappen” uit vrees dat hun asielaanvraag daardoor later behandeld wordt. Vrijdagavond meldde een woordvoerder van het Centraal Orgaan opvang asielzoekers (COA) dat zo’n 390 mensen weg kunnen bij het aanmeldcentrum om de nacht door te brengen in Utrecht, Stadskanaal, Zuidbroek, Almere en Groningen. Hoeveel mensen precies in de bussen zijn gestapt is niet duidelijk, maar de COA-woordvoerder zei al dat sommige mensen twijfelen of weglopen van de bussen. Rond middernacht was het terrein voor het aanmeldcentrum nog niet volledig ontruimd, constateert de ANP-fotograaf. Wel is de sfeer rustig. Vluchtelingenwerk kreeg vrijdagavond veel vragen van asielzoekers die het heel moeilijk vinden om te kiezen wat ze moeten doen. “In een bus stappen betekent dat ze niet buiten hoeven te slapen, maar ze zijn bang dat ze dan veel later een asielaanvraag kunnen doen. Velen hebben een gezin waarmee ze willen herenigen. Dat kan pas als ze een verblijfsvergunning hebben gekregen en dan telt elke dag”, legt een woordvoerder uit. Ook zijn mensen bang dat het COA er niet in slaagt om iedereen in de juiste volgorde terug te brengen naar Ter Apel om hun asielverzoek te doen. Daarom zijn mensen bang dat ze “veel later aan de beurt zijn” als ze het Groningse aanmeldcentrum achterlaten. Deze vrees is volgens Vluchtelingenwerk “begrijpelijk en niet geheel onterecht”. Zeker vijftig van de 390 mensen kunnen naar Almere, honderd gaan naar de Jaarbeurs in Utrecht. De gemeente Utrecht vangt de asielzoekers vrijdag eerst op in de Jaarbeurs. Zaterdag krijgen zij onderdak in een andere locatie in de stad of de regio, zo meldde burgemeester Sharon Dijksma, voorzitter van de Veiligheidsregio Utrecht. Om de ‘schrijnende en acute situatie’ te helpen oplossen, stuurt de gemeente Utrecht op korte termijn eigen mensen naar Ter Apel om bij te springen. Het gaat onder anderen om crisismanagers en andere hulptroepen die gaan ondersteunen om inschrijving en de opvang van mensen zo snel en soepel mogelijk te laten verlopen. Er is volgens de inspectie een groot risico dat er infectieziekten uitbreken vanwege het gebrek aan hygiëne op het terrein in Ter Apel. Op het terrein is een gebrek aan water, schone wc’s en douches en beschutting. Volgens de inspectie is een uitbraak van infectieziekten niet alleen een gevaar voor de volksgezondheid van de mensen die op het terrein op hun asielaanvraag wachten, ‘maar ook voor iedereen die daar werkt of woont’. Om de hygiënische omstandigheden weer op peil te krijgen, zijn voldoende water, sanitaire voorzieningen en beschutting onmiddellijk nodig. Ook moet bij het verplaatsen van mensen naar opvanglocaties rekening worden gehouden met de verspreiding van infectieziekten. De inspectie laat verder weten zeer onder de indruk te zijn ‘van de inzet door mensen van het Rode Kruis en van Artsen zonder Grenzen in Ter Apel. Zij bieden basale medische zorg onder uiterst moeilijke omstandigheden’. Artsen zonder Grenzen heeft vrijdag tachtig mensen behandeld bij het terrein. Dit is voor het eerst dat de organisatie in Nederland hulp biedt. De behandelde mensen hebben vooral verwaarloosde verwondingen en chronische aandoeningen, maar ook hebben veel mensen huidinfecties. Zeker een persoon is doorgestuurd naar een ziekenhuis. Met welke klachten is niet bekendgemaakt.||https://www.parool.nl/nederland/grote-groep-asielzoekers-ter-apel-met-bussen-naar-andere-locaties-inspectie-slaat-alarm-gevaar-voor-volksgezondheid~b50a2677/
2022-08-26||Jasper van Kuijk wint twintigste seizoen van De Slimste Mens||Van Muiswinkel vloog er na de reguliere rondes uit, waarna Van Kuijk het finalespel won van Van Santen. Hij speelde haar weg door vier goede antwoorden te geven bij de vraag: ‘Wat weet je van Hoog-Catharijne?’. De cabaretier-columnist speelde net als de vorige twee uitzendingen in een aparte studio omdat iemand in zijn familie ten tijde van de opnames corona had opgelopen. Hij zorgde daarmee voor een primeur door als eerste Slimste Mens-kandidaat ooit ‘als tv-scherm’ mee te doen. Vanwege het jubileum werd er via NPO Start een All Star-editie uitgezonden met de beste kandidaten van de afgelopen jaren. Die werd gewonnen door politiek verslaggeefster Marieke van de Zilver.||https://www.parool.nl/kunst-media/jasper-van-kuijk-wint-twintigste-seizoen-van-de-slimste-mens~b827fc36/
2022-08-26||Eerste verdachte aangehouden voor reeks explosies in Amsterdam||De verdachte zit in beperkingen, en mag daarom alleen contact hebben met een advocaat. De politie sluit meer aanhoudingen niet uit. Vanwege het lopende onderzoek doet de politie geen verdere mededelingen over de zaak. De aanhouding volgt uit onderzoek door twee nieuwe rechercheteams, die pas ruim een week geleden zijn opgericht. Amsterdam gaat de laatste weken gebukt onder een golf aan explosies en plofkraken. Wekelijks is het raak. “Om de paar dagen gaat er wel ergens in de stad een explosief af,” zei een politiewoordvoerder ruim een week geleden. Zo werden bij The Harbour Club in Oost en café In the City in het centrum explosieven tot ontploffing gebracht. Beide luxe horecatenten werden op last van burgemeester Halsema gesloten voor de duur van zes maanden, tot ongeloof van de eigenaar van The Harbour Club. Hij vecht de sluiting aan. Vrijdagochtend was het ook raak bij juwelier Bektas in Noord. Op 14 augustus was er een plofkraak op de Geldmaat aan de Pieter Calandlaan in Nieuw-West. Een week daarvoor was een geldautomaat aan de Iepenweg in Oost het doelwit. En een maand geleden werd op het Beukenplein in Oost het pand waarin een Primerawinkel huist door een plofkraak getroffen. De Amsterdamse politie heeft de twee nieuwe rechercheteams opgericht om zich specifiek te richten op plofkraken en explosies. De nieuwe teams onderzoeken plofkraken, waarbij het doel is om geld buit te maken, en ‘algemene explosies’, die vaak een ander doel dienen, zoals persoonlijke conflicten of het uitvechten van drugsvetes. “Maar dan moet wel helder zijn voor wie het explosief bedoeld was. Er zijn genoeg zaken waar dat heel helder is, bijvoorbeeld als het explosief door de brievenbus is gedaan. Dat is al duidelijker dan wanneer het op straat ontploft,” zei een politiewoordvoerder eerder.||https://www.parool.nl/amsterdam/eerste-verdachte-aangehouden-voor-reeks-explosies-in-amsterdam~bc3d5316/
2022-08-26||Luke de Fietsenmaker in Sarphatistraat halfjaar dicht vanwege heling||Uit een politierapportage blijkt dat het fietsenregister van de fietsenwinkel, ook wel het Digitaal Opkopers Register (DOR), sinds september 2019 niet op orde was. De politie heeft geconcludeerd dat er over een langere tijdsperiode ‘criminele en openbare orde verstorende activiteiten’ plaats hebben gevonden vanuit het pand, zo schrijft de gemeente in het sluitingsbevel. Deze activiteiten bestaan vooral uit heling en/of diefstal van fietsen en fietsaccu’s. ‘Hierbij is het volgens de politie aannemelijk dat het pand een faciliterende rol is toebedeeld voor deze activiteiten.’ Tijdens verschillende controles van handhaving en de politie werden gestolen goederen in het pand gevonden. Ook zou de eigenaar personen in het pand laten overnachten in ruil voor legale en illegale arbeid, zoals het helpen van klanten in de winkel en het plegen van (fiets)diefstallen. Het woon- en leefklimaat zou ‘ernstig aangetast’ zijn en de openbare orde zou ‘ernstig verstoord’ zijn. Daarom moet de zaak voor zeker zes maanden sluiten. De eigenaar van Luke de Fietsenmaker wil niet reageren op het besluit van de gemeente.||https://www.parool.nl/amsterdam/luke-de-fietsenmaker-in-sarphatistraat-halfjaar-dicht-vanwege-heling~b72d8665/
2022-08-26||Claes Iversen over zijn bridalcollectie: ‘Ik maak mooie jurken die toevallig wit zijn’||Verwacht bij Claes Iversen geen pompeuze Say Yes to the Dress-jurken die opeengeperst uit rekken lijken te barsten, zoals vaak het geval is in bruidswinkels. In zijn salon in de Houthavens is alles even smaakvol. Roze fluwelen banken, designsalontafel, antiek Chinees kamerscherm. Zijn modulaire bruidscollectie, noem het voor het gemak een bouwpakket, hangt keurig met 10 centimeter ruimte tussen de stuks in rekken. Het kamerscherm verhuist vanavond naar het Rokin, net als een deel van het interieur van zijn huis. Details zijn belangrijk voor de Deense Amsterdammer. Zo moest de taart die tijdens de opening van zijn ‘bridal pop-up’ geserveerd wordt gedecoreerd worden met een explosie van bloemen, waarin het ambacht van de collectie wordt weerspiegeld. Uit angst dat de bakker niet precies begreep wat hij bedoelde, maakte hij ze afgelopen week zelf van fondant: dertig stuks, een monnikenwerk. Maar ach, hij is dolblij met de kans die betaalplatform Adyen hem biedt: een tijdelijke winkel op een topplek in het centrum van Amsterdam, in het voormalige gebouw van Hudson’s Bay. “Enorme ruimte, met ook nog een mooie etalage.” Iversen hoopt er zichtbaarder door te worden. “Het zou toch leuk zijn als iedere bruid in Nederland als eerste denkt: laat ik eens kijken wat Claes aanbiedt.” Iedereen is van harte welkom om een afspraak te maken op zijn atelier, maar hij heeft gemerkt dat veel vrouwen de drempel te hoog vinden en bovendien bang zijn dat hij gruwelijk duur is. Hij is per slot van rekening de couturier die af en toe ook koningin Máxima kleedt, én hij maakte de bruidsjurken van Renate Gerschtanowitz, Lieke van Lexmond en Caroline Tensen. Over coutureprijzen wil hij niet praten, hij wil alleen kwijt dat een couturebruidsjurk begint bij vijfduizend euro. “Maar echt, ik kan niet heel veel voor vijf. Er bestaat een misverstand dat de materialen het zo duur maken, maar met name de manuren die gaan zitten in al het hand- en borduurwerk drijven de prijs op. Zelf noem ik het overigens geen manuren, maar heel veel liefde.” Naast couturebruiden wil Iversen veel meer vrouwen blij maken. Vandaar dat hij vorig jaar zijn commerciële modulaire bridalcollectie lanceerde (gemiddeld 1800-3000 euro), waarbij bruiden hun look zelf kunnen opbouwen. Boven- en onderkant zijn afzonderlijk te kiezen. Eenvoudige top met een boothals of liever strapless of asymmetrisch? Broek, korte rok of een klassiek lang zeemeerminsilhouet? Een witte smoking kan ook. Het zijn basismodellen die vast in de collectie blijven, met meer dan tweehonderd combinatiemogelijkheden. De collectie wordt inmiddels ook verkocht bij I do I do in de Beethovenstraat en in een winkel in Schotland. Dat moeten er uiteraard meer worden, maar Iversen zegt niet te mogen klagen. “We hebben deze zomer aan de lopende band trouwjurken gemaakt en dan met name via de modulaire collectie.” Het idee daarvoor is uniek, voor zover Iversen weet. Hij bezocht laatst een bruidsmodebeurs in Londen en zag het niet terug bij andere merken. Ook deed hij research onder bruidsboetieks in Nederland. “Teleurstellend, er hangt vooral veel van hetzelfde. Meestgevraagd is nog steeds de ‘boho chic’-jurk: strak bovenlijfje met wijd uitlopende rok, veel kant en borduur.” De stijl van Iversen is eenvoudiger, strakker, romantisch. “Ik heb zeker ook kant, maar kant wordt bij mij niet boho. Ik maak mooie jurken die toevallig wit zijn, die inslag vind ik interessanter en modieuzer dan uitgaan van een bruid. Na de bruiloft is die asymmetrische top met statementstrik – onze bestseller – ook heel leuk op een spijkerbroek. En ik leen best veel stuks uit voor de rode loper en shoots voor tijdschriften.” Er wordt weer volop getrouwd, merkt Iversen, en er is vooral behoefte aan het kanten witte sprookje. Liefst drie dagen lang in het buitenland, telkens een andere jurk en vaak ook changémomenten voor en na het diner. “Je hoort mij niet klagen”, zegt de couturier met een grote grijns. “Het heeft ook te maken met Instagram: veel foto’s maken, dan heb je vervolgens voorraad om drie jaar lang te posten.” Onder invloed van de Kardashians is de zogeheten naked dress, met weinig meer dan wat kant en glitters op cruciale plekken, momenteel populair. “Gelukkig vragen mijn klanten daar niet om. Wel was er laatst ophef over mijn transparante trouwjurk voor Manon Meijers. Een bodysuit met pailletten met daarover een gedrapeerde chiffonjurk die degradé was geborduurd. Heel stijlvol, maar mensen vonden ’m te bloot. Manon trouwde in Portugal met Guus Meeuwis, wilde graag iets luchtigs. Ze heeft het lijf ervoor en is stylist, dus je verwacht van haar ook iets gedurfds. Ik ben heel trots op hoe ze eruitzag en vond de ophef heel vervelend voor haar. Zij juist voor mij, haha.” Maar ja, het is nu eenmaal zo dat iedereen een mening heeft over bruiden. “Ik zeg altijd: laat het hele comité thuis en kom vooral de eerste keer alleen. Ik heb het meegemaakt, zoveel familie en vriendinnen erbij op het atelier, die arme bruid raakte compleet in de war terwijl het háár dag is. Een bruiloft is toch vooral ook een show om jezelf te laten zien aan je gasten: hier ben ik, ik heb twee maanden aan intermittent fasting gedaan, ik zie er fantastisch uit, bring it on.” Op een uitnodiging voor de bruiloft van een klant gaat hij zelden in. “Een bruid moet op de dag haar jurk zelf kunnen aantrekken, of met behulp van haar moeder of een vriendin. Een bruid ter plekke in haar jurk naaien, die verhalen hoor ik weleens, vind ik complete onzin. Als dat nodig is, klopt er iets niet in het ontwerp, dan ontbreekt er een rits. Over ritsen gesproken, zo’n ding mag natuurlijk nooit kapotgaan. Laatst heb ik in het atelier een blinde rits – die is kwetsbaarder – laten vervangen door een steviger exemplaar. Ik zie natuurlijk tijdens een doorpas in de salon hoe ermee wordt omgegaan. Een stylist of tante die iets te hard aan zo’n rits sjort. Om het maar even heel cru te zeggen: het is belangrijk dat ik een product aflever dat hufterproof is.” Iversen helpt de bruid desgevraagd met meer, ook met haar ondergoed. “Altijd shapewear, ook als er niets valt te corrigeren, en een beha zonder naden. Maakt niet alle klanten blij, maar wij tippen: na het feest doe je gewoon weer snel je Victoria’s Secret-niemendalletje aan. Shapewear, kipfilets, bustetape, we geven bruiden graag alle tips and tricks of the trade mee.” Of hij zelf ooit gaat trouwen? “Nee, het is echt niets voor mij om zo’n hele dag in de belangstelling te staan.” En droomt hij al van een bruidsjurk voor prinses Amalia? “Haha, leuk geprobeerd, maar over het koningshuis zeg ik niets.” Tijdens corona had de couturier een zware tijd, de toekenning van het Cultuurfonds Mode Stipendium vorig jaar heeft hem goed gedaan. “Het voelde als een enorm schouderklopje.” Het gaat hem nu, voorzichtig gezegd, weer voor de wind. Donderdag geeft hij voor het eerst in twee jaar ook weer een coutureshow tijdens Amsterdam Fashion Week. “Er wordt weinig geslapen de komende dagen, maar ik heb er zoveel zin in.”||https://www.parool.nl/ps/claes-iversen-over-zijn-bridalcollectie-ik-maak-mooie-jurken-die-toevallig-wit-zijn~b1347822/
2022-08-26||Omwonende, asielzoeker of personeel - in Ter Apel is iedereen het beu ||Er staat een man voor de kleine poort van Ter Apel, in zijn ene hand een document, aan zijn andere hand zijn zoontje. Achter hem staat zijn vrouw, met een rolkoffer en een boodschappentas. De man zegt zachtjes iets tegen de bewaker aan de andere kant van de poort. “Hoe vaak ga je het me nu nog vragen? Twintig keer? Ik kan je niet helpen,” bast de bewaker in het Engels terug. “We zijn een familie? Familie?,” probeert de man, hopend op een wondertje. Maar de smalle poort blijft dicht. Door de spijlen heen geeft de bewaking eten voor de kinderen. Vrijdag was de dag dat de mensenmassa voor Ter Apel zou verdwijnen. Dat er niet langer 700 mensen buiten zouden moeten slapen. De Groningse burgemeester Schuiling, tevens voorzitter van de Veiligheidsregio, had er zelfs een soort ultimatum van gemaakt. En staatssecretaris Van der Burg (Asiel, VVD) zou er zijn uiterste best voor doen, zei hij dagenlang. Ook hij zag wel in dat de situatie onhoudbaar aan het worden was. Iedereen is het beu. De inwoners van Ter Apel zijn het beu. Ze hielden donderdagavond een protestmars tegen de overlast. De vijftiger die vrijdagochtend op zijn ebike met een rotvaart langs het aanmeldcentrum fietst, is het beu. Hij belt woest en als de asielzoekers niet snel genoeg opzij springen, draait hij zich om en steekt zijn middelvinger op. En de asielzoekers zijn het beu. De Syriër, die al dagen buiten de poort wacht op een afspraak met vreemdelingenpolitie of IND, zegt: “We wisten dat er donderdag in Ter Apel een demonstratie tegen ons was, dus wilden we niet naar de supermarkt daar, maar gingen we naar een benzinestation om wat spullen te kopen. Toen kwam een auto langs rijden en gooiden de passagiers met eieren naar ons. Dit is toch Nederland, dat prachtige land dat land maakt uit het water? Hoe kan deze chaos hier zijn?” Of de Georgiër die donderdag aankwam bij Ter Apel. Afgezet door een vriend in wiens Poolse auto ze de nacht hebben doorgebracht. Geparkeerd op het gras voor het aanmeldcentrum. “Ik wilde hier asiel aanvragen, maar nu ik dit zie: in zo’n land wil ik niet leven.” Een paar uur later is de auto weg. Wekenlang groeide het aantal mensen dat voor de poort sliep. Eerder deze maand kwamen er ’s avonds nog bussen om de wachtende asielzoekers naar een sporthal ergens in het land te rijden, waar een stretcher of stapelbed wachtte. Maar de laatste dagen kwamen die bussen niet meer. Nergens was nog plek. En (bijna) geen gemeente wilde nieuwe plekken maken. Deze week lagen ’s nachts 700 man voor de poort. Trok het Rode Kruis zich tijdelijk terug omdat haar medewerkers zich niet meer veilig voelde. En sloeg Artsen zonder Grenzen alarm over de hygiëne. Voor het eerst in haar bestaan zette de hulporganisatie een actie in Nederland op: vrijdag waren weer artsen aanwezig op het grasveld. Ook kwamen extra wc’s op het terrein. Die worden schoongespoten door rioolservice Peter Kuil, ‘strontjoager’, zoals op zijn auto staat. Twintig meter verderop zit een Turkse student (22), stil in een hoekje onder het tentzeil. Hij houdt zich zoveel mogelijk afzijdig van de andere, zegt hij. Hij praat zachtjes in het Engels. “Ik voel me hier niet veilig. Er is vaak onrust. Daar wil ik niets mee te maken hebben.” Zijn naam mag niet in de krant. “Mijn ouders zijn gearresteerd in Turkije, omdat ze tegen Erdogan zijn.” Het is ook de reden dat hij in Nederland asiel wil aanvragen. “Ik ben bang dat ik in Turkije ook gearresteerd wordt. Maar ik wil leven. En door met mijn studie psychologie.” De student sliep een paar dagen buiten, mocht toen een paar dagen binnen in een bed slapen, maar moest, nadat zijn vingerafdrukken waren genomen, zijn volgende afspraak weer buiten afwachten. “Geen idee wanneer die is. Ik weet wel dat hier hier buiten koud is ‘s nachts. Ik heb maar één deken” Als het op vrijdagmiddag gaat waaien en kouder wordt, zit de student nog steeds in zijn hoekje. Een nacht eerder konden ’s avonds 150 mensen met bussen naar Apeldoorn voor een bed in een sporthal. Maar, zo zei staatssecretaris Van der Burg vrijdagochtend: “Ik denk niet dat we genoeg plekken gaan krijgen voor iedereen.” De dag waarop niemand meer buiten hoeft te slapen, liet daarmee ook vrijdag nog op zich wachten.||https://www.parool.nl/nederland/omwonende-asielzoeker-of-personeel-in-ter-apel-is-iedereen-het-beu~b6a0a4ca/
2022-08-26||Hoekstra stond al weken onder druk van CDA-achterban over stikstof: ‘Dit kan zo niet’||Zeldzaam harde woorden vallen er in de zaal van de evenementenlocatie in Nijkerk. Wat een feestelijke dag moet zijn om de christendemocratie te vieren, wordt zaterdag 2 juli een kille confrontatie tussen de partijtop en boze CDA’ers. Partijleider Wopke Hoekstra, Kamerlid en landbouwwoordvoerder Derk Boswijk en fractievoorzitter Pieter Heerma zitten stilletjes op de eerste rij als politici uit hele land waarschuwen dat het stikstofplan ‘de partij van onderop kapot kan maken’. “Waar was jij, Wopke,” zegt een gemeenteraadslid, “waar was jij als partijleider?” Een applaus golft door de ruimte. Het zijn prominente regionale CDA-politici die zich roeren. De bestuurlijke ruggengraat van de partij kraakt. Het is die dag, zeggen CDA’ers nu, dat de kiem gelegd wordt voor de stikstofbom die Hoekstra vorige week wierp. In een interview trekt de partijleider een belangrijke pijler van het coalitieakkoord omver door de stikstofdeadline op te rekken. 2030 is niet langer heilig, het mag desnoods wat langer duren om de stikstofuitstoot overal omlaag te brengen, vindt Hoekstra. Op het Binnenhof is het hommeles, maar in de achterban is men tevreden. Insiders zien een langere aanloop. “Daar in Nijkerk 2 juli kwam al een besef,” zegt CDA-Kamerlid Mustafa Amhaouch. “Daar groeide de overtuiging: dit gaan we niet rechtzetten door het nog een keer beter uit te leggen.” Als het kabinet in juni de inmiddels beruchte stikstofkaart de wereld in slingert, is het snel alarmfase één. Na het opvallend kritische VVD-congres roeren ook allerlei CDA’ers zich, boerenprotesten escaleren ondertussen. CDA-landbouwwoordvoerder Boswijk gaat aan de slag met schadeherstel, hij doet suggesties voor verbetering. De protesten houden aan, op het erf van de gematigde boeren blijft het eveneens broeien. En in de diverse CDA ‘agro app-groepen’ gaat het los, zeggen leden uit die whatsapp-groepen. Daar ventileren CDA’ers hun onvrede, delen ze ideëen, vertelt Alex Jansen, beheerder van de Limburgse appgroep en zelf actief voor het CDA Horst. “Ik zit ook in de landelijke appgroep, dan merk je wel dat de emoties vooral in Brabant, Limburg en Groningen hoog op liepen.” De boodschap uit de regio is steevast: “Dit kan zo niet.” Hoeveel technische vragen Boswijk ook stelt en hoeveel bijsturing er ook gesuggereerd wordt: de grote doelen blijven overeind. Terwijl veel agrariërs en CDA’ers juist te hoop lopen tegen het tempo en de harde deadline van 2030. Daar zit ook wel speelruimte: de datum is een politiek gekozen doel. Kamerlid Amhaouch zegt: “Op een gegeven moment moet je stevig uitspreken waar je voor staat.” Het idee daarvoor werd gedurende de afgelopen weken geboren. “Zelfs de meest redelijke mensen binnen onze partij vraten het niet meer,” zegt een vertrouweling van de partijtop. “De achterban was niet meer te houden.” In zijn vakantie - na Nijkerk - besluit Hoekstra dat hij het voortouw moet nemen. Het stikstofdossier kan zijn partij een electoraal ravijn in duwen. En CDA’ers zien deze zomer ‘iets gebeuren’ bij bewindspersonen zoals Hugo de Jonge en Marnix van Rij, als ze eenmaal terug van vakantie op bezoek komen en in gesprek gaan met boeren en lokale CDA’ers. Op het erf hameren ondernemers erop dat Haagse dictaten in de praktijk niet werken. Als Hoekstra met een lid van het partijbestuur overlegt half augustus is de overtuiging bij beiden helder: “We moeten een handreiking doen, een beweging maken,” zegt een ingewijde. “We hoorden overal een zelfde boodschap: dit dictaat maakt het de provincies onmogelijk maatwerk te leveren.” Daarna krijgen leden in de regio al signalen dat ‘Den Haag’ wel degelijk serieus tegemoet wil komen aan bezwaren. Dat kan alleen met een substantiële wijziging van de koers. “De boter bij de vis kwam in het interview,” zegt provinciaal lijsttrekker Michael Theuns van het CDA Limburg. Hij hoopt dat de partij de poot stijf houdt. In Den Haag lopen meer CDA’ers opgelucht rond. Dat de traditionele bestuurderspartij op atypische wijze haar coalitiegenoten overvalt via de krant en een deel van het coalitieakkoord door de shredder haalt, is vrijwel uniek in de partijhistorie. Maar wel ‘nodig om uit de impasse te geraken’, zeggen ze. In peilingen is de teneur eveneens licht positief. Al maakt deze deadlinedraai ook twee andere dingen duidelijk. Eén: de partij is niet meer zo machtig dat ze de kabinetskoers van binnenuit kan bijstellen. En twee: dit zal niet zonder politieke gevolgen blijven. “Hier krijgen we de rekening nog een keer voor,” erkent een ingewijde. “Maar toch vind ik dit toch een krachtige koers,” zegt Amhaouch. “We herijken onze positie, tussen volkspartij en bestuurspartij. Soms moet je voor het grotere doel de zaak even wakker schudden.”||https://www.parool.nl/nederland/hoekstra-stond-al-weken-onder-druk-van-cda-achterban-over-stikstof-dit-kan-zo-niet~bcb117c1/
2022-08-26||Rapper ‘B12’ uit Zuidoost na celstraf voor ontvoering alweer gepakt met wapens en veel geld ||Op 17 mei 2022 blijkt de politie een grote shopper te hebben gevonden met daarin het automatische aanvalsgeweer, de zeven pistolen en munitie. O. zit sindsdien vast voor dat wapenbezit plus het witwassen van twee Rolexen, een gouden ketting, een Louis Vuitton-tas, ruim 116.000 euro aan contanten, 68 Google Pixel-smartphones en een Ford Fiësta. De wapens zouden verborgen zijn geweest onder het bed in een voornamelijk door hem gebruikte slaapkamer in het huis van zijn halfzus in Almere. Nadat Nathaniël O. door een arrestatieteam was opgepakt, probeerde zij volgens justitie de wapens en andere spullen in veiligheid te brengen. Maar de politie, die bij haar huis stond te posten, kon haar op tijd tegenhouden. In de tas met wapens, op het bed en in een doos lagen pakken geld en daarbij een geldtelmachine. Op de wapens is dna van O. aangetroffen, en ook op de shopper zat zijn dna. De politie vond ook drie zogeheten jammers waarmee communicatie kan worden platgelegd. Daarnaast werd in zijn telefoon een foto gevonden waarop O. poseert met een aanvalsgeweer. Op de eerste inleidende zitting in zijn zaak, die O. via een videoverbinding volgde vanuit het huis van bewaring, memoreerden de officieren van justitie dat hij officieel ‘leeft van een heel magere uitkering’. Ze zijn ervan overtuigd dat hij over de wapens, het geld en de dure spullen beschikte. Zijn advocaat Jan-Hein Kuijpers hield de rechtbank voor dat de wapens van anderen konden zijn. “Mijn cliënt verkeert in de rapscene. Daar hoort blingbling bij en soms wapens, maar het is niet gezegd dat mijn cliënt wist van die wapens onder dat bed.” Zelf ontkende O. van de wapens te hebben geweten. “Ik wist echt niet dat er wapens waren in mijn zus haar woning. Ik heb wel een vermoeden van wie die wapens zouden kunnen zijn, maar ik denk dat u begrijpt dat ik dat niet kan zeggen om niet in de problemen te komen. Ik heb de wapens niet vastgehad.” Nathaniël O., in het wereldje ook bekend als ‘B12’, behoort tot de gangsterrapformatie Zone 6 uit Holendrecht, waarvan Joël H., bekender als Joey AK, de frontman is. Samen met Joey AK en enkele anderen werd O. eind 2020 veroordeeld voor het ontvoeren van een vrouw en haar dochtertjes van 3 en 7 jaar. Bij de ontvoering zou de vrouw door Joey AK met een vuurwapen op haar hoofd zijn geslagen en zijn overgoten met heet water. O. had al een strafblad met celstraffen voor onder meer wapenbezit. De rechtbank houdt hem in de cel omdat er vooralsnog voldoende sterke aanwijzingen worden gezien dat de wapens van hem waren. “Het gaat om zware wapens, veel wapens.” Ook zijn eerdere, steeds zwaardere veroordelingen spelen mee, en de inschatting van de Reclassering dat het risico groot is dat hij na vrijlating weer de fout in zal gaan. Op 18 november volgt nog een inleidende zitting; op 15 december staat de inhoudelijke behandeling van het proces op de agenda.||https://www.parool.nl/amsterdam/rapper-b12-uit-zuidoost-na-celstraf-voor-ontvoering-alweer-gepakt-met-wapens-en-veel-geld~b0e4f81d/
2022-08-26||Een dode baby? Stel je niet aan, daar moet je niets bij voelen ||Volgens de mensen die onlangs nog hadden staan applaudisseren nadat een stel boze boeren op een politieblokkade had ingeramd, en ook toen ze kinderen met een anti-azc-bord door de straten zagen marcheren, ja: volgens dezelfden die brandende mesthopen op de A6 een uiting van terechte zorgen hadden genoemd, en die met het schuim op hun lippen beweerd hadden dat ons boerenland door duistere krachten moedwillig wordt omgeploegd tot migrantenparadijs, en die spontaan in tranen vol medeleven waren uitgebarsten toen er op een inspraakavond in Tubbergen was gezegd dat sommige inwoners emotioneel zo kapot waren dat ze niet eens meer konden inspreken, ja, volgens diezelfde mensen moesten we vooral niet zo emotioneel reageren toen een baby van drie maanden was overleden in een sporthal in Ter Apel. Linkse hysterie, of erger nog: de politisering van leed. Een knap staaltje gaslighting: de woede en verontwaardiging over deze menselijke tragedie, die onmiskenbaar voortkomt uit kwaadaardige politieke lafheid, grove ophitsing en ontmenselijking, afdoen als emotionele incontinentie. Nee. Je mag niets voelen. Je moet niets voelen. Sommige emoties mogen er zijn. Andere moet je voor jezelf houden. Dat zijn de regels. Dit is Nederland. Hier doen we normaal. En anders pleur je maar op, en als je hier toch nog aankomt, dan zorgen we wel dat we je behandelen als ongedierte op een schoon gewas. Wij zijn namelijk doodsbang voor ‘de aanzuigende werking’ van medemenselijkheid. Vluchtelingen zijn geen mensen, maar mieren die naar ons toe kruipen. ’Asielplaag’, ‘asieltsunami’. Je moet Ruben Brekelmans of Bente Becker zijn, je moet zeggen dat er geen enkel taboe mag bestaan bij het omlaag brengen van de ‘asielinstroom’, terwijl jouw partij al jarenlang alle mensenrechtenverdragen aan haar laars lapt, baby’s op Lesbos laat verblijven in lekkende tenten met bijtende ratten, cynische deals heeft gesloten met die autocraat in Turkije, die vervolgens honderdduizenden mensen de dood heeft ingejaagd en de Koerden die het Westen zo vaak hebben bijgestaan gewelddadig onderdrukt. Maar daar moet je niets bij voelen. Boos en aangedaan reageren op een dode baby, wat ben jij voor operettefiguur? Toon liever wat begrip voor de mensen die luidkeels vieren dat er ‘weer een zandaap dood is’, of die voor de poorten van Ter Apel lachend hun bord met zorgen tonen: ‘Hand in hand, samen terug naar eigen land, doei!’ Dat zijn mensen, gewone mensen, en daar snap jij, domme deugneus, helemaal niets van. Ach, gossie, jouw tranen om de dood van een pasgeborene, jouw schaamte over het feit dat Artsen zonder Grenzen voor het eerst in vijftig jaar aan de slag gaat in Nederland. Je woede over zevenhonderd mensen die knokken om een douche of een dixi-toiletje: stel je niet aan. Voel niets. Blijf rationeel en nuchter. Gedraag je als Wopke Hoekstra. Ja: wees een slappe McKinsey-clown met een midlifebaardje en buig plechtig voor terreur, intimidatie en vreemdelingenhaat, net zo lang totdat je zo afgestompt en onverschillig bent dat je eindelijk begrijpt waar het om gaat: sommige emoties mogen er zijn. Andere moet je voor jezelf houden. Johan Fretz is schrijver en theatermaker. Hij schrijft elke zaterdag een column voor Het Parool.||https://www.parool.nl/columns-opinie/een-dode-baby-stel-je-niet-aan-daar-moet-je-niets-bij-voelen~b9f1ec08/
2022-08-26||Zwemmen door de grachten voor ALS-patiënt Daniel Möllenkamp (1968-2022)||Angelique Bosman (40) voelt nog snel even de temperatuur van het water van de Amstel voor ze erin springt voor haar training. Niet al te koud, wel lekker zelfs. Zondag ligt ze er weer in. Dan zwemt ze samen met ruim 2500 anderen vanaf de Keizersgracht via de Amstel en de Nieuwe Herengracht naar het Marineterrein, tijdens de jaarlijkse Amsterdam City Swim. Ze legt de ruim twee kilometer af namens ‘Team Daniel’, een groep vrienden en familie van Amsterdammer Daniel ‘Daan’ Möllenkamp. Half augustus overleed hij aan de ziekte ALS, donderdag was zijn uitvaart. De progressieve spierziekte werd in juni 2020 gediagnosticeerd, na een trits van wat eerst thuiswerkgerelateerde RSI-klachten leek. Een half jaar daarvoor had hij nog de marathon van Amsterdam gerend. Bijna uit protest tegen de diagnose bleef hij nog zeker twee maanden hardlopen – flinke rondjes vanaf de Jordaan, waar hij op driehoog in de Tuinstraat woonde. Door de ziekte van Möllenkamp kwamen verschillende vriendengroepen samen, vertelt zijn zus. “Vanaf het moment dat hij zijn diagnose kreeg, werd Team Daniel opgetuigd: een verzameling van vrienden en familieleden, die om de beurt zorg droegen voor hem.” Aan het begin van de ziekte vooral voor spontane bezoekjes, later in schema’s. “Elke keer dat Daan achteruitging en minder zelf kon, vulde het rooster zich als vanzelf met nieuwe mensen. Iedereen wilde hem helpen.” Er moest ook steeds intensievere thuiszorg komen, maar Team Daniel bleef zich ontfermen over het koken en wassen, en bleef later ook ’s nachts de wacht houden. Möllenkamp groeide op in Emmeloord, maar woonde sinds zijn negentiende op verschillende plekken in de stad, ook samen met zijn broer. In zijn ‘stamkroeg’ club RoXY sloot hij vanaf moment één innige vriendschappen, vertelt broer Rocher (55). Zijn levenslust was aanstekelijk en trok gelijkgestemden aan. “Een ongekend feestnummer was het.” Möllenkamp was iemand met een olifantengeheugen, vertellen veel vrienden. De line-up van een festival uit 1999? Hij wist de artiesten moeiteloos te reproduceren. Net als feitjes over de avonturen die hij met vrienden beleefd had, in Amsterdam en op reis. In vriendschappen, maar ook in zijn werk was hij zeer secuur en gedisciplineerd. Eerst doorliep hij de mavo, daarna de mts in Sneek, en vervolgens de hts in Amsterdam. Na verschillende banen in de IT werkte hij ruim vijftien jaar bij de gemeente Amsterdam in de automatisering. Altijd volgens het principe ’s avonds een vent, ’s ochtends een vent. Broer Rocher: “Daan genoot van alles in het leven, maar niet ten koste van alles.” In mei 2021 moest Daniel Möllenkamp de Jordaan toch verlaten – de trappen werden te gevaarlijk. Afgelopen december maakte hij met vrienden nog een campertrip dwars door de Verenigde Staten, van New York naar Los Angeles, langs plekken met een speciale muzikale betekenis. Vriend Ruben Berghauser Pont (53): “Ik heb met weinig mensen zo vaak tot buikpijn aan toe gelachen. We hielden bijvoorbeeld Van Kooten en de Bie-avonden, met een hele woonkamer vol fans, waarbij we allerlei goede scènes na- en afspeelden.” Humor speelde een heel grote rol in de vriendschappen die Möllenkamp had. De snelheid van de grap was daarbij het belangrijkste, ad rem zijn. “En het liefste ten koste van de ander,” vertelt jeugdvriend Jaap van de Put (53). Juist dat schaterlachen ging op een gegeven moment bijna niet meer – ook Daniels lachspieren werden aangetast door ALS. Op het laatst verliep de communicatie via een spraakcomputertje dat hij bediende met zijn ogen. Zijn glimlach en twinkeling in zijn ogen bleven wel tot het laatst bewaard. Toen de vorige edities van de Amsterdam City Swim vanwege corona niet door konden gaan, organiseerde Team Daniel zelf een actie in het water bij Ouderkerk aan de Amstel. “Dat was een enorm succes,” zegt Bosman. “Daan was erg onder de indruk en er werd een prachtig bedrag opgehaald. Hij doneerde zelf ook.” Een genezende behandeling voor ALS is er vooralsnog niet. Zondag wordt de cheque met het opgehaalde bedrag van de Amsterdam City Swim overhandigd aan Stichting ALS Nederland, die zich inzet voor onderzoek naar de ziekte. Bosman zwemt de route, de rest van Team Daniel staat aan de kant aan te moedigen. Na de begrafenis donderdag op Zorgvlied werd er in het Vondelpark geproost op Daniel Möllenkamp. Vlak voor zijn overlijden, op 53-jarige leeftijd, sprak zijn zus nog met hem over zijn uitvaart. “Ik zei: ‘Volgens mij komen er heel veel mensen, wat nou als het uit de hand loopt?’ Hij zei: ‘Ik hoop het’.”||https://www.parool.nl/amsterdam/zwemmen-door-de-grachten-voor-als-patient-daniel-mollenkamp-1968-2022~b466d226/
2022-08-26||De annexatie door Amsterdam sleurde Sloten de twintigste eeuw in||Een eeuw na de annexatie moet het dorp nog steeds worden verdedigd tegen de stad. Of beter: het dorpse karakter tegen de oprukkende verstedelijking. “Dat is een permanent proces,” zegt voorzitter Sjoerd Jaarsma namens de dorpsraad van Sloten en Oud-Osdorp. “Een van onze werkzaamheden is dat we elke week kijken welke plannen zijn ingediend en welke vergunningen zijn aangevraagd. We voeren continu strijd tegen projectontwikkelaars en andere types die hier willen bouwen; desnoods tot aan de rechter toe. Als er wordt gebouwd, moet het passen bij het karakter.” Met de overname door Amsterdam in 1921 verloor de gemeente haar grond en zelfstandigheid, maar niet de zorg van de bewoners voor hun dorp. Waar het ging om het behoud van het historische karakter nam elke nieuwe generatie Slotenaren het stokje over van de vorige. Jaarsma: “Gelukkig zijn er veel actieve bewoners, ook onder de nieuwkomers. Een van onze vrijwilligers gaat op bezoek bij de mensen die in het dorp komen wonen. Die krijgen een welkomstpakket met een boekje over de geschiedenis van Sloten en een paar aardigheidjes. Maar er wordt meteen ook een oproep gedaan om toch vooral mee te doen met het dorpsleven.” Bijvoorbeeld in de komende weken, wanneer in Sloten wordt teruggeblikt op de annexatie van 1921. Dat had eigenlijk vorig jaar moeten gebeuren, vertelt initiatiefnemer en oud-Slotenaar Guido Frankfurther, maar toen gooide corona roet in het eten. “Een paar dingen hebben doorgang kunnen vinden. Er is een schilderijenwedstrijd gehouden en er is een boekje gemaakt met wandel- en fietsroutes door de voormalige gemeente. Maar de rest hebben we moeten doorschuiven. Hoogtepunt van de activiteiten is de onthulling van een gedenksteen. Het geld daarvoor is door bewoners en bedrijven bij elkaar gebracht.” Burgemeester Halsema komt naar Sloten om de gedenksteen te onthullen, een bewijs dat de grootste pijn van de annexatie na een eeuw wel verdwenen is. Frankfurther: “Het wordt geen feest, maar ook geen treurige bijeenkomst. De annexatie is een historisch feit en dit is een mooi moment om daar nog eens op terug te blikken.” Amsterdam is tegenwoordig ook een partner bij de zorg voor het dorp, voegt dorpsraadvoorzitter Jaarsma daaraan toe. “We zijn sinds 2017 beschermd dorpsgezicht. Daar is twintig jaar aan getrokken door het dorp, maar die status is er uiteindelijk gekomen, met dank aan het stadsbestuur.” De verhoudingen waren honderd jaar geleden beduidend minder harmonieus. De uitbreidingsplannen van Amsterdam op het grondgebied van de agrarische buurgemeente vielen buitengewoon slecht in Sloten. Zelfs de koeien loeiden van verontwaardiging over wat werd beschouwd als een vijandige overname. “Wat weinig mensen zich realiseren,” zegt Frankfurther, “is dat Sloten in oppervlak toen groter was dan Amsterdam. Het was een van de grootste gemeenten in het land. De gemeentegrens liep tot waar nu het Hoofddorplein, het Surinameplein en de Haarlemmerweg te vinden zijn, precies de plekken waar Amsterdam zijn uitbreiding had bedacht.” Aanvankelijk was de hoofdstad alleen geïnteresseerd in de delen van Sloten die nodig waren voor de huisvesting van de Amsterdammers. En de landerijen langs het Noordzeekanaal voor de uitbreiding van de haven. Een aanvullende eis was het verdwijnen van de tol op de Sloterweg richting Schiphol. “De eigenaren van de percelen langs de Sloterweg hadden in 1816 zelf de bestrating gefinancierd,” vertelt Frankfurther. “Om de kosten te dekken kwam er, met toestemming van het kabinet, een tolheffing. In café Kerkzicht hangt nog steeds een gedetailleerde prijslijst. De passage van een rund of ezel kostte twee cent, voor een paard werd vijf cent gerekend.” De voorgestelde gedeeltelijke annexatie stuitte op bezwaren in Den Haag. Het kabinet was van mening dat Sloten met al zijn agrarische activiteiten economisch afhankelijk was van de hoofdstad en dat een volledige overname voor de hand lag. Het besluit werd doorgeschoven naar de Tweede Kamer, die op 5 november 1920 vergaderde over de kwestie. De christelijke partijen toonden zich weinig enthousiast en wezen op het gevaar van het oprukkende socialisme en de bijbehorende zedenverwildering. Over dat laatste, zegt voorzitter Jaarsma ruim een eeuw later, hebben de dorpsraad nooit verontrustende signalen bereikt. Een opmerkelijke rol in het politieke besluit was weggelegd voor Willem de Buisonjé, wethouder van Sloten en kamerlid voor de Economische Bond. Waar de gemeenteraad van Sloten mordicus tegen annexatie was, hield de wethouder in Den Haag een pleidooi vóór aansluiting bij Amsterdam, waarbij hij ook nog eens aangaf te spreken namens een belangrijke minderheid in het dorp. Zijn stem gaf uiteindelijk niet de doorslag, maar na het ‘verraad’ hoefde hij zich niet meer te vertonen in het dorp. Het pleit was hoe dan ook beslecht: met 42 stemmen voor en 25 tegen gaf het parlement groen licht voor de opheffing van de gemeente Sloten. De aansluiting bij de hoofdstad sleurde Sloten de twintigste eeuw in. Het paard voor de tram naar Amsterdam werd vervangen door een automobiel en in de decennia erna werd het dorp versneld aangesloten op nutsvoorzieningen als water, aardgas, elektriciteit en, later, het kabelnet. En er zijn meer voordelen op te noemen, zegt Frankfurther. “De scholen vielen voortaan onder Amsterdams bestuur en wonnen aan slagkracht en flexibiliteit, en er kwam een nieuwe huisnummering, die een einde maakte aan een tamelijk onbegrijpelijk systeem van cijfers en letters. Er zijn inmiddels ook veel voorbeelden van geslaagde nieuwbouw in de historische kern.” Daar staan ook nadelen tegenover. De annexatie luidde het einde in van de bloeiende land- en tuinbouw in de gemeente. Een groot deel van die agrarische grond werd later gebruikt voor de bouw van tienduizend woningen in Nieuw-Sloten en Akerpolder. Frankfurther: “De komst van die grote nieuwe wijken met hun moderne winkelcentra heeft dramatische gevolgen gehad voor de middenstand in het dorp. In de jaren tachtig en negentig zijn vrijwel alle twintig dorpswinkels verdwenen. Je weet natuurlijk niet hoe het de winkeliers anders was vergaan, maar de grootschalige nieuwbouw heeft de kaalslag zeker versneld.” Wat Frankfurther betreft, is de uitkomst van de annexatie per saldo positief. “De overname had een eeuw geleden anders gekund, maar op den duur was een algehele annexatie waarschijnlijk toch onvermijdelijk geweest. En er is veel behouden gebleven van het oorspronkelijke dorp.” Dat is ook de mening van dorpsraadvoorzitter Jaarsma. “Het dorpskarakter is overeind gebleven. We hebben een speeltuinvereniging die draait als een tierelier, op Koningsdag is het hartstikke druk in het dorp en met Kerstmis zingen we met z’n allen onder de kerstboom. Het is wel zaak om het zo te houden: daar werken we hard voor.” Om het verleden te bewaren voor toekomstige generaties wordt samen met de onthulling van de gedenksteen ook een tijdcapsule opgeborgen achter een van de gerestaureerde deurtjes van het gemeentelijk elektriciteitsbedrijf. Een oproep in het voorjaar leverde een stroom aan inzendingen op: veel oude foto’s en prentbriefkaarten, persoonlijke brieven en boekjes over de historie van het dorp. En, heel attent, ook een vers exemplaar van de Allerhande, zodat toekomstige Slotenaren na de feestelijk opening van de capsule in 2122, nog dezelfde avond kunnen smullen van een ouderwetse groene salade met croutons en blauwekaasdressing. Bereidingstijd: 100 jaar en 20 minuten!||https://www.parool.nl/ps/de-annexatie-door-amsterdam-sleurde-sloten-de-twintigste-eeuw-in~b92ef4aa/
2022-08-26||22-jarige man krijgt cel- en taakstraf voor geweld tegen ME bij Ajax-Benfica||Voorafgaand aan de beslissende Champions Leaguewedstrijd tegen de Portugese grootmacht Benfica (0-1) op 15 maart hadden duizenden Ajaxfans zich bij de zuidingang van de Johan Cruijff Arena verzameld voor een sfeeractie, een zogenoemde entrada. Ze dansten, sprongen en zongen, maar staken ook herhaaldelijk zwaar vuurwerk af. Ze forceerden de nooddeur en gebruikten grof geweld tegen de politie en tegen stewards van het stadion. Agenten liepen daarbij brandwonden en gehoorschade op. Negen personen werden aangehouden. Een van hen, een 22-jarige man, is nu veroordeeld voor poging tot zware mishandeling en openlijke geweldpleging. Hij zocht de confrontatie met politieagenten en riep onder meer ‘Halsemaneukers’, ‘Vieze linkse rakkers’, ‘ACAB’ (dat staat voor all cops are bastards) en ‘Amsterdam Hooligans’. Hij bekogelde de dienders met glazen flesjes, blikjes drank en andere voorwerpen. In de richting van ME’ers gooide hij door de opengebroken deur een metalen staaf met scherpe randen, een brandende fakkel en een afgebroken ruit. De ME’ers stonden in een kleine ruimte achter de deur. De rechtbank acht tevens bewezen dat de man zwaar vuurwerk tegen een uitgang van het stadion gooide. De rechtbank spreekt over een chaotische situatie waarbij wonderbaarlijk genoeg niemand zwaargewond raakte en die grote indruk heeft gemaakt op de leden van de ME. Zij vreesden voor hun leven, zo verklaarden de agenten van de Mobiele Eenheid. ‘Wat een leuke wedstrijdavond had moeten worden, is geëindigd in een avond vol agressie en geweld rondom het stadion,’ aldus de rechtbank. Het vonnis van de Amsterdamse rechtbank komt overeen met de eis van het OM. De man heeft de zaken bekend en spuit betuigd aan de leden van de ME. Hij zegt dat hij zich heeft laten meeslepen door de menigte en niet de juiste keuzes heeft gemaakt. De man moet ook een schadevergoeding betalen voor de vernielingen aan het stadion.||https://www.parool.nl/amsterdam/22-jarige-man-krijgt-cel-en-taakstraf-voor-geweld-tegen-me-bij-ajax-benfica~bc79f2e9/
2022-08-26||Bestelwagen ingereden op terras in Brussel: lichtgewonden, bestuurder opgepakt||Het gebeurde even voor 13.00 uur in de Sint-Michielsstraat in Brussel: een bestuurder reed met een bestelbus in op de terrassen van de taverne Le Corbeau en de snackbar City Pizza. Het gaat om een zijstraat van de drukke Nieuwstraat, een belangrijke winkelstraat in de Belgische hoofdstad. De toedracht is nog onduidelijk, net als de vraag of er opzet in het spel was. De omstandigheden van het incident worden onderzocht, zegt het Openbaar Ministerie, dat later met meer informatie komt. De politie heeft de bestuurder enkele uren na het incident opgepakt in Antwerpen. De man zou bekend zijn bij justitie, maar de politie gaat naar verluidt niet uit van een terreurdaad. Minister van Binnenlandse Zaken Annelies Verlinden liet weten ‘in nauw contact met onze veiligheidsdiensten’ te staan. “De situatie wordt op de voet opgevolgd. Dank aan de hulpdiensten voor hun inzet,” schreef ze op Twitter. De zes slachtoffers hoeven niet naar het ziekenhuis, meldt de brandweer. Ze liepen slechts lichte verwondingen op. “Ze zijn in shock, maar stellen het goed,” aldus burgemeester Philippe Close. De slachtoffers werden samen met enkele getuigen naar het politiebureau gebracht voor verhoor. De gewonden waren toeristen en enkele medewerkers van de gemeente Brussel die aan het lunchen waren. “Wij zaten gewoon op het terras te genieten. De terrasjes zaten redelijk goed vol. Plots kwam een witte bestelwagen met een razend tempo aangereden, slingerend van links naar rechts. We zijn tegen de muur gesprongen. In de andere straat heeft de bestuurder nog een terras geraakt en daarna is de bestelwagen in volle vaart weggereden,” vertelt een getuige op de Belgische Radio 1. Op camerabeelden is te zien hoe de bus voorbij raast. Tafeltjes kieperen om, mensen vallen van hun stoel. “Ik hoorde een luide knal en zag hoe de bestelwagen inreed op het terras. Mensen waren in paniek, schreeuwden en lagen op de grond,” vertelt getuige Nabil, een werknemer van een Nike-winkel in de buurt, aan Het Laatste Nieuws.||https://www.parool.nl/wereld/bestelwagen-ingereden-op-terras-in-brussel-lichtgewonden-bestuurder-opgepakt~b66969a9/
2022-08-26||Nick Schilder en Simon Keizer (2006-2023)  konden samen vrijwel alles zingen||Als Simon Keizer in een talkshow verscheen, was de titulatuur onder zijn naam vrijwel altijd dezelfde: ‘Van Nick’. Net zoals Nick Schilder steevast de toevoeging: ‘Van Simon’ meekreeg. Meer informatie was niet nodig. Er bestond in de Nederlandse pop nauwelijks een duo dat zo met elkaar vervlochten was als Nick & Simon uit Volendam. Als ze samen zongen, leken hun stemmen in elkaar over te lopen. En wanneer de een waar dan ook in Nederland een podium betrad, volgde de ander in zijn kielzog. En dan was er nog het vaste grapje van niet-fans die manmoedig hun best leken te doen vooral niet te weten ‘wie nou Nick was en wie Simon’. Vrijdag kondigde het tweetal aan na 17 jaar uit elkaar te gaan als muzikaal duo. De twee beginnen aan een afscheidstournee die in april volgend jaar eindigt met slotconcert in Ahoy Rotterdam. ‘ Hierdoor ontstaat ruimte voor individuele creativiteit en al langer gekoesterde solo-aspiraties,’ schrijven de twee in een korte verklaring, waarin ze melden wel als televisiekoppel samen te blijven. Het succes van Nick & Simon – vrijdag verscheen nog een onderzoek waaruit de twee als ‘populairste muziekgezelschap van Nederland’ naar voren kwamen – was geschoeid op typisch Volendamse leest. Nederlandstalige Palingsound, jazeker, maar vooral kei- en keihard werken. Aangevuurd door hun eerste manager – de legendarische Jaap Buijs – en zijn credo ‘Een dag heeft 24 uur. En dan heb je de nacht ook nog’ groeiden de twee in hun eerste jaren uit tot de drukste schnabbel-act van Nederland. 500 optredens per jaar, soms vier op een avond, bezorgden de twee een solide reputatie van prettig aanraakbare popidolen. Schilder (1983) en Keizer (1984) zaten halverwege jaren 90 bij elkaar in de klas van de middelbare school. Echt onverbrekelijk werd hun band op oudejaarsavond 2000 toen ze de brand in hun stamcafé Het Hemeltje aan de Volendamse Dijk overleefden. Keizer en Schilder waren die nacht op een andere plek in de feestkroeg gaan staan dan anders. Enkele van de feestvierders die hun vaste stek aan de bar overnamen overleefden niet. Keizer kwam fysiek ongeschonden buiten, Schilder liep zware brandwonden aan zijn slaghand op. Of hij weer gitaar zou kunnen spelen, was lang onzeker. In 2003 deden de twee afzonderlijk van elkaar mee aan tv-talentenjacht Idols. Nick werd anoniem elfde, Simon kwam niet eens door de voorrondes. Maar als duo bleken de twee meer waard dan de kale som der getallen. Als sidekicks in de reallifesoap van plaatsgenoot Jan Smit kwamen ze al snel in beeld bij het grote publiek. Het fundament voor een grote loopbaan en een florerende BV legden ze vervolgens zelf met vlotte volkspopsongs als Steeds weer, Kijk omhoog en uiteraard het later veel geparodieerde Rosanne. Liedjes die waren geschreven met de hit in gedachten en die soms bleven hangen in die eendimensionaliteit. Maar wie de twee live hoorde, kon niet anders dan onder de indruk raken van de warme harmonie in hun stemmen, geboetseerd met hun muzikale voorbeelden Simon & Garfunkel in gedachten. Schilder en Keizer konden samen vrijwel alles zingen. Hoewel de progressie in hun gezamenlijke muzikale ontwikkeling na enige jaren leek te stokken, slaagden de twee er in het brandpunt van de belangstelling te blijven. Met een reeks aan televisiespelshows, een knap gemaakte zoektocht naar hun idolen Simon & Garfunkel, maar ook dankzij muzikale samenwerkingen met Thomas Acda (Nick) en Paul de Munnik (Simon). Keizer maakte in 2016 ook al een solo-theaterprogramma, met gevoel voor humor Ik & Simon getiteld. De eindigheid van het duoschap was voor beiden een gegeven. Ooit zouden de twee uitzoeken hoe de wereld zonder elkaar er verder uitzag, vertelden ze elke keer als je ernaar vroeg. Wat Schilder en Keizer nu van plan zijn melden ze nog niet, maar - net als bij Simon & Garfunkel – zijn geruchten over een reünieconcert ongetwijfeld nooit ver weg.||https://www.parool.nl/kunst-media/nick-schilder-en-simon-keizer-2006-2023-konden-samen-vrijwel-alles-zingen~b8babc40e/
2022-08-26||Piek in infecties met apenpokkenvirus lijkt voorbij||De Amsterdamse GGD stelde afgelopen week 22 besmettingen vast. De week ervoor ging het om ruim dertig besmettingen. Vijf weken geleden liepen nog meer dan honderd Amsterdammers het virus op. Steeds minder Amsterdammers laten zich testen, vorige week waren het er 88. Tegelijkertijd daalt het percentage positieve tests gestaag. Binnen twee maanden tijd liep dat terug van 74 procent naar 25. Ook in de rest van Nederland vlakt de groeicurve van het virus af. Eerdere wekelijkse stijgingen gingen soms met honderdtallen, maar afgelopen week ging het om ‘slechts’ 49 nieuwe meldingen. In Nederland zijn sinds de opleving van het virus in het voorjaar 1136 mensen positief getest. Meer dan de helft woont in Amsterdam. De dalende trend is ook gaande in de rest van de wereld. De afgelopen week zijn wereldwijd 5907 mensen positief getest, 21 procent minder dan een week eerder. Het is de eerste daling in ongeveer een maand tijd. Het virus lijkt zich niet grootschalig te verspreiden buiten de risicogroep: mannen die seks hebben met mannen. In Nederland raken de meeste mensen besmet door seks (96 procent), waarbij 92 procent van de positief geteste personen een of meerdere losse partners had, zo meldt het RIVM. Meer dan vier op de tien geïnfecteerde personen deed mee aan groepsseks. Enkele mensen buiten de risicogroep liepen het virus echter ook op, onder wie een Amsterdams kind. Ongeveer een derde van de Nederlandse doelgroep is al deels gevaccineerd; er zijn 10.440 eerste prikken gezet, aldus het RIVM. Vaak zijn twee prikken nodig. De meeste vaccinaties werden in Amsterdam (3627) gegeven. De Amsterdamse GGD wil in totaal 10.500 mensen vaccineren. Maar om van een vaccinatie-effect te spreken is het nog te vroeg. De kans bestaat dat steeds minder mensen zich laten testen, omdat ze niet wekenlang in isolatie willen. Of mogelijk slaat de voorlichting goed aan, waardoor mensen besmettingsrisico mijden. Het kan ook dat de risicopopulatie immuun is geworden na een (ongemerkte) besmetting. Zo kan de afname een vertekend beeld geven, waardoor het virus zich onder de radar kan verspreiden. Het Europese medicijnagentschap EMA gaf vorige week groen licht voor een andere wijze van vaccineren. In plaats van net onder de huid (subcutaan) kan het middel Imvanex ook in de huid (intracutaan) worden gegeven. Op die manier is slechts een vijfde van de hoeveelheid van het schaarse middel nodig. In de Verenigde Staten en het Verenigd Koninkrijk wordt al op die nieuwe wijze gevaccineerd. In Nederland niet. Volgende week is er een deskundigenberaad van het RIVM. Daaruit volgt een advies aan de minister van Volksgezondheid, die vervolgens een besluit neemt. Dat kan nog weken op zich laten wachten.||https://www.parool.nl/nederland/piek-in-infecties-met-apenpokkenvirus-lijkt-voorbij~bd206813/
2022-08-26||20 miljoen illegale sigaretten gevonden in loods Haarlemmermeer||Volgens de douane zouden de sigaretten en de tabak op de Nederlandse markt een accijnswaarde van 8,6 miljoen euro hebben gehad. Een woordvoerder meldt dat er nog geen aanhoudingen zijn verricht. De Fiod schetst dat in de loods ook grote hoeveelheden verpakkingsmateriaal, filters en vloeipapier is gevonden. Het is nog onbekend voor welk land de sigaretten en de tabak waren bestemd. Alle sigaretten en tabak zijn afgevoerd en worden vernietigd.||https://www.parool.nl/nederland/20-miljoen-illegale-sigaretten-gevonden-in-loods-haarlemmermeer~bc5080dc/
2022-08-26||Uittips: een docu over Herman Brood en spektakel in het Bostheater||Ooit was het heel wat dat Lee Towers als Nederlander het Rotterdamse sportpaleis Ahoy wist vol te krijgen. Tegenwoordig vullen Nederlandse artiesten met een vaak verbazend gemak nog veel grote zalen en stadions. Kensington spant de kroon. Voor de band uit Utrecht, bekend om zijn zwaar aangezette glamrock, is de Ziggo Dome (capaciteit: 17.000) een soort tweede huiskamer. Vandaag beginnen ze er aan een zoveelste serie concerten, zes dit keer. Het zijn de laatste in de oude bezetting. Zanger Eloi Youssef kapt er mee, de rest van de band gaat door.Zaterdag, dinsdag en van 1 t/m 4 september, Ziggo Dome, 20.00 uur Het Australische Tame Impala staat drie avonden achtereen in Afas Live. De laatste keer dat het gezelschap rond zanger, multi-instrumentalist en feitelijke alleenheerser Kevin Parker in Nederland optrad, was in 2019, toen als headliner en afsluiter van Lowlands. Dat was prachtig, maar je kunt je goed voorstellen dat de subtiele, een tikkie psychedelische rock van de Aussies in Afas Live nog beter tot zijn recht komt. Nederlands gezelligste zaal is het niet, maar de akoestiek is goed.Maandag 29, dinsdag 30 en woensdag 31 augustus, Afas Live, 20.00 uur In 1979 maakte regisseur Herbert Curiël Cha Cha, een muziekfilm rond Herman Brood, die toen zijn glorietijd beleefde. Stefano Bertacchini ontdekte een paar jaar geleden in het archief van Eye interessant restmateriaal van de film, waarin behalve Brood ook zijn toenmalige liefje Nina Hagen een rol speelde. Bertacchini, een Italiaanse cameraman die in de jaren negentig naar Nederland kwam, stelde uit dat restmateriaal de documentaire Knockin’ on Herman’s Door samen. Te zien zijn daarin ook Nederlandse groepen als White Honey, Phoney and The Hardcore en The Meteors. Vorig jaar ging de docu in première in Eye, nu wordt hij vertoond in Paradiso. Na afloop is er een optreden van Herman Broods begeleidingsgroep Wild Romance.Donderdag 1 september, Paradiso, 20.30 uur De Keet vertegenwoordigt zowel bekende cabaretiers als aanstormend talent. Op deze comedyavond is het prijsschieten: Ronald Goedemondt, Henry van Loon, Kim Schuddeboom en Jasper van der Veen staan in de De Keet, Diederik Ebbinge presenteert.Zaterdag 27 augustus, 20.30 uur, Vondelpark Openluchttheater Spektakel dat je niet wil missen: regisseur Guy Weizman liet zich inspireren door Aantekeningen uit het ondergrondse (1864) van Fjodor Dostojevski. Toneelschrijver Rik van den Bos bewerkte het tot een tekst over iemand die niet kan accepteren hoe de wereld in elkaar steekt. De hoofdrol, een clown, wordt gespeeld door de altijd fijne Sanne den Hartogh. Een show met toneel, dans, acrobatiek, livemuziek en poëzie. NITE staat overigens voor Nationaal Interdisciplinair Theater Ensemble, een intitiatief van het Noord Nederlands Toneel, Club Guy & Roni, Slagwerk Den Haag en Asko|Schönberg.T/m 3 september, Amsterdamse Bostheater De theaterwereld blikt nog één keer terug op de hoogtepunten van het vorige seizoen. Tien dagen lang zijn elf van de twaalf geselecteerde beste voorstellingen van 2021-2022 te zien (één voorstelling kon niet in reprise worden genomen en De meester en margarita speelt al op dinsdag 30 en woensdag 31 augustus). Afgetrapt met De Staat van het Theater door Alida Dors en op 11 september afgesloten door het Gala van het Nederlands Theater, waar de belangrijkste toneelprijzen worden uitgereikt. Tegelijkertijd speelt het Amsterdam Fringe Festival met kleinere voorstellingen en concerten van opkomende makers. En vergeet ook niet NTF Jong, dat met heel fijne jeugdtheatervoorstellingen een hele festivalweek vult.Het Nederlands Theaterfestival en het Amsterdam Fringe Festival, 1 t/m 11 september, meerdere locaties Tot 1709 kwam al het porselein uit het Verre Oosten. In dat jaar opende in Meissen, vlak bij Dresden, de allereerste porseleinfabriek van Europa. De kopjes, borden en het andere servies dat hier werd gefabriceerd, vond zijn weg naar gegoede families, als gebruiksgoed, maar ook als verzamelobject. Zo begonnen Margarethe en Franz Oppenheimer in 1902 met het aanleggen van een omvangrijke collectie, die het Joodse echtpaar gedwongen moest verkopen toen het vluchtte voor de nazi’s. Via de opkoper kwam het porselein terecht bij het Rijksmuseum, die het in 2019 teruggaf aan de familie. Toen het servies vorig jaar op een veiling opdook, kocht het museum een deel ervan aan. T/m 13 november, Rijksmuseum Tijdens de eerste vergadering werd een grote fles champagne gedronken en daarom noemden de oprichters van het beroemdste fotoagentschap ter wereld hun coöperatief Magnum. In de 75 jaar dat de groep bestaat, hebben leden als Robert Capa, Henri Cartier-Bresson, Raymond Depardon en Martin Parr duizenden iconische foto’s gemaakt. Veel werk is journalistiek of documentair, maar omdat de schoorsteen moet roken, namen Magnumleden ook commerciële klussen aan. Dat is doorgaans geen werk waar ze mee te koop lopen en het is zelden te zien. Foam toont het nu, van reportages voor ngo’s en beelden voor glimmende bedrijfsbrochures tot shoots voor hippe modebladen en carte-blanche groepsopdrachten voor overheden.T/m 7 september, Foam Vier solo’s van zeer verschillende fotografen met ieder een heel eigen thematiek, die samen toch een beeld schetsen van de beproevingen die het alledaagse leven soms voorschotelt. Dirk Kome portretteert zijn ouders, waarschijnlijk de laatste generatie die de familieboerderij in Rockanje bestiert. Dana Lixenberg legde min of meer bekende New Yorkers vast op polaroids. Bruiloftsfotograaf Sabelo Mlangeni toont aan dat liefde in Zuid-Afrika de heteroseksuele norm overstijgt. En van Lindokuhle Sobekwa, de absolute ster van deze tentoonstelling, zijn meerdere series te zien waarin hij vertelt over verarmde witte arbeiders, zijn voorouders, drugsverslaafden en de mysterieuze verdwijning van zijn zus.T/m 4 september, Huis Marseille Alles wat gemaakt is, is ontworpen. Dat geldt ook voor de attributen rondom de dood. Van urnen en kisten tot de lijkwagen en de grafsteen. De vormgeving is soms puur functioneel, maar voegt meestal iets toe dat gebruikers aanzet tot herinnering of overdenking. Esthetiek is ook niet onbelangrijk. In (Re)Design Death, een van de laatste tentoonstellingen in het korte bestaan van CUBE Design Museum in Kerkrade, kwam de vormgeving van de dood in al z’n gedaanten aan bod. Een deel van die presentatie is nu te zien in Amsterdam, aangevuld met het winnende werk van de studentenwedstrijd rondom de vraag ‘Wil je eeuwig leven?’T/m 12 februari, Tot Zover De Britse Mary bekeerde zich voor haar huwelijk met Ahmed tot de islam, maar na zijn dood blijkt hij een tweede leven te hebben gehad met zijn Franse vriendin Geneviève, dat een stuk minder devoot was. In dit ingetogen drama, de grote winnaar bij de British Independent Film Awards in 2021, gaat Mary verhaal halen.Te zien in: De Balie, Cinecenter, Eye Filmmuseum, Filmhallen Haroun, al jaren de meest prominente chroniqueur van het leven in Tsjaad, richt zijn camera ditmaal op het lot van een ongewenst zwanger vijftienjarig meisje en haar moeder, in een land waar abortus streng verboden is.Te zien in: Filmhallen, Kriterion, Rialto Noah Baumbachs Frances Ha werd toen de film in 2012 werd uitgebracht ontvangen als een instant klassieker, een film die als weinig andere het gevoel van doelloze twintigers overal ter wereld wist te vangen. Dat was de verdienste van Baumbach, expert in messcherpe dialogen, maar zeker ook van Greta Gerwig, de hoofdrolspeelster en coscenarist van de film. Zij maakte met Frances Ha het opstapje van kleine indiefilms naar de hogere regionen van Hollywood, waar ze inmiddels ook zelf regisseert – zie Lady Bird en binnenkort Barbie, waarvoor Baumbach dan weer als coscenarist diende. In Eye is de film zaterdagavond te zien, gevolgd door een concert van Future Husband, oftewel de Nigeriaans-Nederlandse singer-songwriter Adura Sulaiman, die onlangs haar eerste EP uitbracht.Te zien: zaterdag 27 augustus, 21.30 uur, Eye Filmmuseum Hoe maak je een close-up van een lieveheersbeestje? Hoe vang je spiegelbeeld in het water op camera? Het komt aan bod tijdens de kinderworkshop foto­grafie in Museum JAN. De ochtend begint met het bekijken van landschapskunst, daarna gaan de kinderen zelf de natuur in om foto’s te maken. Er zijn camera’s aanwezig, maar neem vooral je smartphone of spiegelreflex mee. De workshop is gratis, aanmelden is verplicht.Zondag 28 augustus, 10.30 uur, Museum JAN Luister naar vogelgezang, geritsel van insecten en het kraken van takken tijdens Vreemde Vogels. Het Concertgebouw organiseert deze zomer familieconcerten op de mooiste plekken in Nederland. Dit weekend vinden de concerten in het Amsterdamse Bos plaats. Zaterdag 27 en zondag 28 augustus, verschillende tijden, Amsterdamse Bos, Bosbaanweg 5 Na twee jaar wachten kan Mysteryland eindelijk weer los. Met headliners als Armin van Buuren, Paul Kalkbrenner en DJ Snake is het niet gek dat het festival helemaal uitverkocht is. De keuzestress is reuze, want er is geen gebrek aan artiesten en er zijn nogal wat overlappingen.T/m zondag 28 augustus, Haarlemmermeer Nomads festival neemt dit weekend afscheid op het terrein van Thuishaven. De tienjarige jubileumeditie is tevens de laatste van het housefestival. Het werd al drie weken verschoven omdat de kaartverkoop op zijn zachtst gezegd tegenviel. De organisatie liet eerder weten dat het in het huidige festivalklimaat niet meer lukt Nomads voort te zetten. Nog eentje dan. Zaterdag 27 augustus, Thuishaven Pro Wrestling Holland is terug in het Bijlmer Parktheater. Het idee: de worstelaars van het moment bekijken terwijl ze met elkaar in de ring staan. De line-up is nog niet bekend, maar het belooft een groot spektakel te worden. Zondag, Bijlmer Parktheater Aanstaande zondag is er opnieuw een Pure Markt in Park Frankendael. Struin langs de non-foodkraampjes met onder andere kleding, planten en boeken of strijk neer aan een picknicktafel of op een van de grote grasvelden om te genieten van dumplings, broodjes, wijn en bier. Voor kinderen zijn er verschillende speelplaatsen.Zondag, Park Frankendael||https://www.parool.nl/ps/uittips-een-docu-over-herman-brood-en-spektakel-in-het-bostheater~bab5a246/
2022-08-26||La Chesa: alsof je kleffe onaangeroerde boterhammen ontdekt in een vergeten broodtrommel ||Ontbijt- en lunchroom La Chesa huist al dertien jaar in de Kinkerstraat. Een knus zaakje dat wordt geroemd om zijn koffie, broodjes en vriendelijke eigenaar. De omvangrijke menukaart is een beetje in 2009 blijven hangen. Daar is op zich niets mis mee: een goede panino met pesto, wrap met zalm of kaneelmuffin op zijn tijd is heerlijk – mits behoorlijk uitgevoerd… Het duurt even voor ik mijn eten ontvang, maar alles is netjes verpakt, inclusief servetten, tandenstokers, een rietje en snoepjes: attent! Maar zodra ik de eerste twee doosjes open, slaat mijn humeur om.De Club Sandwich (€ 12,95) is papperig, alsof een van je ouders je broodtrommel op maandagochtend na een weekend op kamp openmaakt en de kleffe onaangeroerde boterhammen ontdekt. De beloofde scrambled egg is een dunne omelet met van die harde bakdraadjes aan de rand, bedekt met één zuinig plakje cheddar. De bacon blijkt een vierkante roze hamplak die ondanks de donkerbruine grillstrepen niet knapperig is. En liever dan dit zachte meergranenbrood had ik witte toast gehad, niet in de laatste plaats omdat de foto op het menu dit doet vermoeden. Het tweede bakje herbergt een nattige Italian Wrap (€ 8,50) met als vulling korrelige tomaat, onbedoeld gestoofde sla, rubberige ‘mozzarella’ en een zee van pesto. Als je de rol oppakt om te eten, hangt ie in je hand als een verwelkte tulp in een vaas – zelfs het vochtige vloeipapier eromheen biedt geen steun. Nu is het natuurlijk een warme augustusdag, dat helpt niet. Toch denk ik: het kan wél, gezien de talloze zaken die ook hartje zomer een uit­stekend lunch bezorgen. Ik weet dat personeel, tijd en geld schaarser zijn dan ooit en als recensent probeer ik daar begripvol mee om te gaan. Al wringt dat ook, want de klant betaalt het volle pond en mag kwaliteit verwachten. De Smoked Salmon Bagel (€8,50) met roomkaas, sla, rode ui en kappertjes smaakt oké, maar had royaler belegd gekund – vooral de hoeveelheid zalm is karig. De Fresh Orange Juice (€4,80) is ­prima, al vind ik het een fikse prijs voor zo’n klein flesje (250 ml). Tot slot de gebakjes. De brownie (€3,75) en cheesecake (€6,50) zijn an sich goed qua smaak en structuur, maar jammer genoeg bedolven onder zoveel zoete siroop dat het glazuur zowat van mijn tanden springt. Wat een domper is dit alles, zowel voor eter als eigenaar. Wellicht is het een idee om het gigantische menu uit te dunnen en alle liefde en aandacht te stoppen in slechts een handvol klassiekers. Van een lekkere bagel of brownie wordt tenslotte iedereen gelukkig, of het nu 2009 is of 2022. Meer tips van Monique van Loon? Bekijk haar favoriete adresjes: hier bestel je de beste thuisbezorgmaaltijd in Amsterdam.||https://www.parool.nl/ps/la-chesa-alsof-je-kleffe-onaangeroerde-boterhammen-ontdekt-in-een-vergeten-broodtrommel~b4c7a9ee/
2022-08-26||Protest op de Dam om asielopvang: ‘Ik schaam me om Nederlands te zijn’||Volgens Alejandra Slutsky van het Platform Stop Racisme, dat het protest in een mum van tijd heeft georganiseerd, zijn de mensen ondanks de late oproep uit alle delen van het land gekomen: Nijmegen, Eindhoven, Amersfoort, Enschede. “De mensen willen dat de overheid haar verantwoordelijkheid neemt, en dat willen ze nu laten horen.” De voorbereidingstijd was te kort om uitbundige spandoeken te beschilderen. Een aantal mensen houdt daarom een kartonnen plaat in de lucht met daarop een hartekreet: ‘Op het gras slaapt 700 man, hoe ligt Mark daar niet wakker van’. Ook is te lezen: ‘Solidariteit, altijd’. Een vrouw een beetje achterin houdt een bordje omhoog met daarop: ‘Ashamed to be Dutch.’ Een pijltje op het bord wijst naar haar hoofd. “Ik schaam me echt. Maar ik heb geen idee wat ik moet doen. Dat ik hier vandaag sta is uit machteloosheid,” zegt Fenna (50). Donderdag zag ze de oproep voor het protest op sociale media voorbij komen. “Ik ben helemaal geen demonstrant. Ik ben wel eens ooit, lang geleden, op een demonstratie geweest, maar nu wilde ik hier toch naartoe.” Op het podium wisselen sprekers – politici, vluchtelingen – elkaar af. Keer op keer benadrukken ze dat het warme welkom dat Oekraïners kregen en krijgen zo pijnlijk afsteekt tegen het drama in Ter Apel. Telkens klinkt de oproep om geen verschil in de opvang te maken en keer op keer wordt benadrukt dat er nú actie nodig is. “Stop de empathie, stop de blablabla, tijd voor actie.” Fenna luistert aandachtig. “Iedereen is altijd zo trots op Nederland. Ja, we zijn zo’n gastvrij land en we zijn zo aardig tegen toeristen. Dat er dan zevenhonderd mensen buiten moeten slapen, dat past toch helemaal niet bij ons. Waarom is niet iedereen in dit land totaal verontwaardigd? Dat snap ik echt niet.” “Al ruim een maand moeten honderden mensen buiten slapen. Het kabinet doet niet zijn best om een oplossing te vinden en laat het maar aanmodderen,” zegt Noël van Veen, woordvoerder van Platform Stop Racisme. “Voor ons is de maat vol.” Daarom heeft het collectief, dat in aanloop naar de gemeenteraadsverkiezingen 2022 is opgericht en uit verschillende organisaties bestaat, besloten dat actie nodig is. De eisen: ‘menswaardige opvang voor iedereen’ en ‘de racistische bejegening van vluchtelingen stoppen.’ Achter het podium liggen tassen met spullen opgestapeld: kleding, maandverband, dekens, slaapzakken – alles wat er maar nodig is. “De mensen van (hulporganisatie) MiGreat brengen al die spullen naar Ter Apel, maar ook naar andere plekken waar ze nodig zijn.” Platform Stop Racisme wil met de demonstratie een bredere campagne door heel Nederland inluiden, uit solidariteit met vluchtelingen. Dat is nodig, omdat het kabinetsbeleid racisme in de hand speelt, zegt Van Veen. “We willen een tegenbeweging creëren.”||https://www.parool.nl/nederland/protest-op-de-dam-om-asielopvang-ik-schaam-me-om-nederlands-te-zijn~be46c7be/
2022-08-26||Verdachte Nongo B. verward en bebloed opgepakt nadat student Danny Castledine was doodgestoken op het Singel||Een door bloed gevormde schoenafdruk vlakbij het slachtoffer komt volgens justitie sterk overeen met ‘het specifieke profiel’ van de schoenzolen van Nongo B., afkomstig uit Mechelen in Vlaanderen. Hij en het latere slachtoffer zijn goed herkenbaar op camerabeelden waarop ze gezamenlijk zijn te zien op verschillende plaatsen in de binnenstad, waaronder het Singel. Dat zei de officier van justitie vrijdag op de eerste inleidende zitting in de strafzaak. Op camerabeelden is ook te zien dat een persoon op het Singel een ander aanvalt, maar op die beelden zijn de dader en het slachtoffer niet te herkennen. Wel is Nongo B., behalve Danny Castledine, volgens de aanklager de enige die rond die tijd in die buurt op beelden staat. Een psychiater en een psycholoog moeten nog onderzoek doen naar mogelijke stoornissen waaraan Nongo B. lijdt. Op de zitting zei B. aan dat onderzoek te willen meewerken. “Ik ben al bezig met een mevrouw.” Hij zit gedetineerd in de penitentiaire inrichting in Ter Apel, bij het aanmeldcentrum waar door capaciteitsproblemen al de hele zomer grote problemen zijn. Het wachten is ook nog op de resultaten van bloedonderzoek waaruit moet blijken of B. onder invloed was. Advocaat Hilje Plantenga wil de resultaten van de onderzoeken afwachten alvorens ze zal besluiten of ze nog meer onderzoek wil. Nongo B. wilde niet dat zijn persoonlijke omstandigheden in het openbaar en in het bijzijn van journalisten zouden worden besproken. Hij wilde ook weinig zeggen. Danny Castledine is volgens deskundigen overleden aan de gevolgen van een steek in zijn hals, en het bloedverlies van de overige 29 steek- en snijwonden die hem waren toegebracht. De vader, moeder en zus van Castledine zouden de zitting volgen via een videoverbinding met een politiebureau in het Centraal-Engelse Nottinghamshire, maar zoals zo vaak liet de techniek van de Amsterdamse rechtbank het afweten en kregen zij maar flarden van de korte zitting mee. De zaak gaat op 3 november verder met weer een inleidende zitting.||https://www.parool.nl/amsterdam/verdachte-nongo-b-verward-en-bebloed-opgepakt-nadat-student-danny-castledine-was-doodgestoken-op-het-singel~b1f3b7fa/
2022-08-26||Veerman was de gebeten hond, vooral dankzij Sneijdertje||De laatste goede pass van Veerman was er een dwars door het midden op Gakpo, die niet kon aannemen. Misschien was die pass aan de harde kant. Het gebeurde in de 52ste minuut. Daarna was het over en uit met de Volendammer, die na afloop van de wedstrijd van leer trok tegen medespelers wegens het missen van kansen. Ik neem aan dat hij De Jong en Gakpo bedoelde. Hij had gelijk, want die misten kansen. Volgens Wesley Sneijder moest Veerman zijn mond houden, want hij had in de hele wedstrijd alle ballen weggegeven die hij voor zijn voeten kreeg. Nuance is aan Wesley niet besteed. Emotie is zijn motor, vervuld van een agressieve verontwaardiging. Wes heeft zichzelf dan niet in de hand en zegt verbeten dingen als ‘Ik vond het een merkwaardig interview,’ over het gesprek met Veerman na afloop. Hij herhaalde dat Veerman niks goeds had gedaan. Ik wijs op een technisch geweldige actie na anderhalve minuut, gevolgd door een pass op Max. Veerman op Teze na 2.05. Veerman op Max na 3.06, een aanval besloten met een slappe bal van Gakpo. Na 21.00 Veerman met goeie boogbal op Gakpo. 28.00 Veerman diep op Gakpo, die zich liet vallen. 32.10 Veerman op Ramalho, die naast schoot. Enfin, Veerman was de gebeten hond vooral dankzij Sneijdertje, die zijn trainersdiploma in Ierland wil gaan halen, want daar hoef je er niks van te kunnen. Het gevolg was dat Jan en alleman Veerman afzeek, alsof die hele eerste helft nooit was gespeeld. Ik oordeel in toenemende mate liever zelf. Voordat je het weet, word je Arno Vermeulen die in het spoor van Sneijder grijnsde dat sommigen een week geleden Veerman nog in het Nederlands elftal wilden, terwijl hij zo door het ijs was gezakt. Ik herhaal: van door het ijs zakken was hoogstens in de tweede helft sprake, toen De Jong was uitgevallen en Van Nistelrooij daarvoor geen oplossing wist te bedenken. In de NRC van dinsdag stond een mooie ingezonden brief van een meneer Van Hövell. Hij greep terug op de rellen rond Afghaanse asielzoekers in Harskamp. Een paar weken na die ophef was de toestand heel anders: winkeliers zagen hun omzet stijgen en in het eerste van SV Harskamp speelde opeens een Afghaanse profvoetballer die het team een stuk hoger deed eindigen dan voorheen. De briefschrijver wijst erop dat die vluchtelingen mensen zijn zoals jij en ik die wat van het leven willen maken en, bijvoorbeeld, samen willen voetballen. Hij adviseert R.K.S.V. De Tukkers in Albergen eens goed te scouten in het nieuwe azc. Misschien vinden ze een kandidaat voor het eerste. Moet je eens opletten hoe snel de vlaggen dan weer normaal hangen. Van Liverpool weten we dat Virgil van Dijk en Alexander Arnold verdedigend niet in topvorm zijn. Van Rangers weten we dat ze beter zijn dan PSV. Van Napoli weten we dat ze beschikken over Kvaratskhelia, een van de grootste talenten van het Europese voetbal. In de Serie A speelde hij twee wedstrijden met drie goals en één assist, voor Georgië maakte hij in zeventien interlands acht doelpunten. Hij is 21 jaar. Typisch zo’n jongen die je over het hoofd ziet, totdat hij een kwartiertje in het veld staat.||https://www.parool.nl/sport/veerman-was-de-gebeten-hond-vooral-dankzij-sneijdertje~bdbf5f25/
2022-08-26||Oriëntatieprogramma zij-instromers in de zorg nu tijdelijk vergoed||Studenten vallen in het eerste jaar vaak uit vanwege het kiezen van een specialisatie die niet goed bij hen past. Om dit oplopend tekort een halt toe te roepen wordt landelijk aangestuurd op omscholing. Maar het switchen van banen gaat niet vanzelf. Hier is niet alleen een opleiding voor nodig, maar ook overzicht. Wat is er allemaal mogelijk binnen de branche? “Om deze redenen hebben we een oriëntatieprogramma opgericht waar je jouw talenten kan matchen met een breed aanbod aan werkgevers in de zorg en welzijn”, aldus Schuengel, de projectleider van dit initiatief. “Het oriëntatieprogramma is bedoeld om zij-instromers kennis te laten maken met verschillende facetten, banen en vervolgopleidingen in het zorg en welzijnsdomein. Op die manier proberen we uitval in vervolgopleidingen tegen te gaan, een bijdrage te leveren aan de tekorten in de zorg en gemotiveerde zij-instromers in 10 weken kennis te laten maken met de verschillende kanten van zorg en welzijn. Hierdoor kunnen de zij-instromers een gefundeerde keus maken voor een vervolgopleiding of een baan en belanden de juiste mensen op de juiste plek.” De sector kent verschillende branches, doelgroepen, functies en opleidingen. Om een zo breed mogelijk oriëntatieprogramma aan te bieden, hebben verschillende opleidingen en 24 zorg en welzijnsinstellingen in de regio Amsterdam hun handen ineen geslagen. Gemeente Amsterdam, Het Regionaal Werkcentrum Amsterdam, House of Skills en de Sigra werken samen aan dit initiatief en hebben er vertrouwen in dat ze het personeelstekort op een goede manier kunnen aanpakken. Daan (31) heeft aan het oriëntatieprogramma voor zij-instromers zorg en welzijn deelgenomen in het Health Experience Center Slotervaart. Een erg leuk en interessant kennismakingstraject voor mensen die in de zorg willen werken. Via ervaringsdeskundige, gastdocenten en praktijklessen over medische handelingen maakte Daan kennis met alle facetten van de zorg. “Al snel heb ik voor de geestelijke gezondheidszorg gekozen. In die periode heb ik ook vrijwilligerswerk op een afdeling psychiatrie gedaan.” Via een Meet & Greet in het Health Experience Center Slotervaart kwam Daan uiteindelijk in contact met de Geestelijke Gezondheidszorg (GGZ) inGeest. “Ik dacht laatst had ik dit maar gevonden toen ik 19 was, maar zo werkt dat niet. Ik heb lang in de horeca gewerkt. Een snelle en resultaatgerichte wereld. Eigenlijk past dat niet bij mij. Maar ik had die levenservaring blijkbaar nodig, ook om dit werk te kunnen doen.” In september start hij met de GGZ inGeest Mbo Verpleegkunde opleiding. Werken en leren, een bbl-opleiding van vier jaar. De oriëntatieprogramma’s starten op 13 september en 29 november 2022. De cursuskosten van 1.800 euro worden tijdelijk vergoed door Regionaal Werkcentrum Amsterdam. Geïnteresseerden kunnen zich ook aanmelden voor de programma’s in 2023. Werkervaring inde zorg is geen vereiste, wel zijn beroepservaring in een andere branche, een gemotiveerde houding en beheersing van de Nederlandse taal eisen om te kunnen starten. Voor anderstaligen wordt een apart programma met taalondersteuning aangeboden. De lessen vinden plaats in het Health Experience Center Slotervaart onder leiding van het ROC van Amsterdam. Het programma wordt uitgevoerd door Hogeschool Inholland/Inholland Academy, de Hogeschool van Amsterdam, ROC van Amsterdam en het Nova College. Inschrijven voor het programma kan via de website.||https://www.parool.nl/nieuws/orientatieprogramma-zij-instromers-in-de-zorg-nu-tijdelijk-vergoed~b2c6a7d7/
2022-08-26||Rutte: kabinet is het eens over ‘fatsoenlijke inperking’ van aantal asielzoekers||Dit zijn enkele van de belangrijkste afspraken van de asieldeal die het kabinet vandaag heeft gesloten. Als het bij gevluchte gezinnen binnen vijftien maanden niet lukt om een woning beschikbaar te hebben, mogen familieleden alsnog komen. “Mensen krijgen het visum gewoon, alleen later,” vat staatssecretaris Erik van der Burg (Asielbeleid) dat besluit bondig samen. De afspraak maakt deel uit van een omvangrijke asieldeal binnen het kabinet van VVD, D66, CDA en ChristenUnie. Hiervoor wordt door het kabinet in totaal ruim 740 miljoen euro uitgetrokken. Een groot deel van dat geld gaat naar huisvesting. Zo wordt het percentage huurhuizen dat naar statushouders gaat, tijdelijk opgeschroefd. Er zullen ook meer flexwoningen worden gebouwd, een derde daarvan gaat naar statushouders, twee derde naar andere woningzoekenden. Daarmee is het aandeel voor mensen die een verblijfsvergunning hebben gekregen, veel hoger dan normaal. Normaliter gaat volgens het kabinet zo’n 5 tot 10 procent van de woningen naar statushouders. Volgens minister voor Wonen Hugo de Jonge zal vanwege de asielcrisis tijdelijk zo’n 12 procent van de woningen naar statushouders gaan. Dat komt erop neer dat de komende maanden naar schatting een op de acht sociale huurwoningen die vrijkomen toegekend worden aan statushouders. Volgens de CDA-bewindsman leidt dit niet tot ‘een te erge’ verdringing van Nederlandse woningzoekenden. Het kabinet hoopt dat in de eerste helft van 2023 de percentages weer op het oude niveau terechtkomen. Premier Mark Rutte zegt dat het kabinet probeert ‘het aantal mensen dat binnenkomt zodanig te beperken dat er lucht komt in het systeem’. “Wat we kunnen doen is de asielstroom zoveel mogelijk beperken op een humane manier.” Volgens de premier wordt ‘de aankomst van nieuwe mensen op een fatsoenlijke manier beperkt’, om zo ‘ruimte te creëren om dit op een structurele manier op te lossen’. Volgens de premier zijn ‘alle mogelijke instrumenten benut’ om de instroom van asielzoekers te beperken. Rutte wil niet ingaan op om wat voor aantallen het zou kunnen gaan. Volgens een brief die staatssecretaris Eric van der Burg er vrijdag over naar de Tweede Kamer stuurt, zullen de tijdelijke maatregelen wel ‘een belangrijk effect hebben op de instroom, doorstroom en uitstroom bij de asielopvang’. Bij het aanmeldcentrum in Ter Apel is het al maanden een chaos. Deze week sliepen er drie avonden op rij zevenhonderd mensen buiten. Donderdag besloot Artsen zonder Grenzen medische bijstand te verlenen. Het is voor het eerst dat dit in eigen land gebeurt. Drie mensen moesten met spoed naar het ziekenhuis en eerder deze week overleed een drie maanden oude baby. Vóór 1 oktober komt het kabinet met een spoedwet om gemeenten te dwingen een bepaald aantal asielzoekers op te nemen. Rutte zegt zich ‘te schamen voor de situatie in Ter Apel’. en denkt ‘dat er collectieve schaamte is voor de inzet van Artsen zonder Grenzen’. “De situatie in Ter Apel vindt iedereen volgens mij verschrikkelijk.” Naast het terugdringen van het aantal asielzoekers, komt het kabinet ook met een grote zak geld. De komende jaren trekt het kabinet ruim 730 miljoen euro uit voor opvang. Die ruim 730 miljoen euro moet niet alleen naar opvang en woningen, maar ook naar inburgering en de aanpak van overlastgevers. De deal van 730 miljoen euro is gesloten met de Vereniging Nederlandse Gemeenten (VNG) en het Interprovinciaal Overleg (IPO). Wel stopt het kabinet dit en volgend jaar met het toelaten van asielzoekers die hier worden geplaatst via een programma van de VN-vluchtelingenorganisatie UNHCR. Dat gaat dit jaar om 250 asielzoekers en volgend jaar om 1000 mensen die worden buitengehouden. Voor overlastgevende asielzoekers komt één aparte opvanglocatie waar 15 miljoen euro voor wordt uitgetrokken. Ook wil het kabinet de procedures versnellen voor ‘kansarme aanvragers’, vaak asielzoekers uit ‘veilige landen’ die weinig kans maken op asiel. Elke veiligheidsregio gaat 225 extra plekken als crisisnoodopvang inrichten. Er was lang gesteggel over wie dat zou betalen. Nu is duidelijk dat de rijksoverheid deze opvang en alle kosten die daarmee samenhangen voor haar rekening neemt. Dit is tijdelijk. De bedoeling is dat de crisisnoodopvang al voor 1 januari 2023 weer is afgebouwd. Gemeenten moeten ook veel meer woningen beschikbaar stellen voor statushouders: asielzoekers die een verblijfsvergunning hebben gekregen. Voor dit najaar is het streven om twintigduizend statushouders een woning te geven. Nu al staat vast dat dit een haast onmogelijke opgave is: al jaren halen gemeenten de doelstellingen voor huisvesting niet. Er moeten 37.500 flexwoningen zijn gebouwd voor het einde van 2024. Provincies krijgen een hoofdrol bij de verdeling. Gemeenten kunnen plekken gaan ‘uitruilen’. Als de ene gemeente beter geschikt is voor een een asielzoekerscentrum, terwijl de andere gemeente huizen heeft voor statushouders, dan kunnen die gemeenten taken van elkaar overnemen. Daarnaast wil het kabinet inzetten op kleinschalige opvang. In het overleg tussen gemeenten, provincies en het kabinet is afgesproken dat locaties die gemeenten aanbieden niet hoeven te voldoen aan de normale standaard voor asielopvang. De minimale voorwaarde wordt: veilig en hygiënisch. Deze week kwam Ter Apel mede in het nieuws vanwege de onhygiënische toiletvoorzieningen. De Groningse burgemeester Koen Schuiling, voorzitter van de Veiligheidsregio Groningen, had eerder deze week gezegd te willen dat er vanaf vrijdag geen asielzoekers meer buiten slapen. Schuiling wil dat het kabinet opvanglocaties regelt voor de ongeregistreerde buitenslapers. Als gemeenten niet willen meewerken, moet dat desnoods onder dwang, vindt hij. Gemeenten dwingen tot het opvangen van asielzoekers en statushouders ligt binnen de VVD gevoelig. Staatssecretaris Eric van der Burg (Asielbeleid) verwacht niet dat het terrein rond aanmeldcentrum Ter Apel vrijdagavond leeg is. Hij denkt dat er alsnog mensen buiten de poorten zullen slapen. Van der Burg is druk in overleg met gemeenten om meer opvang te regelen voor de nieuwkomers, maar dat levert donderdag nog niet het gewenste resultaat op, zei hij voor aanvang van de ministerraad. “Maar ik was heel erg blij met Apeldoorn, dat donderdag zei dat ze bijspringen. Doetinchem gaat dit weekend open, dat gaat ook helpen. Maar we hebben nog op korte termijn extra gemeenten nodig.” Voor de opvang op middellange termijn zegt Van der Burg nog wat ijzers in het vuur te hebben. Het liefst wil hij geen dwang gebruiken, zoals in Tubbergen, waar een hotel is opgekocht voor asielopvang. Dat was bedoeld voor de langere termijn en levert nu nog niets op, zegt de bewindsman. Vrijwilligheid levert op korte termijn volgens de staatssecretaris veel meer op. “En ik wil die dwang ook voor de langere termijn niet inzetten, het kost je ook gewoon veel draagvlak.” Bovendien probeert de eigenaresse van het hotel onder de verkoop aan het COA uit te komen, onder de verkoop aan het COA uit te komen, omdat deze verkoop volgens haar op onjuiste gronden is gebeurd. Dat Artsen zonder Grenzen zorg is gaan verlenen aan asielzoekers in Ter Apel is volgens staatssecretaris Van der Burg ‘erg’, maar ook ‘goed’. “In die zin ben ik er blij mee”, zei hij donderdag. Op de inzet van de artsen volgde een stortvloed van kritiek op de staatssecretaris dat het ‘beschamend’ is dat hiervoor een hulporganisatie als Artsen Zonder Grenzen nodig is, die normaliter vooral actief is in andere landen. Een van de problemen in de keten is dat statushouders niet goed ‘doorstromen’ uit de centra: er is een tekort aan woningen voor deze groep, waardoor zij bedden ‘bezet houden’.||https://www.parool.nl/nederland/rutte-kabinet-is-het-eens-over-fatsoenlijke-inperking-van-aantal-asielzoekers~b191047c/
2022-08-26||Italiaanse media: ‘Wijnaldum laat zich niet opereren en mist WK in Qatar definitief’||Het WK in Qatar begint op zondag 20 november, de finale is op vier weken later op zondag 18 december. Wijnaldum kan waarschijnlijk pas in februari 2023 zijn rentree weer maken nu hij voor deze optie van revalideren heeft gekozen. De van Paris Saint-Germain gehuurde middenvelder brak afgelopen zondag op de training van AS Roma zijn scheenbeen na een duel met de 19-jarige Felix Afena-Gyan uit Ghana. Wijnaldum had een week eerder in de uitwedstrijd bij Salernitana (0-1), de nieuwe club van Tonny Vilhena, nog wel zijn debuut gemaakt in de Serie A. Hij viel toen twaalf minuten voor tijd in. Afgelopen maandag won AS Roma in het uitverkochte Stadio Olimpico met 1-0 van Cremonese, de ploeg van spits Cyriel Dessers. Chris Smalling maakte in de 65ste minuut de winnende goal en droeg die op aan Wijnaldum. Voor de wedstrijd droegen de spelers al shirts met de tekst ‘Forza Gini’. AS Roma zit vrijdagmiddag in pot 1 bij de loting voor de Europa League, nadat de ploeg van José Mourinho vorig seizoen de Conference League won door Feyenoord in de finale in Tirana te verslaan. AS Roma speelt zaterdagavond (18.30 uur) de uitwedstrijd bij Juventus. Wijnaldum speelde vorig seizoen 38 wedstrijden voor PSG, maar zijn optredens voor de Franse topclub duurde gemiddeld 52 minuten. Wijnaldum maakte in de laatste maanden van het seizoen te weinig indruk op bondscoach Louis van Gaal, die hem daarom niet oproep voor de vier Nations Leaguewedstrijden van begin juni. Wijnaldum had daardoor ruim zes weken vakantie en kreeg op de eerste dag bij zijn terugkeer bij Paris Saint-Germain te horen dat hij daar niet meer nodig was, waardoor hij nog drie weken voor zichzelf moest trainen. Uiteindelijk verloste AS Roma hem op 5 augustus van zijn uitzichtloze situatie in Parijs, maar zijn verhuurperiode aan Roma is dus zeer vervelend begonnen. Wijnaldum maakte op 4 juni 2011 zijn debuut in Oranje. Hij staat nu op 26 goals en 9 assists in 86 interlands. De afgelopen jaren was hij zeer belangrijk als aanvallende middenvelder in de rug van Memphis Depay, met wie hij zowel op als naast het veld een uitstekende klik heeft. In het 3-5-2 systeem van Van Gaal waren Frenkie de Jong, Davy Klaassen en Steven Berghuis in juni de basisspelers op het middenveld.||https://www.parool.nl/sport/italiaanse-media-wijnaldum-laat-zich-niet-opereren-en-mist-wk-in-qatar-definitief~bb1125e5/
2022-08-26||Wetenschappers creëren muizenembryo's zonder sperma en eicellen||De onderzoekers, van onder meer de universiteit in Cambridge en het California Institute of Technology, hopen hun resultaten uiteindelijk te kunnen gebruiken om vroege ontwikkelingsstadia van met name menselijk leven beter te begrijpen. Zo hopen ze bijvoorbeeld te weten te komen hoe miskramen en bepaalde ziekten ontstaan. De onderzoeksresultaten verschenen deze maand onder meer in het gerenommeerde wetenschappelijke tijdschrift Nature. De techniek zou mogelijk zelfs de basis kunnen leggen voor het creëren van menselijke embryo’s, zo wordt al geopperd. Dat zou dan weer kunnen leiden tot nog preciezer onderzoek en zelfs het verwezenlijken van organen voor transplantatie. Er zouden bovendien ook veel minder proefdieren nodig kunnen zijn door deze ‘synthetische’ embryo’s voor onderzoek te gebruiken. Zo lang is de wetenschap echter nog lang niet, toch worden de vorderingen tot nu toe in brede kring als spectaculair gezien.||https://www.parool.nl/wereld/wetenschappers-creeren-muizenembryo-s-zonder-sperma-en-eicellen~be29b72d/
2022-08-26||BXRDY: de Amsterdamse nachtclub die al dicht moest voordat de deuren geopend waren||Nog voordat club BXRDY (spreek uit: birdy) in de Amstelstraat de deuren kon openen, was het raak. In de vroege ochtend van zondag 26 juni werd brand gesticht in het portiek. “We hebben nog geluk gehad dat een alerte buurman het vuur zag,” zegt een medewerker van de winkel die er pal naast zit. “Hij heeft het met een brandblusser uitgemaakt. Maar als hij er niet geweest was, was de schade veel groter geweest.” De medewerker is verbaasd over de aanslag op het pand. “Die deur is niet onze toegangsdeur. Die zit aan de andere kant, dus we vragen ons echt af waarom dit bij ons gebeurd is.” Het antwoord op zijn vraag ligt mogelijk in het bordje van het huisnummer dat boven de getroffen deur hangt: 30. Hoewel het bij de buren boven de deur hangt, hoort het bij de buren van club BXRDY. Op het pand Amstelstraat 30, vlak bij het Rembrandtplein, rust zacht gezegd geen zegen. Vanaf 2013 huisde Club Abe er. Die onder criminelen populaire club werd in maart 2016 op last van wijlen burgemeester Eberhard van der Laan gesloten nadat er op de deur geschoten was, terwijl daar portiers stonden. Na de heropening ging het niet lang goed. Van der Laan sloot de zaak opnieuw nadat daar in augustus 2017 een granaat in het portiek was gevonden en binnen ernstig geweld had plaatsgevonden. Van januari tot september 2019 zat club Blue Ivy in het pand, die club werd uitgebaat door dezelfde eigenaars. Maar ook die vergunning werd ingetrokken vanwege het overtreden van de exploitatievergunning. Drie maanden na de definitieve sluiting heeft ondernemer Alan Mohammad het bedrijf Megabar Amsterdam BV, de uitbater van clubs Abe en Blue Ivy, overgenomen. Op 8 oktober vraagt hij een vergunning aan voor een nieuwe horecazaak: club BXRDY. De aanvraag wordt afgewezen door de gemeente. Reden: de angst voor nieuw geweld. Mohammad maakt daarop bezwaar, maar de gemeente verwerpt dat. Mohammad gaat in beroep en stapt naar de rechter om af te dwingen dat de gemeente hem lopende die procedure toestaat alvast open te gaan. De 32-jarige Mohammad is een ondernemer met wat krasjes op zijn lak. In Leiden is hij de uitbater van waterpijpcafé Marrakech Lounge. In december 2015 trok de toenmalig burgemeester van Leiden na klachten van omwonenden de vergunning van de horecazaak in vanwege ‘slecht levensgedrag’. Nadat Mohammad bij de voorzieningenrechter beterschap beloofde, mocht de zaak weer open. Daarnaast werkte Mohammad als manager van club Blu in Rotterdam. Die club kent een geschiedenis van geweld. Op 15 december 2017 lag een op scherp staande granaat tegen de gevel, de volgende dag ontplofte op dezelfde plek een zwaar explosief. Een beveiliger was volgens de politie nalatig rond een zedenincident in de club in juli 2019, en in februari 2020 lag een vuurwapen op het trottoir voor de club én was er een zware mishandeling. Meermaals waren bij de incidenten Amsterdamse criminelen betrokken. In augustus 2020 werd club Blu voor twee weken gesloten nadat de zaak was beschoten. Blu is eigendom van 33-jarige horeca-uitbater Ibrahim Yüce. Ook hij is een ondernemer met een randje. De afgelopen maanden waren aan hem gelieerde panden het doelwit van aanslagen. In Zoetermeer trof de politie, na een melding van een schietpartij, kogelhulzen aan bij Yüces club Magnum, die in het verleden ook al eens gesloten was door de burgemeester van Zoetermeer. Of er op het pand geschoten was, viel moeilijk vast te stellen. Het was in december 2021 namelijk volledig uitgebrand. Daarna werd er nóg een keer brand gesticht. Ook de woning van Yüces ouders werd beschoten. Daarnaast wordt hij, sinds kort, verdacht van betrokkenheid bij internationale cocaïnehandel en witwassen. Volgens de opsporingsdiensten blijkt uit onderschepte berichten dat hij heroïne invoerde uit Pakistan en cocaïne uit Midden-Amerika en dat hij ‘de grootschalige handel’ in beide drugs financierde (hetgeen hij stellig ontkent, zie kader). Hij verblijft al enige tijd in Dubai. Ook de Marrakech Lounge van Alan Mohammad werd tot twee keer toe beschoten. Eenmaal in september 2021 en eenmaal afgelopen juni. Inmiddels heeft de Leidse burgemeester het pand gesloten. De vrees voor dergelijke aanslagen en geweld in de nieuwe club is voor de gemeente Amsterdam aanleiding de komst van club BXRDY tegen te houden. De rechtbank gaf de gemeente daarin begin juli gelijk. De rechters vinden die vrees voor nieuw geweld terecht vanwege de eerdere incidenten in de Amstelstraat, maar óók vanwege de beschieting van Mohammads Leidse waterpijpcafé Marrakech Lounge én het geweld in en tegen club Blu toen hij daar voor Ibrahim Yüce werkte als manager. Alan Mohammad heeft zijn strijd om de vergunning voor BXRDY na de recente uitspraak van de Amsterdamse rechter gestaakt, omdat hij vreest dat zijn bedrijf failliet gaat nu hij volop kosten maakt maar zijn club niet kan openen. Hij laat via zijn advocaat weten geen behoefte te hebben aan contact met Het Parool, maar geen conflict te hebben met criminelen.||https://www.parool.nl/amsterdam/bxrdy-de-amsterdamse-nachtclub-die-al-dicht-moest-voordat-de-deuren-geopend-waren~b5f821a3/
2022-08-26||Staatssecretaris Van der Burg verwacht niet dat terrein rond Ter Apel vrijdagavond leeg is||Van der Burg is in druk overleg met gemeenten om meer opvang te regelen voor de nieuwkomers, maar dat levert volgens hem nog niet het gewenste resultaat op, zei hij voor aanvang van de ministerraad. De verwachting is dat het kabinet vrijdag na de raad met een pakket aan maatregelen komt. De Groningse burgemeester Koen Schuiling, ook lid van het Veiligheidsberaad, eiste eerder deze week dat er vanaf vrijdag geen asielzoekers meer buiten slapen. De afgelopen nachten sliepen opnieuw honderden mensen buiten, waarbij een record van 700 werd gehaald. Daarom is het volgens de bewindsman ‘zo belangrijk om tot een deal te komen, niet alleen tussen het Rijk en gemeenten maar ook gemeenten onderling. Dat kan stevig helpen’. Vrijdagavond zal volgens Van der Burg het voorterrein nog niet leeg zijn, tenzij het alsnog zou lukken dat een aantal gemeenten zeggen dat asielzoekers vrijdag nog kunnen komen. “Maar ik was heel erg blij met Apeldoorn, die donderdag zei dat ze bijspringen. Doetinchem gaat dit weekend open, dat gaat ook helpen. Maar we hebben nog op korte termijn extra gemeenten nodig.” Voor de opvang op middellange termijn zegt Van der Burg nog wat ijzers in het vuur te hebben. Het liefst wil hij geen dwang gebruiken, zoals in Tubbergen, waar een hotel is opgekocht voor asielopvang. Dat was bedoeld voor de langere termijn en levert nu nog niks op, zegt de bewindsman. Ook duurt het langer omdat de gemeente niet meewerkt en er wettelijke procedures doorlopen moeten worden. Vrijwilligheid levert op korte termijn volgens de staatssecretaris veel meer op. “En ik wil die dwang voor de langere termijn niet inzetten, het kost je ook gewoon veel draagvlak.” De situatie rond Ter Apel is al weken nijpend. Asielzoekers slapen in de buitenlucht, er zijn opstootjes en vechtpartijen en door de slechte hygiëne waren ziekte en ontstekingen vrijelijk rond op het terrein van het aanmeldcentrum. Woensdag overleed in de sporthal van het aanmeldcentrum een drie maanden oude baby. De doodsoorzaak is nog niet bekend en wordt momenteel onderzocht. Artsen zonder Grenzen kon de erbarmelijke situatie niet langer aanzien en zette woensdag voor het eerst in haar veertigjarige bestaan een actie op in Nederland. Ook internationaal krijgen de problemen rond Ter Apel veel aandacht. “Baby overleden in noodopvang. Nederlands asielsysteem op de rand van de afgrond,” kopt de Rheinische Post online. Het Belgische VRT schrijft dat de situatie in Ter Apel elke dag erger wordt. “En dat worden ook de buurtbewoners beu.” De omroep laat naast omwonenden, ook asielzoekers aan het woord. Een man vertelt al twintig dagen te wachten. Ook laten mensen zien dat ze ziek zijn of rondlopen met wonden. Bij de BBC wordt eveneens gesproken over een asielcrisis, waarbij honderden mensen noodgedwongen buiten moeten slapen bij de ontvangstlocatie voor asielzoekers. Niet alleen Europese media berichten over de situatie in Ter Apel. The Washington Post schrijft dat hulporganisaties de omstandigheden waaronder de vluchtelingen verblijven omschrijven als ‘onmenselijk’.||https://www.parool.nl/nederland/staatssecretaris-van-der-burg-verwacht-niet-dat-terrein-rond-ter-apel-vrijdagavond-leeg-is~b9e28b41/
2022-08-26||Verstappen leunt ondanks straatlengte voorsprong niet achterover: ‘Dan ga je juist fouten maken’||Wordt het in Brazilië? Mexico? Amerika? Japan? Of zelfs al in Singapore? Max Verstappenfans en – ja – ook de media zijn er maar druk mee. De vraag waar met die rode stift een cirkeltje op de kalender moet, de komende maanden. Waar gaat Verstappen zijn tweede kampioenschap vieren? Met 80 punten voorsprong op Charles Leclerc en nog maar negen resterende races, lijkt het verdacht veel op een missie die amper nog fout kan lopen. Maar daar denkt Verstappen toch een tikje anders over. Geconfronteerd met het verhaal van die rode rondjes op de kalender, trekt hij in de paddock van lievelingscircuit Spa-Francorchamps een vies gezicht. “Wie doen dat dan? Nou, wij niet hoor.” Een droomlocatie waar het moet gebeuren, heeft hij niet. Hoe eerder hoe beter, dan misschien? “Nah, nee. Waar het moet gebeuren, daar denk ik niet eens aan. Waarom zou ik? Beetje stom nu, toch? Er zijn nog zo veel races. Als je daaraan gaat denken, ga je juist fouten maken. Je weet helemaal niet wat er allemaal nog kan gebeuren, dit seizoen. Er zijn bovendien nog teams die straffen moeten gaan incasseren. Dus blijft de focus op race na race, elke keer weer optimaal je best doen.” Zo veel races, hij blijft het herhalen. Al valt dat op papier toch best mee. In Spa start het circus traditioneel weer op voor wat zo mooi de tweede seizoenshelft heet. Stiekem is deze campagne al zo’n beetje tot twee derde gevorderd, met dertien gereden races en nog maar negen te gaan in 2022. Is nu nog niet duidelijk welke kant dit seizoen op dreigt te gaan, dan is dat het wel na de komende triple header. Dit weekend Spa, volgende week Zandvoort en meteen daarna Monza. Daar in Italië zou het best eens kunnen dat Verstappen over ruim twee weken na de grand prix echt niet meer om titelpraat heen kan, maar in de Ardennen blijft het voorlopig een verboden onderwerp. Als een Britse journalist voorzichtig eens informeert of hij zich in deze fase al een meer relaxte houding permitteert in de auto, werpt Verstappen nog eens een blik van onbegrip het zaaltje in. “Relaxen, dat zou verkeerd zijn. Er kan nog zo veel fout gaan. Onze intentie is dat we méér races willen winnen, liefst allemaal. Constanter zijn, zonder uitvalbeurten, dat is waar we op mikken. Niet tweede of derde worden, niet tevreden zijn als eens een ander wint. Nee, zelf de beste zijn. Zo functioneren wij bij Red Bull Racing als team. Het gaat erom dat we veilig zijn en er zijn nog negen races. Achteroverleunen is niet toegestaan. Als je dat nu al gaat doet, moet je stoppen. Want dan wil je het niet meer graag genoeg.” Luister naar deze Verstappen en je krijgt de indruk dat hij echt niet verder kijkt dan de volgende sessie in de auto. De les van vorig jaar ongetwijfeld, waar het titelgevecht met Lewis Hamilton letterlijk tot de laatste meters voerde. Maar als plots een potentieel te grijpen record ter sprake komt, blijkt dat hij heus wel het totaalplaatje kent van de historische missie waaraan hij bezig is. Acht gewonnen, nog negen races te gaan, dat betekent dat het winstrecord van Michael Schumacher (2004) en Sebastian Vettel (2013) van dertien zeges in één seizoen voor het grijpen ligt. “Als het ons overkomt, zou dat geweldig zijn. Maar we hebben dus eerst nog wel vijf zeges nodig om dat te evenaren,” antwoordt Verstappen, bepaald geen man van statistieken. “En het is tot nu toe zo close geweest tussen Ferrari en ons. Dat zie ik niet zomaar anders worden.” Hij deed het vaker, de laatste maanden. Benadrukken dat dit voor de buitenstaander toch zo dominante seizoen voor hem zelf lang niet zo comfortabel voelt met een pijlsnel maar slordig Ferrari als concurrent. “Niemand bij ons had gedacht er nu zo voor te staan, qua punten. Het is ook geen goede afspiegeling van hoe het gegaan is. Elke race hebben we moeten vechten voor de zege. We zijn nooit echt dominant geweest, het draait om heel kleine verschillen. En ik verwacht dat dit nog wel even zo blijft.”||https://www.parool.nl/sport/verstappen-leunt-ondanks-straatlengte-voorsprong-niet-achterover-dan-ga-je-juist-fouten-maken~b531e5f9/
2022-08-26||Drie shows van Goldband in Afas Live razendsnel uitverkocht||‘Wat er zich hier vanochtend heeft afgespeeld weten wij ook niet, maar we hebben de Afas Live Laugh Love wel drie keer uitverkocht,’ schrijft de groep op Instagram. In eerste instantie zou Goldband alleen op 18 maart optreden in de Afas Live, maar door de grote belangstelling werd er ook een optreden op 17 maart aangekondigd en even later nog een op 19 maart. Inmiddels zijn alle drie de shows uitverkocht. Goldband stond afgelopen weekend op Lowlands. De groep, die vorig jaar het debuutalbum Betaalbare Romantiek uitbracht, is in korte tijd erg populair geworden. Goldband wordt maandelijks miljoenen keren gestreamd.||https://www.parool.nl/kunst-media/drie-shows-van-goldband-in-afas-live-razendsnel-uitverkocht~bf30e679/
2022-08-26||Eigenaar ‘asielhotel’ ziet af van verkoop, COA stapt naar rechter||Het kort geding is maandag om 13.00 uur in de rechtbank in Almelo. De rechter zal waarschijnlijk dezelfde dag uitspraak doen. In de koopovereenkomst was geregeld dat de overdracht van Hotel ‘t Elshuys op 29 augustus zou plaatsvinden. Recent stuurde de eigenaar echter een brief dat ze van de koop afzag omdat er vooraf niet duidelijk was verteld dat er 150 tot 300 asielzoekers en/of statushouders in het hotel gehuisvest zouden worden. Volgens het COA is daar echter, sinds het eerste contact in april, altijd duidelijkheid over geweest. ‘De verkopende partij heeft aangegeven van de verkoop af te willen,’ meldt het COA op Twitter. ‘De enorme druk op de capaciteit van het COA maakt dat elke plek telt. Het COA heeft daarom een kort geding aangespannen om de koop door te zetten.’ Het bericht dat het COA een hotel in Albergen, dat onder Tubbergen valt, had gekocht om daar asielzoekers onder te brengen, zorgde voor veel onrust in de gemeente. De aankoop was zonder medeweten van de gemeente gedaan. De eigenares van het hotel en haar advocaat waren niet bereikbaar voor commentaar.||https://www.parool.nl/nederland/eigenaar-asielhotel-ziet-af-van-verkoop-coa-stapt-naar-rechter~b3c035d4/
2022-08-26||Plofkraak bij juwelier in Noord die al vaker doelwit was van criminelen: ‘Het is een trauma’||Omwonenden van het Buikslotermeerplein werden om 03.10 uur opgeschrikt door twee doffe klappen. Toen agenten ter plaatse kwamen, troffen zij een grote ravage aan. Op de plek van de etalage is nu een groot gat te zien. Vrijdagochtend zijn medewerkers van de juwelier, een familiebedrijf, druk aan het werk om de ravage op te ruimen. In de winkel lijkt geen vitrinekast meer heel, maar het glas in de deur heeft de explosies wonderwel overleefd. De familie wil niet veel kwijt over de plofkraak. “Het is een trauma,” stamelt de eigenaar in eerste instantie. Later wil hij wel ingaan op de vraag of er veel is meegenomen. Nog steeds aangeslagen zegt hij: “Ik denk het wel.” Of hij nog door wil gaan met de zaak, weet hij niet. Bij omliggende winkels zijn ook etalages en soms zelfs rolluiken gesneuveld. Terwijl het glasbedrijf buiten de schade opneemt, worden binnen de scherven opgeveegd. Bij de Tropische Toko Noord naast de juwelier moeten ze bijna al het eten weggooien. “De glassplinters zitten overal,” zegt de eigenaar, die niet met zijn naam in de krant wil. Juwelier Bektas is al vaker doelwit geweest van overvallers. In mei werden twee medewerkers, naar verluidt de vader en zoon die eigenaar zijn van de juwelierszaak, op straat beroofd. Ze raakten daarbij gewond. Vorig jaar april werd het pand getroffen door een plofkraak. In 2013 en 2014 werd de juwelier ook op klaarlichte dag overvallen door gewapende mannen. Voor supermarkt ADL, die recht tegenover Bektas zit, wordt het al de derde keer in anderhalf jaar dat de ramen worden vervangen − na de vorige plofkraak begin vorig jaar en vorige maand, toen de winkel verouderde ruiten liet vervangen. De klap was nu vele malen heviger dan vorig jaar, maakt eigenaar Salim Akyuz op uit de schade. Die viel toen nog mee met de ravage die hij nu bij elkaar veegt. Alle borden aan de gevel zijn bijvoorbeeld kapot, waardoor opeens de gevel van Halfords weer is blootgelegd, de winkelketen die hier jaren geleden zat. Akyuz is vastbesloten morgen weer open te gaan. “We hadden net een mooie folderaanbieding deze week.” Hij heeft te doen met zijn overburen omdat het al de zoveelste keer is dat criminelen het op de juwelier hebben gemunt. “Misschien moeten ze nadenken en niet meer opengaan,” zegt Akyuz. Directe omwonenden zijn er niet in het winkelcentrum, zoals bij andere plofkraken in de stad dikwijls wel het geval was. Maar de explosies waren zelfs op 100 meter afstand te horen. “De flat trilde gewoon,” zegt Ton Picokrie (63). Zijn kleinzoon werd er wakker van. Zelf dacht hij meteen aan een plofkraak, maar dan op de geldautomaat om de hoek. Ook hij heeft medelijden met de familie. “Echt sneu voor die mensen. Hoe vaak ze die juwelier al te grazen hebben genomen.” De politie doet een oproep aan getuigen om zich te melden of om videobeelden te delen.||https://www.parool.nl/nederland/plofkraak-bij-juwelier-in-noord-die-al-vaker-doelwit-was-van-criminelen-het-is-een-trauma~bd5e2862/
2022-08-26||Ajaxparels Gravenberch, Rensch en Timber schitteren in nieuwe documentaire||Afgelopen seizoen zijn Ryan Gravenberch, Jurriën Timber en Devyne Rensch zowel op als naast het veld gevolgd door camera’s. Ook buiten de club. Die exclusieve beelden hebben geleid tot de documentaire Ajax: Parels van Amsterdam, die een unieke inkijk geeft in hun leven en hun strijd om een dragende kracht in het eerste elftal te worden. De drie Ajacieden om wie de docu draait, zijn allen afkomstig uit de Ajax Academy en braken kort na elkaar door in Ajax 1. Parels in Amsterdam laat de overwinningen en succesmomenten van de jonge spelers en de club zien, maar ook de twijfels en tegenslagen, de dagen dat het minder ging. “Die horen er ook bij,” aldus verdediger Jurriën Timber. “Dat hoort bij het leven als een prof.” Van de fenomenale run in de groepsfase van de Champions League tot de verloren bekerfinale tegen PSV. Volgens commercieel directeur Menno Geelen is Ajax de afgelopen jaren vaker benaderd door streamingsdiensten die graag een all access documentaire wilden maken. Hoewel de club daar vanaf zag, leefde de wens om iets exclusiefs te maken. En dat is nu gebeurd. Geelen is erg dankbaar dat Gravenberch, Timber, Rensch en ook hun families volledig meewerkten aan de opnames. “Het heeft geleid tot een uniek portret van de drie spelers in kwestie, gemaakt door onze eigen media-afdeling.” Ook Noussair Mazraoui komt in de documentaire voor, zo is te zien op de Instagrampagina van Prime Video. Een hoofdrol heeft en wil hij niet. “Het is een documentaire van jullie, broer,” zegt hij tegen Gravenberch. “Niet van mij.” De rechtsback was afgelopen seizoen onmisbaar voor Ajax en speelt tegenwoordig net als Gravenberch voor de Duitse topclub Bayern München. De documentaire is vanaf 7 oktober exclusief op Prime Video te zien.||https://www.parool.nl/sport/ajaxparels-gravenberch-rensch-en-timber-schitteren-in-nieuwe-documentaire~b103d4a4/
2022-08-26||Nitszanger Henk Hofstede heeft zijn gitaar terug dankzij foto in Het Parool||Alles was kwijt, dachten de leden van popgroep The Nits na een brand in de studioruimte in een voormalige gymzaal in Sloterdijk: apparatuur, instrumenten, filmrollen. Tot afgelopen dinsdag, toen het oog van de geluidstechnicus van The Nits viel op een artikel in Het Parool over Bureau Gevonden Voorwerpen. “Is dat niet jouw Jazzmaster, Henk?” Donderdag nam Hofstede (70) een kijkje bij de gevonden voorwerpen en warempel, het was inderdaad zijn geliefde elektrische gitaar. “Het is ’m echt, met dezelfde slijtageplekken en gitaarband. Bovendien komt het serienummer overeen.” Er is wat verf van de gitaar, maar verder lijkt de schade mee te vallen, zegt Hofstede. Geprobeerd heeft hij het instrument nog niet, want hij heeft thuis geen versterker. De gitaar gaat binnenkort naar de restaurateur. “Je weet niet wat de hitte doet met het interieur.” De Jazzmaster, die volgens Hofstede een waarde van tussen de acht- en twaalfduizend euro heeft, betekent veel voor de Amsterdamse zanger. Hij speelde er The Swimmer op, zijn mooiste productie op de gitaar en een van de weinige keren dat hij solo gitaar speelde, zegt hij. “Het is een bijzondere gitaar uit 1962-1963, echt een collector’s item. Hij ging overal mee naartoe. Je kunt hem niet zomaar in een winkel kopen. Alle elektrische partijen kwamen van deze gitaar en van de Fender Telecaster, maar die is jaren geleden gestolen.” Met het terugvinden van de Jazzmaster hield het goede nieuws niet op: ook een dulcimer, een snaarinstrument, en een akoestische Yamahagitaar bleken in het bezit van het Bureau Gevonden Voorwerpen. “In geen eeuwigheid had ik dit verwacht,” zegt Hofstede opgetogen. Hoe de gitaar bij Bureau Gevonden Voorwerpen is beland, wil het bureau volgens Hofstede niet vertellen. “Een maand lang heeft de gitaar vermoedelijk in de studioruimte gelegen. We mochten er niet in van de brandweer vanwege instortingsgevaar en asbest. Anderen hebben dat wel gedaan: koperdieven hebben toegeslagen en de versterkers waren helemaal gestript. Ook de gitaarkist waar de drie instrumenten in zaten, was opengebroken en leeggehaald. Op de een of andere manier zijn ze toch weer tevoorschijn gekomen.” Fans van de band startten na de brand in de studioruimte, waar The Nits sinds 1980 hun muziek opnamen en repeteerden, een inzamelingsactie. Die was een groot succes, vertelt Hofstede. Er werd 25.000 euro mee opgehaald. “Dat was waanzinnig. We konden meteen instrumenten kopen en weer spelen. Het was puur met het hart gegeven. We zijn heel erg dankbaar.”||https://www.parool.nl/kunst-media/nitszanger-henk-hofstede-heeft-zijn-gitaar-terug-dankzij-foto-in-het-parool~bed1c9268/
2022-08-26||Hanneke Prins (1971-2022) was het cement van de Zwanenburgwal: ‘We zijn zo verslagen’||“Joehoe!” Als dat klonk over de Zwanenburgwal, wisten buurtbewoners het meteen: daar heb je Hanneke Prins. De buurt nam die groet over, ook onder elkaar. Altijd liep ze over straat, en altijd met haar twee hondjes, Mali en Pepper. Het waren haar kindjes. In haar bovenwoning zaten twee naaktkatten. Dat waren haar andere kindjes. “Iedereen kende haar,” zegt buurvrouw Merel Ligtelijn. “Ze was volgens sommigen soms wat luidruchtig, maar ik vond haar altijd vrolijk en heel lief.” “En ze was de aller-, aller-, allergrootste dierenvriend van Amsterdam,” zegt buurvrouw en vriendin Lydia Faber. Hanneke Prins bouwde drijvende vluchtheuvels voor eenden en meerkoeten. Houten constructies, compleet met trapje omhoog, met een schuilplekje en een parapluutje – dobberend in het water. Hele schuilhuisjes maakte ze voor die beestjes. Op haar scooter – Mali en Pepper in een mand achterop – reed ze over de Zwanenburgwal en Groenburgwal en omstreken en dan telde ze de jonge eendjes en meerkoeten. Als er de volgende dag ergens eentje minder was, vroeg ze hele buurt na of ze ergens nog een eendje hadden gezien. “Als ze een mus zag liggen, belde ze meteen de dierenambulance,” zegt oude vriend Micha Pieters. Diezelfde liefde had ze voor groen. Met buren wisselde ze stekjes uit, of ze kocht nieuwe planten. De straat moest zo groen mogelijk. Ook ruzies in de buurtapp wist ze meteen te temperen. Bemiddelend, beminnelijk. Goede vriend Andrew Cramer: “Als iets gebeurde, dook ze er bovenop. Ze kon niet tegen onrecht. Dat was zo vanaf dat ze klein was.” Prins werd geboren in Den Haag, maar groeide op in Friesland. Over die tijd had ze het liever niet. Pieters: “Dat wilde ze vergeten. Amsterdam was haar leven. Hier is ze gelukkig geworden.” Ze studeerde aan de Hogeschool van Amsterdam, werkte een tijd als koerier en werkte in een coffeeshop in Oost – zelf rookte ze niet, ze draaide wel de joints voor klanten – en kwam uiteindelijk in de IT terecht. Twintig jaar geleden verhuisde ze naar de Kloveniersburgwal en dat werd haar thuis. Ze werd vrijwilliger bij de Dierenambulance – uiteraard – en bracht zelfgemaakte soep naar de bibliotheek om de hoek en verpleeghuis Flesseman. Ze had haar plek gevonden. Pieters: “Een paar weken geleden zei ze nog: ik heb mijn plantjes, hondjes, katten. Ik ben gelukkig hier.” Faber: “En dan ben je in één klap dood. Vijftig jaar. Dat is toch vreselijk? De hele buurt is in shock.” De dinsdag ervoor hadden ze nog contact met haar. Een appje, een kop koffie. Prins was vrolijk, niks aan de hand, alles ging goed, een controle in het ziekenhuis twee weken eerder was uitstekend. Vorige week zondag bleven haar hondjes maar blaffen. Ligtelijn stuurde een appje met een foto van Prins’ kat voor het raam. Geen reactie. Onderburen belden de politie. De brandweer moest haar deur openbreken en daar lag ze, al zes dagen, waarschijnlijk een hartstilstand, een familiekwaal. Cramer: “Zo snel kan het gaan. Ze heeft geen 112 meer kunnen bellen of niks.” Dat uitgerekend een vrouw die het cement van een buurt was, zes dagen dood in haar woning kan liggen, is nauwelijks te bevatten. Faber: “Daarom zijn we ook zo verslagen. Juist iemand die zó in het zicht was, in een buurt als dit; een klein dorpje in de stad.” Maandag is de afscheidsbijeenkomst in Leusden-Zuid. Voor de katten en honden wordt onderdak gezocht, de honden verblijven zolang bij Faber. De buurt helpt mee. Er worden zakken eten en speeltjes voor haar deur achter gelaten.||https://www.parool.nl/amsterdam/hanneke-prins-1971-2022-was-het-cement-van-de-zwanenburgwal-we-zijn-zo-verslagen~b7017a26/
2022-08-26||Schiphol maakte winst in eerste halfjaar, mede door terugkeer reizigers||In de eerste zes maanden van dit jaar kon Schiphol meer dan vier keer zoveel reizigers verwelkomen dan in de eerste helft van 2021. Op Eindhoven Airport waren dat er zelfs negen keer zoveel en op Rotterdam The Hague Airport acht keer zoveel. In totaal verwelkomde de groep 27,3 miljoen vliegtuigpassagiers waar dat er een jaar eerder nog 6 miljoen waren. Het aantal vliegbewegingen verdubbelde ruimschoots, maar de vervoerde vracht daalde met 14 procent. De snelle terugkeer van reizigers gekoppeld met personeelstekorten op de luchthaven zorgden de voorbije maanden voor grote problemen op Schiphol. Er waren te weinig beveiligers om alle passagiers tijdig te controleren en daardoor ontstonden lange rijen en misten reizigers hun vliegtuig. Daarbij kwamen allerlei problemen met koffers die niet op de juiste vluchten meegingen en soms weken later nog altijd niet met hun eigenaar waren herenigd. Om de problemen op te lossen maakte Schiphol extra kosten, maar daar stonden hogere luchthavengelden vanaf 1 april tegenover. De inkomsten van de luchthavengroep gingen dan ook omhoog naar 665 miljoen euro, van 257 miljoen euro vorig jaar. “Het is fantastisch dat zoveel passagiers terug zijn na de opheffing van de reisbeperkingen in verband met corona. Helaas heeft Schiphol in deze periode van stormachtige groei, net als andere luchthavens en luchtvaartmaatschappijen, te maken gehad met personeelstekorten,” zegt Dick Benschop, de ceo van Schiphol, in een toelichting. “Dankzij de genomen maatregelen is de passagierservaring is de laatste weken veel betrouwbaarder geworden.” De afgelopen weken ging inderdaad het een stuk beter, vooral door de inzet van meer beveiligers en het feit dat dat het aantal vertrekkende passagiers is ingeperkt. Vorig weekend was het echter weer raak: reizigers moesten opnieuw urenlang wachten voor de controle. Hoewel Schiphol verwacht dat het aantal passagiers voorlopig blijft toenemen, noemt de luchthavengroep een volledig herstel van het verkeer tot het niveau van vóór de pandemie ‘onzeker’. ‘Dat is afhankelijk van de ontwikkeling van Covid-19 en de daarmee gepaard gaande reisbeperkingen, operationele beperkingen in verband met het sterke herstel van de vraag, en - op middellange termijn - de aankondiging van de Nederlandse regering om het aantal vliegbewegingen op Schiphol vanaf november 2023 te beperken tot 440.000.’||https://www.parool.nl/nederland/schiphol-maakte-winst-in-eerste-halfjaar-mede-door-terugkeer-reizigers~b03b493c/
2022-08-26||Gevecht tussen producenten en supermarkten zet voorraad op scherp: lege schappen dreigen||Producenten en supermarkten voeren jaarlijks hetzelfde ritueel uit: ze onderhandelen over de prijs van de producten die de fabrikant maakt en de supermarkt gaat verkopen. Die strijd zal harder zijn dan ooit, denken experts. “Normaal starten de onderhandelingen tussen supermarkten en leveranciers in september, oktober. En hebben ze in november een akkoord over de prijssetting voor het komende jaar,” voorspelde Roel Dekelver van Delhaize onlangs op de Vlaamse site Het Laatste Nieuws. “Maar nu komen leveranciers twee, drie keer per jaar opnieuw aankloppen om de tarieven aan te passen. Dat is nog nooit gebeurd.” De oorzaak? De prijsstijgingen waarmee producenten te maken krijgen. Na de coronacrisis en door de oorlog in Oekraïne zijn grondstoffen duurder geworden, energie- en brandstofprijzen de lucht in gegaan en verpakkingsmaterialen zoals plastic, glas en karton in prijs verhoogd. Dat proberen de producenten door te rekenen aan de supermarkten, maar die staan daar niet positief tegenover. Die willen hun producten tegen een zo laag mogelijke prijs aanbieden, aldus retailexpert Paul Moers. De onderhandelingen zouden kunnen leiden tot lege schappen. Jumbo-klanten moesten het in februari doen zonder ijsthee van het merk Fuze Tea. Eenzelfde probleem speelde bij Albert Heijn. Daar ging het om producten van Maggi, Nescafé, KitKat en Garden Gourmet. Fabrikant Nestlé wilde de prijzen met 20 procent verhogen, maar Albert Heijn ging daar niet mee akkoord, waarna Nestlé stopte met leveren. “Nestlé wil prijsverhogingen doorvoeren die onvoldoende verklaarbaar zijn vanuit kostenstijgingen. Dat vinden wij onacceptabel voor onze klanten,” stelde de supermarktketen toen. Lege schappen door een boycot is wel extreem, zegt Els Breugelmans die aan de universiteit van Leuven onderzoek doet naar de onderhandelingen in de retailsector. “Het is het laatste redmiddel in onderhandelingen die vastlopen,” zegt de docent. “Bij het zogenoemde ‘conflict delisting’ stopt één van de twee partijen met ofwel het leveren — in het geval van de producent — of het aanbieden — als supermarkt — van een bepaald product.” Dit gebeurt alleen bij grote en machtige partijen, zoals Nestlé, Procter & Gamble, of Unilever. Titanen noemt Breugelmans zulke partijen. Kleinere fabrikanten kunnen het zich niet veroorloven dat consumenten hun producten niet kunnen kopen. Andersom kunnen supermarkten het zich ook niet veroorloven om A-merken uit de verkoop te halen. Huismerken zijn veiliger, aldus Breugelmans, omdat de fabrikant en de supermarkt zeer nauw samenwerken. Meestal maken de supermarkten en producenten jaarafspraken, maar door de kostenstijgingen en onzekere markt is het niet ondenkbaar dat fabrikanten afspraken nu voor een half jaar of zelfs drie maanden willen liggen vastleggen, aldus retailexpert Moers. De gewone klant is daar de dupe van. “Voor gezinnen is dit desastreus. Bedrijven hebben tot dusver relatief weinig pijn geleden. Die kunnen de prijsverhogingen in hun prijzen doorberekenen.” Een gezin met vier personen geeft al snel zo’n 1500 euro meer uit aan dezelfde boodschappen als een jaar geleden. Zo loopt een bezoekje aan de supermarkt nu heel snel in de papieren. Zo zijn pasta, keukenpapier en brood veel meer in prijs gestegen dan gemiddeld. Ook vlees, vis en zuivel stijgen extreem snel in prijs. Chocolade, bananen en schoonmaakartikelen zijn dan weer niet of nauwelijks in prijs gestegen. Als het ritueel van onderhandelen verandert en supermarkten en leveranciers elke drie maanden om tafel moeten, zorgt dat voor veel gedoe. “Dit is nooit eerder gebeurd,” zegt Moers. “Dit is echt uniek. Het is een gevaarlijke situatie en het is een onwaarschijnlijk onzekere markt.”||https://www.parool.nl/nederland/gevecht-tussen-producenten-en-supermarkten-zet-voorraad-op-scherp-lege-schappen-dreigen~b6baf1f7/
2022-08-26||NS: gevolgen staking Zuid-Holland straks merkbaar in rest land||Ook op de door de staking getroffen stations is het rustig, zegt ze. Dat het rustig is op de stations Leidschendam, Dordrecht, Leiden, Den Haag en Rotterdam, waar NS-medewerkers vrijdag het werk hebben neergelegd, betekent volgens de zegsvrouw dat reizigers goed op de hoogte zijn dat er wordt gestaakt. Door de staking rijden er in het overgrote deel van de provincie Zuid-Holland vrijwel geen treinen, kondigde de NS eerder aan. Maar de Nederlandse Spoorwegen verwachten dat deze staking veel meer gevolgen heeft dan de eerste staking woensdag in het noorden van het land. “Deze regio is heel erg verweven met de rest van Nederland,” zegt de woordvoerder vrijdagochtend. Schiphol is vanuit verschillende richtingen niet of nauwelijks te bereiken met de trein, maar rond 10.00 uur is er nog geen sprake van noemenswaardige verkeersdrukte omdat mogelijk meer mensen met een auto komen. Ook in de afhandeling van passagiers zijn op de luchthaven vooralsnog ‘geen bijzonderheden’ merkbaar, vertelt een woordvoerder. Reizigers moeten dus ook in andere delen van Nederland rekening houden met de mogelijke gevolgen van de staking voor hun treinreis. “Vanaf Utrecht naar het noorden reizen zou bijvoorbeeld mogelijk moeten zijn, maar het kan zomaar zijn dat die trein toch uitvalt, mogelijk omdat die trein uit het westen zou moeten komen. Daarom doen wij echt de oproep aan reizigers: houd de reisplanners in de gaten.” Zo zijn tussen de zestig en zeventig passagiers kort na 07.00 uur uitgestapt uit een trein die Amsterdam als eindbestemming had en uit Roosendaal kwam. Het treinpersoneel uit Roosendaal zou in de Maasstad worden afgelost door Rotterdams personeel, maar dat staakt en dus kan die trein niet verder. Hoe de reizigers hun reis moeten vervolgen is niet bekend. Op de website van de NS kleurt het vrijdagochtend rood door de vele treinen die niet rijden als gevolg van de staking. Zo rijden er geen treinen tussen Utrecht en Leiden. Ook kleurt het rood op de trajecten tussen Utrecht en Den Haag, Utrecht en Rotterdam, Leiden en Rotterdam, Amsterdam en Breda en Den Haag en Dordrecht. De Thalys rijdt wel en ook de intercity naar Brussel Zuid rijdt, al vallen daarvan wel enkele ritten uit.||https://www.parool.nl/nederland/ns-gevolgen-staking-zuid-holland-straks-merkbaar-in-rest-land~b4c16670/
2022-08-26||Zakkenrollers verstieren festivals, Mysteryland mogelijk volgende doelwit||Eén dag nadat de telefoon van Claudia Boerhoop (25) uit Diemen tijdens Pride is gestolen, kan de student communicatie via een app precies zien waar haar telefoon op dat moment is; ergens op de A2 bij Utrecht. Een paar dagen later duikt haar iPhone op in Parijs, nog geen week later is het apparaat al in de Senegalese hoofdstad Dakar. Daar is het toestel nu nog steeds. Boerhoop heeft zich er inmiddels bij neergelegd dat ze haar iPhone 13 pro nooit meer terugziet. “Gelukkig had ik een backup van al mijn foto’s en berichten. Maar dit doet pijn, vooral omdat je op een gezellig feestje bent, een leuke tijd hebt vrienden en er niet bij stilstaat dat anderen iets af willen pakken wat niet van hen is. Ik heb even een flink potje gejankt, ja.” De studente is zeker niet de enige die tijdens een festival deze zomer is bestolen. Alleen al tijdens Pride begin deze maand, kreeg de politie meer dan 300 aangiftes binnen. Landelijk staat de teller tot en met juli dit jaar op 6900 gedupeerden. Dat zijn er nu al 1300 meer dan heel vorig jaar, al was dat een historisch slecht jaar voor zakkenrollers vanwege corona; alle grote evenementen mochten toen niet door gaan. De opleving nu is volgens de politie voor een groot deel toe te schrijven aan rondtrekkende bendes uit Zuid-Amerika die zich een zomer lang volledig storten op de festivals in Europa. Volgens coördinator Mobiel Banditisme van de politie, René Middag, gaan ze snel en lukraak te werk en grijpen ze alles wat ze te pakken kunnen krijgen. Trucs om mensen af te leiden hoeven ze meestal niet eens te gebruiken. “Er wordt veel gedanst, het is druk en mensen hebben vaak strakke kleding aan of een tasje bij zich. Dan is al snel te zien waar iets te halen valt.” Vaak werken de dieven in kleine groepjes samen. Eén zakkenroller staat bijvoorbeeld op de uitkijk en seint naar een handlanger welke feestvierder een gemakkelijke prooi is. Zodra de buit binnen is, wikkelen ze de toestellen snel in folie om te voorkomen dat ze kunnen worden getraceerd. Soms bewaren bendes hun buit in kluisjes op het festivalterrein, andere keren wordt het over het hek gegooid en zo aan een bendelid meegegeven. Voor de politie is het dikwijls een race tegen de klok om de criminelen te pakken. Het duurt even voordat mensen aangifte doen en dan kan het zomaar zijn dat de bende alweer onderweg is naar een ander festival in Europa. “We moeten het echt van het gouden uur hebben om nog een kans te hebben ze op heterdaad te betrappen.” Af en toe worden zo toch zakkenrollers gepakt, onlangs nog zes tijdens Pride. En bij een groep andere opgepakte Zuid-Amerikanen trof de politie zelfgemaakte lijstjes aan met de festivals die ze wilden bezoeken. Daar stond ook Mysteryland op dat komend weekend wordt gehouden in de Haarlemmermeer. De politie slaat daarom nu alarm, maar wat is er dan tegen te doen? “Het allerveiligste is de telefoon gewoon niet meenemen,” zegt Middag. Al beseft hij ook dat mensen graag contact houden met vrienden op een festival. “Stop de telefoon dan niet in je achterzak en leg het ook niet bovenop in het handtasje, maar doe er bijvoorbeeld een koordje aan. Sommige mensen nemen een hele oude telefoon mee naar festivals. Dan zijn ze in elk geval niet al hun persoonlijke gegevens kwijt als ze toch worden bestolen.” Gedupeerde Claudia Boerhoop krijgt inmiddels meldingen van de vermoedelijke dieven die proberen haar inlogcodes te ontfutselen zodat ze haar telefoon kunnen wissen. Ze sturen berichten naar een telefoonnummer van een vriend die wordt getoond als een eerlijke vinder het toestel terug wil geven. De dieven bellen niet, maar sturen een link met het verzoek om via een nepwebsite opnieuw in te loggen. Wie toehapt geeft zo onbedoeld het wachtwoord aan de dieven, waarmee ze toegang krijgen tot de telefoon. De politie kent deze methode ook en waarschuwt er niet op in te gaan. “We hebben nog geen indicatie dat misbruik wordt gemaakt van de gegevens die staan opgeslagen op de telefoon, maar je wil absoluut niet dat mensen daar zomaar bij kunnen,” zegt Middag. De organisatie van Mysteryland is op de hoogte gesteld door de politie en laat weten dat zij ‘hun bezoekers, zoals altijd, attenderen op het gevaar van zakkenrollers’ en dat er kluisjes beschikbaar zijn om spullen veilig op te bergen. ‘Problematiek rondom zakkenrollers speelt eigenlijk altijd wel op grote evenementen. Een deel van ons beveiligingspersoneel is getraind om zakkenrollers te spotten en in het verleden zijn er op Mysteryland en andere events meerdere bendes opgerold door de inzet van ons personeel’, aldus een woordvoerder.||https://www.parool.nl/nederland/zakkenrollers-verstieren-festivals-mysteryland-mogelijk-volgende-doelwit~b9b71c93/
2022-08-26||Nick & Simon na 17 jaar definitief uit elkaar||De laatste tijd gingen al geruchten rond dat Nick & Simon uit elkaar zouden zijn gegroeid en dat ieder z’n eigen weg wilde gaan. Begin augustus werd bevestigd dat er ‘soloplannen’ waren, maar over de details werd niet verder uitgeweid. Maandag geven de zangers in de talkshow van Eva Jinek op RTL 4 eenmalig tekst en uitleg over hun beslissing om te stoppen als duo. Ook vertellen ze dan meer over de soloplannen die ze hebben. Voordat Nick & Simon definitief stoppen, zullen ze volgend jaar onder de noemer ‘Nu Of Ooit’ nog een aantal afscheidsconcerten geven. Zo treden ze in maart nog op in Zwolle, Alkmaar en Hengelo. Het laatste concert vindt plaats op 10 april. Dan staat er een groot afscheidsconcert in Rotterdam Ahoy op het programma waar de zangers hun carrière als muzikaal duo zullen afsluiten. De kaartverkoop hiervoor start vandaag. Daarnaast komt begin november een verzamel-cd uit met alle hitsingles van de twee door de jaren heen. Nick & Simon brachten in 2006 als duo hun eerste singles en album uit. De Volendammers zijn onder meer bekend van hun nummers Kijk Omhoog, Pak Maar M’n Hand en Rosanne. Ook treden ze geregeld op in televisieprogramma’s en maken ze sinds 2021 deel uit van de supergroep The Streamers. Daarmee treden ze in september nog op in het Olympisch Stadion in Amsterdam.||https://www.parool.nl/kunst-media/nick-simon-na-17-jaar-definitief-uit-elkaar~baa1d8b3/
2022-08-26||Filosofe Marli Huijer over Ter Apel: ‘Onverteerbaar dat we dit toestaan, burgers moeten opstaan’||Wanneer is de grens bereikt? Die vraag dringt zich op bij het zien van de steeds verder verslechterende situatie in Ter Apel. Inmiddels slapen elke nacht 700 mensen buiten, is het onveilig en komt ook de gezondheid van asielzoekers in gevaar. Volgens Marli Huijer, emeritus hoogleraar publieksfilosofie in Rotterdam en voormalig Denker des Vaderlands, laten de ontwikkelingen ‘een enorme onwil’ zien om deze mensen te helpen. “En dat is pijnlijk. We zouden dit met bijna 18 miljoen Nederlanders makkelijk moeten kunnen oplossen, om hoeveel mensen gaat het nou helemaal? We zijn zo’n ongelooflijk rijk land, zijn experts in het organiseren van bijvoorbeeld festivals. En dan zouden we dit niet kunnen?” Huijer kan het niet los zien van jarenlang doelbewust beleid. “Dit kun je het COA, Vluchtelingenwerk en dat soort instanties niet verwijten. Dit is een gevolg van altijd maar benadrukken dat problemen in de regio opgelost moeten worden, en dat we het vluchtelingen in Nederland vooral niet te comfortabel moeten willen maken.” Belangrijk om te benadrukken, vindt de filosofe, is dat fatsoenlijke opvang allereerst een kwestie is van onze afspraken nakomen. “Na de Tweede Wereldoorlog hebben we met elkaar gezegd dat we zoiets nooit meer wilden. Als mensen in hun eigen land gevaar liepen of zelfs vermoord dreigden te worden, moesten ze elders terecht kunnen. Daar is lang en goed over nagedacht, Nederland heeft die verdragen ondertekend. Die zorgen er ook voor dat wij elders kunnen aankloppen, als ons land bijvoorbeeld onder water staat.” Daarnaast, stelt Huijer, is het een kwestie van menselijkheid. “Natuurlijk is er in Nederland ook armoede. Maar echt, dat is niks vergeleken met de doodsbedreiging waar veel van deze mensen mee te maken hebben. En het zijn mensen hè? Ze zijn niet per definitie gevaarlijk, iets wat sommige mensen lijken te denken.” De staatssecretaris, Eric van der Burg, is ondertussen niet te benijden, ziet Huijer. “Net als zijn voorgangers heeft hij het ongelooflijk moeilijk. Het is ook een lastig probleem. Wij in Europa zijn veel rijker dan mensen in Afrika, en ons leven is veel veiliger. Daarmee vormen we toch een soort magneet.” Maar, voegt ze daar aan toe, het kan ook geen kwaad om te kijken hoe het eigenlijk kan dat de verschillen zo groot zijn. “Dan moeten we ook kijken naar ons imperiaal verleden. Aan het einde van de 19e eeuw hebben wij in Europa besloten dat Afrika in veertig landen verdeeld moest worden. Dat heeft tot ontzettend veel oorlogen geleid, en nog steeds. Je kunt je afvragen wat jij daar nu precies mee te maken hebt, maar feit is dat wij van een enorme welvaart kunnen genieten en zij niet.” Nog zoiets: klimaatverandering. “Rijke mensen hebben daar het minste van te vrezen, maar hebben er het meeste aan bijgedragen. In Afrika ontstaan conflicten omdat het er zo droog is. Hele groepen trekken naar de stad om over drinkwater te kunnen beschikken, en dat veroorzaakt spanningen. Er zijn zelfs theorieën dat de oorlog in Syrië deels terug te voeren is op dat fenomeen.” De mensen die slachtoffer zijn geworden van die oorlog, staan nu op de stoep in Ter Apel. Huijer geeft onmiddellijk toe dat het voor veel Nederlanders ingewikkeld is al deze verbanden te leggen. “Natuurlijk! Ik vind het zelf ook heel complex. Jeetje mina, hoe krijgen we hier ooit vat op, denk ik dan. Maar de enige manier om controle te krijgen, is het nakomen van de verdragen die we gesloten hebben. Afspraken nakomen is de basis voor menselijkheid, in elke relatie, in het leven, in de liefde. Als je elkaar trouw belooft en je komt dat niet na, dan is het stuk.” Kijkend naar de inhumane situatie die in kamp Moria al jarenlang bestaat, kun je betogen dat Nederland en Europa hun afspraken eigenlijk al heel lang niet nakomen. Dat was nog redelijk uit het zicht; in Ter Apel gebeurt het nu in onze eigen achtertuin. Gaat die nabijheid wel zorgen voor actie? Huijer durft er geen geld op in te zetten. Toch is de grens in haar ogen al lang bereikt, en dat zou iedereen individueel zo moeten voelen. “Ik vind het echt onverteerbaar dat we dit toestaan. Als er misstanden zijn waar je van op de hoogte bent, kun je je niet verschuilen achter het collectief. Dan ben je zelf ook verantwoordelijk. Grote groepen burgers moeten nu opstaan en kijken wat ze kunnen doen. Je kunt niet als het crisis is de verdragen waar je al zo lang onderdeel van bent opzeggen. Dan verliezen beloftes internationaal hun bestaansrecht en krijg je een wereld waarin het recht van de sterkste geldt. Dat moet je gewoon niet willen.”||https://www.parool.nl/wereld/filosofe-marli-huijer-over-ter-apel-onverteerbaar-dat-we-dit-toestaan-burgers-moeten-opstaan~b5ab0b2e/
2022-08-26||Ruud van Nistelrooij wil het anders gaan doen, maar dit PSV heeft alleen een ‘plan-Luuk’||Want chaotisch, dat was het. En dat niet voor het eerst in dit nog prille seizoen. Onrustig en chaotisch opereerde PSV ook in delen van de wedstrijd om de Johan Cruijff Schaal tegen Ajax, in de beide Europese duels met AS Monaco en in de eerste helft van de uitbeurt bij Rangers op Ibrox. De afgelopen twee jaar werd het Roger Schmidt altijd nagedragen dat PSV zo weinig stabiel – en succesvol – was in topwedstrijden. Het schoot onder de vorige trainer vaak alle kanten op. Ren-je-rotvoetbal was een term die zelfs viel, ook toen dat vorig seizoen na de winterstop al veel minder het geval was. De winst in de bekerfinale bewees dat er echt wel ontwikkeling zat in de jacht op Ajax. Van Nistelrooij wil het anders gaan doen, zei hij bij zijn aanstelling. Het voetbaldenken van Schmidt begon bij balbezit van de tegenstander en kende een sterke focus op pressen. Van Nistelrooij wil juist het eigen balbezit centraal stellen en van daaruit, met geduld, tot kansen komen. “We zullen iets meer investeren in de opbouw dan de afgelopen jaren,” zei hij eind juni. “Ik hou ervan om als team eerst goed in positie te komen, ik wil niet dat er overhaast passes naar voren gaan. Liever de keuze om diep te spelen iets uitstellen, tot het moment echt daar is. Vervolgens moet het uiteraard wél snel gaan, met ook nog een keer doorversnellen tijdens de aanval zelf.” Elke transitie heeft tijd nodig. Na acht weken zal het nog niet zijn wat het zou moeten zijn, maar na twee maanden mag je er wel meer van terugzien dan nu. Een flink stuk meer zelfs. Wat is de nuchtere realiteit? Als PSV wint, is het vooral op de counter, via goals uit standaardsituaties of door iets te forceren met de kopkracht van Luuk de Jong, zoals bij de ontsnapping in de eerdere Champions Leaguevoorronde tegen Monaco. Na dat spektakelstuk luidde de analyse al dat PSV weliswaar karakter toonde, maar dat dat voor een heel seizoen een te wankele basis is. Dat was al meteen aan de orde tegen Rangers. Trainer Giovanni van Bronckhorst zei na de 0-1 zege woensdagavond dat hij beducht was geweest voor de openingsfase, voor een PSV dat zou uitstralen: ‘hier valt niks te halen.’ In plaats daarvan stond PSV juist toe dat Rangers steeds vrije mensen vond tussen de linies; voetballend was de Schotse ploeg zeker niet de mindere. PSV verzoop in veel te grote ruimtes en kopstukken als Gakpo, Veerman, Sangaré en Luuk de Jong drukten pas in het laatste kwartier voor rust iets van een stempel. Dat kwartiertje was de enige fase waarin PSV meer aanspraak dan zijn tegenstander maakte op een goal, op de zege zelfs. Na rust ebde dat allemaal weer weg, nadat De Jong met een blessure was vervangen. Het jonge talent Ismael Saibari is geen spits. Gakpo werd vorig jaar weleens als ‘9’ opgesteld, maar voelt zich er niet fijn. Carlos Vinicius? Hoewel hij net terug is van een blessure, wekt deze spits niet de indruk het niveau te bieden dat een Nederlandse topclub in de punt van de aanval wil. Hoe gaat PSV het gemis van De Jong opvangen? Het dwingt Van Nistelrooij en zijn staf in elk geval om versneld met meer te komen dan alleen ‘plan-Luuk’. Het zal vaker over de grond moeten, met meer ‘voetbal’ vanaf het middenveld en van achteruit. Een impuls kan zijn om Xavi Simons nu al vaker te laten starten, om zo aanvallend op het middenveld creativiteit toe te voegen die is weggevallen met het vertrek van Mario Götze – zonder een ventje van 19 overigens te willen vergelijken met een volwassen prof van 29 jaar. Mauro Junior terug op een van de backposities zou ook al schelen in de opbouw van achteruit, maar de Braziliaan revalideert nog van een slepende liesblessure. En wellicht moet PSV de markt nog op voor de deadline van 31 augustus, al zorgt het missen van de Champions League, voor het vierde seizoen op rij, ook op dat vlak natuurlijk voor problemen.||https://www.parool.nl/sport/ruud-van-nistelrooij-wil-het-anders-gaan-doen-maar-dit-psv-heeft-alleen-een-plan-luuk~bac4927d/
2022-08-26||Eerste Nasa-testvlucht naar de maan komt dichtbij: ‘Maar het echte doel is en blijft Mars’||Ruimtevaartorganisaties, wetenschappers en ook politici dromen al zo’n vijftig jaar van een terugkeer naar de maan: de laatste keer dat een astronaut van de beroemde Apollovluchten er rondliep was 14 december 1972. In 2019 gaf de toenmalige president Donald Trump de Amerikaanse ruimtevaartorganisatie Nasa de specifieke opdracht zich vooral te richten op bemande maanmissies. Binnen vijf jaar moest het allemaal gaan gebeuren, aldus vicepresident Mike Pence, en dat alles ter meerdere eer en glorie van de Verenigde Staten. “Laten we duidelijk zijn,” zei Pence. “De eerste vrouw en de volgende man op de maan moeten Amerikanen zijn, daarheen gebracht met Amerikaanse raketten die van Amerikaans grondgebied worden gelanceerd.” De droom moet maandag werkelijkheid worden, met de eerste testvlucht van het project Artemis. Nasa werkt vooral samen met zijn Europese evenknie, ESA. Het project is vernoemd naar de godin van de maan Artemis, tevens tweelingzus van Apollo, de naamgever van de eerste bemande maanmissies. Over enkele jaren moet het project ertoe leiden dat astronauten weer voet zetten op de maan. Om daarna meteen aan de verwezenlijking van een nieuwe droom te werken: de bouw van een basis van waaruit bemande vluchten naar Mars worden gemaakt. “Het echte doel van Artemis is en blijft Mars,” zegt Nasa-astronaut Steven Swanson, die bij drie missies meer dan 195 dagen heeft doorgebracht in het internationale ruimtestation ISS. “We kunnen de maan gebruiken als oefenplek, want een bemande vlucht naar Mars is een uiterst complexe affaire die veel tijd en onderzoek vergt. Misschien kunnen we van grondstoffen op de maan brandstof maken,” aldus de astronaut. Het spandoek met de tekst ‘We are going’ aan de omheining van het terrein met het lanceerplatform op het Kennedy Space Centre in Florida, is een van de vele vreugdekreten van het Nasa-team rond de Artemismissie. Ook toeristen kijken ernaar uit: verwacht wordt dat honderdduizend mensen zich zullen vergapen aan de lancering van de eerste testvlucht. In een ruime omtrek rond de basis is geen hotelkamer meer te krijgen. Op het lanceerplatform laat de gigantische raket SLS (Space Launch System) zien dat het menens is. De bronskleurige, 98 meter hoge draagraket met aan weerszijden twee witte boosters die bij vertrek extra lift geven, heeft 15 procent meer stuwkracht dan de Saturnus V-raketten van de Apollovluchten. Daardoor kan de nieuwe ruimtecapsule Orion die door de SLS in de ruimte wordt gebracht, meer vracht naar de maan vervoeren en meer astronauten: vier. De SLS staat al meer dan een week op lanceerplatform 39B. Tot de lancering, als de raket met donderend geraas en vlammend vuur zich van de aarde verheft, blijft het nog wel billenknijpen. Bij een lancering is er altijd een kans op een technisch mankement of een plotse verslechtering van het weer. Sinds de politieke goedkeuring werd de testvlucht al zestien keer uitgesteld, waardoor de deadline van Mike Pence niet zal worden gehaald. Nasa gaat er nu van uit dat de maan op zijn vroegst in 2025 weer bezoek van de mens zal krijgen. De organisatie hoopt het volgende decennium te kunnen beginnen met bemande vluchten naar Mars. Het Artemisproject bestaat uit een reeks onderdelen waarvan de eerste vijf al zijn uitgewerkt. Bij Artemis 1 wordt nu met een vlucht de veiligheid van de draagraket getest en moet de capsule Orion bewijzen dat zij de maan kan bereiken en eromheen kan vliegen om data te verzamelen. Na 42 dagen moet zij veilig terugkeren op aarde, met een landing in zee. De SLS brengt behalve Orion, uitgerust met zonnepanelen van Nederlandse makelij, ook dertien satellieten in de ruimte waarmee missies kunnen worden begeleid. De module waarmee de Orion wordt aangestuurd, is aangeleverd door Esa. “Van essentieel belang, want zonder de module landt Orion niet op de maan,” aldus Siân Cleaver van Airbus, een van de bouwers. Artemis 2, gepland voor 2024, draait om de eerste bemande vlucht met de Orion naar de maan. Die zal vier astronauten verder dan ooit van de aarde brengen. Deze testvlucht duurt ongeveer tien dagen en brengt ook de eerste module van de Lunar Gateway in een baan om de maan. Dit ruimteschip moet voor bemanningen als tussenstation tussen aarde en maan gaan dienen. Het hoogtepunt van Artemis 3 – wellicht al in 2025 – is de landing van de eerste vrouw en de volgende man op de maan. Zij landen op de zuidpool, volgens wetenschappers het interessantste gebied met naar verwachting de grootste hoeveelheid ijswater. Zij blijven daar een week. Artemis 3 brengt dan mogelijk al in 2026 een tweede module naar de Lunar Gateway. Met Artemis 4 krijgt dit ruimtestation een door Esa ontwikkelde woonmodule en haar eerste bewoners. Over alle volgende Artemismissies, waaronder de bouw van een permanente basis op de maan, moeten nog definitieve besluiten worden genomen. Niet alleen wat betreft planning, maar zeker ook de kosten. De plannen zijn zo ambitieus dat zij het budget van Nasa ver overschrijden. Aan het Apolloproject werd tot 1973 23,6 miljard dollar uitgegeven, het equivalent van 136 miljard nu. De kosten van Artemis (tot 2025) worden geraamd op 93 miljard dollar. Elke lancering van een SLS/Orion kost 4,1 miljard en dat gaat Nasa te boven. Verwacht wordt dat een beroep zal worden gedaan op het bedrijfsleven om deel te nemen aan het Artemisproject. Daarbij wordt vooral gekeken naar Space-X, het ruimtevaartbedrijf van Elon Musk dat werkt aan een nog zwaardere draagraket dan de SLS, de Starship, die kan worden hergebruikt. Dat zou de kosten van de missies aanzienlijk kunnen verminderen. Hoe dan ook, de brandende ambitie blijft. “We gaan terug naar de maan, we gaan naar Mars, om er te werken, te leven en te overleven,” aldus Nasa-chef Bill Nelson.||https://www.parool.nl/wereld/eerste-nasa-testvlucht-naar-de-maan-komt-dichtbij-maar-het-echte-doel-is-en-blijft-mars~bf287c52/
2022-08-26||Reserveer nu je stoel – de Uitmarkt begint weer||De kunst- en cultuursector verkeert na corona in zwaar weer. De kaartverkoop voor langlopende theatervoorstellingen, kleinere podia, minder bekende artiesten en tentoonstellingen van het kaliber onder dat van de grote publiekstrekkers loop stroef. En dat na twee moeizame jaren waarin de instellingen vaker dicht moesten blijven dan ze open mochten. Bekende makers werken mee aan de campagne, vandaag Willeke Alberti, die vanavond op het hoofdpodium om 20.30 uur het programma opent. Over het optreden zegt Willeke Alberti: “Voor iedereen die mij wil horen en zien sta ik vandaag op het Museum-plein. Voor al die mensen die mij altijd hebben gesteund. Voor iedereen die op straat leeft. Ik hoop dat het een onvergetelijke avond wordt.”||https://www.parool.nl/kunst-media/reserveer-nu-je-stoel-de-uitmarkt-begint-weer~b1f3a41f/
2022-08-26||Gadogadosalade en gevulde koolrabi: vijf fijne gerechten||Pastasalade met erwtjes en prosciutto 1. Kook de pasta volgens de aanwijzingen op de verpakking. Giet de pasta af en spoel af met koud water. Zet apart. Rooster de pijnboompitjes in een droge koekenpan totdat ze goudbruin kleuren en zet apart in een schaaltje. 2. Kook de erwtjes 2 tot 3 min. en spoel ze daarna met koud water. Bak de prosciutto zonder olie in een koekenpan tot de plakjes krokant worden. Laat ze afkoelen en snijd of breek vervolgens in kleine stukjes. 3. Verhit daarna de olijfolie in dezelfde koekenpan op middelhoog vuur. Voeg de cherrytomaatjes toe en bak tot ze wat zachter worden en het velletje los begint te laten. Schep regelmatig om. 4. Rasp de gele citroenschil (rasp het witte gedeelte niet mee, dit is bitter) en zet apart ter garnering van de pasta. Pers ook het sap van de citroen uit. 5. Meng het citroensap met de pesto en ricotta en roer goed door. Meng de saus en de erwtjes door de pasta. Verdeel de pasta over de borden en maak af met de gebakken tomaatjes en prosciutto. Pluk de blaadjes van het takje basilicum. 6. Garneer met pijnboompitjes, blaadjes basilicum en citroenrasp. Oosterse knoflookgarnalen van de barbecue 1. Dep de garnalen goed droog met keukenpapier. Rasp of snijd de knoflook en gember fijn. Meng de garnalen met de knoflook, gember, chilivlokken en zonnebloemolie. Laat dit 30 minuten marineren. 2. Maak ondertussen de barbecue aan. Verwarm de grillpan op de barbecue en bak hierin de garnalen 4 tot 6 min. Blus af met de chilisaus, sojasaus en limoensap. 3. Hak de koriander en strooi dit kort voor het serveren over de garnalen. Gevulde koolrabi met mozzarella en cheddar 1. Zet de oven op de gratineerstand op 190°C. Zet ondertussen een pan met water op en breng het water aan de kook. 2. Verwijder het loof van de koolrabi en was af onder koud water. Kook de koolrabi in zijn geheel voor 35-40 min. met de deksel op de pan. De koolrabi moet zacht zijn geworden. Je moet er gemakkelijk een mesje in kunnen prikken. 3. Haal de koolrabi’s uit het water en laat eventjes afkoelen. Snijd het topje eraf. 4. Hol de koolrabi voor 1/3 uit met een lepel. 5. Breng ondertussen nog een pan met water aan de kook. Verwijder de uiteindes van de sperziebonen en snijd in stukjes van 2 cm. Kook de sperziebonen in 6-8 min. beetgaar. Spoel af onder koud water. Laat staan. 6. Veeg de oesterzwammen schoon met keukenpapier en snijd in stukjes van 3 cm. Verhit een pan met olijfolie en bak de oesterzwammen hier even in mee tot ze beginnen te kleuren. 7. Hak ondertussen de peterselie fijn. Breng de oesterzwammen op smaak met peper, zout, nootmuskaat en 3/5 deel fijngehakte peterselie. 8. Vul de koolrabi voor 2/3 deel met het oesterzwammen mengsel. Verdeel de mozzarella en cheddar over de bovenkant. Verdeel de resterende oesterzwammen over de bovenkant. Vul de koolrabi’s en zet in de oven voor 3 min. iets boven het midden van de oven. 9. Snijd het stokbrood in plakjes en serveer samen met de sperziebonen. Garneer de koolrabi met de overige peterselie. Gebakken rijst met pittige cajunkip 1. Verwarm de oven voor op 200°C. Meng de cajunkruiden met de helft van de olijfolie. Snijd de kipfilets in 4 stukken en besmeer met het mengsel. Laat 10 min. staan. 2. Breng een pan met water en het groentebouillonblokje aan de kook en bereid de rijst volgens de aanwijzingen op de verpakking. Giet de rijst af en laat afkoelen. 3. Halveer de prei in de lengte en was deze. Snijd vervolgens in reepjes van 1 cm breed. Snijd de champignons in kwarten. 4. Snijd de paprika in repen van 2 cm en verdeel deze over een met bakpapier beklede bakplaat en voeg peper en zout toe. Plaats 15 min. in de voorverwarmde oven tot de paprika begint te kleuren. 5. Verwarm ondertussen een koekenpan met de resterende olijfolie en bak de kipfilets in 5 min. goudbruin. Voeg hier de prei, champignons en rijst aan toe en bak dit op middelhoog vuur voor 7 min. mee. 6. Haal de paprika’s uit de oven, serveer deze samen met de kip en rijst. Tip. Heb je extra tijd? Bereid de kip dan op de barbecue, dit geeft een diepere smaak. Gadogadosalade 1. Verhit een pan met een klein laagje water. Maak de peultjes en de wortel schoon. Snijd de wortel in dunne reepjes. Kook de peultjes in 6 min. beetgaar. Voeg de wortel na 3 min. toe en kook mee. Giet de peultjes en wortel af. 2. Verwarm ondertussen een pan met ruim water. Kook de eieren 8-10 min. Laat schrikken onder koud water en pel de eieren en halveer. 3. Was de radijsjes, maak schoon en snijd in dunne plakjes. 4. Serveer de wortel, peultjes, radijsjes en taugé op een schaal of bord. Leg de eieren en kroepoek erbij. Garneer met koriander en fijngehakte pinda’s. Snijd de limoen in partjes en leg erbij. 5. Verwarm de pindasaus in een steelpannetje. Roer regelmatig door. Serveer de pindasaus bij de gadogadosalade. Ga naar www.eatertainment.nl voor nog meer recepten en inspiratie.||https://www.parool.nl/ps/gadogadosalade-en-gevulde-koolrabi-vijf-fijne-gerechten~b29a1a77/
2022-08-26||Met een beetje boerenstikstof kan de woningbouw weer even vooruit||Terwijl de boerenopstand nog steeds de kop kan opsteken tegen de kabinetsplannen om agrarisch Nederland aanzienlijk minder stikstof te laten uitstoten, sluimert om precies dezelfde reden een andere crisis: die van het enorme tekort aan woningen. Want ook de bouw en het gebruik van huizen kunnen voor te veel stikstof in natuurgebieden zorgen. Broodnodige woningbouwprojecten liggen daardoor stil. Soms om de meest triviale redenen. “Omwonenden pakken stikstof vaak op als haakje om bezwaar te maken tegen plannen,” zegt Friso de Zeeuw, oud-hoogleraar gebiedsontwikkeling aan de Technische Universiteit Delft. “Dat kan leiden tot absurde bezwaren, zoals de vraag of er op een stuk bouwgrond ooit één paard heeft gestaan. Tot getuigenissen en foto’s van paardenpoep aan toe.” Tot 2030 moeten in Nederland 900.000 woningen worden bijgebouwd om de enorme woningnood op te lossen. De Metropoolregio Amsterdam (MRA) staat op de kaart om voor 2030 175.000 woningen te bouwen. Nog eens 45.000 huizen staan gepland voor het deel van Noord-Holland dat buiten de MRA valt. Een totaal van 220.000 woningen. Maar dan moet er eerst een oplossing komen voor een trits obstakels, waarvan de stikstofuitstoot er eentje is. ‘De problematiek rondom stikstof belemmert overal in Nederland de woningbouwopgave’ stellen de 31 MRA-gemeenten uit Noord-Holland en Flevoland in een brandbrief aan het kabinet. Maar in de Noord-Hollandse duinen gloort hoop. Daar ligt Delversduin, een van de bouwprojecten die werden getorpedeerd vanwege de stikstofcrisis. Het zal de woningnood niet oplossen, maar met 162 woningen is dit project in Egmond een lakmoesproef voor woningbouw in Nederland. Eind juli wees de Raad van State namelijk bezwaren tegen de nieuwe woonwijk af, waaronder bezwaren over de stikstof die als gevolg van de nieuwbouw zou neerslaan in het omliggende duingebied. Volgens het hoogste algemene bestuursrechtorgaan van Nederland wordt de extra uitstoot van stikstof door de bouw en het gebruik van de woningen afdoende gecompenseerd. ‘Significante negatieve effecten op de natuurlijke kenmerken van Natura 2000-gebieden kunnen daarom worden uitgesloten,’ stelt de Raad van State. Dat nadelige effecten van de nieuwbouw op die plek worden uitgesloten, komt doordat op een deel van het terrein vanwege de woningbouw niet meer zal worden geboerd. Per saldo slinkt daardoor de stikstofuitstoot die aan de grond wordt toegerekend. Intern salderen, heet dat in stikstofjargon. “Egmond is een klein, maar betekenisvol voorbeeld voor de rest van de woningbouw in de regio,” zegt De Zeeuw. “De Raad van State bevestigt nu dat intern salderen op deze manier mag. Je kunt woningen bouwen en gebruiken als binnen dat project de bestaande stikstofuitstoot stopt. Of dat nu van verkeer is, van fabrieken of van vee.” En dus zoeken gemeentes, aannemers en ontwikkelaars massaal naar landbouwgrond om woonprojecten door te zetten. “Je hebt niet veel boerenland nodig om een bouwproject te compenseren. Afhankelijk van het soort boerenbedrijf — veeteelt scoort beter — kun je heel veel woningen bouwen omdat de uitstoot van woningen veel kleiner is, zeker als je gasvrij en verkeersluw bouwt. Voor het oplossen van de woningnood geldt: hoe meer stikstof er nu op de grond wordt uitgestoten, hoe beter.” Tot nu leken uitspraken van rechters over stikstofcompensatie grootschalige woningbouw juist te torpederen. Zo haalde de Haarlemse rechter dit voorjaar een streep door het kabinetsplan om de stikstofwinst uit het verlagen van de maximumsnelheid op snelwegen te gebruiken om woningbouwplannen door te zetten. Met de Egmond-uitspraak van de Raad van State komen volgens De Zeeuw veel huizenprojecten weer in zicht. “Mijn indruk is dat het daarmee met het stikstofprobleem voor woningbouw wel meevalt.” Toch gloort er niet voor alle geplande nieuwbouwprojecten hoop. Volgens De Zeeuw liggen rondom Amsterdam de Zaanstreek en Waterland in de gevarenzone, met natuurgebieden als het Twiske, Oostzanerveld en polder Westzaan naast de deur. En dat terwijl Zaandam en Purmerend door provincie en MRA juist zijn aangewezen als twee van de vijf ‘bereikbare steden’ die binnen hun stadsgrenzen 50.000 nieuwe woningen moeten opleveren. De Zeeuw: “De problemen zitten ook in de kuststreek en bij plannen van kustgemeenten, zoals in Heiloo met 1300 woningen. Huizenbouw wordt lastig als je in de buurt van natuurgebieden zit en je niets te salderen hebt.” Er is dan wel een andere oplossing: extern salderen. Die komt erop neer dat in de omgeving van een bouwproject stikstofuitstoot wordt gecompenseerd door daar de uitstoot in te perken. “Dat is veel lastiger. Dan moet de gemeente of de ontwikkelaar buiten het project een boer opkopen of een fabriek zien te sluiten. De provincie moet dan toestemming geven en een derde van de geschrapte stikstofuitstoot moet ten goede komen aan de natuur.” De impact van extern salderen is ook nog eens beperkt. “Het uitkopen van boeren heeft alleen zin als dat in de nabijheid van het woningproject en het getroffen natuurgebied gebeurt. En het schort in Noord-Holland, zeker in steden, nu eenmaal aan grootschalige varkensboeren, waar de meeste winst te behalen valt.” Dus wordt stikstofwinst vaak gezocht in het opheffen van bedrijfsterreinen of industrie, zoals in de plannen voor Haven/Stad in het Amsterdamse havengebied of de bouwplannen van Zaanstad op het Hembrugterrein. Maar daarmee kan weer werkgelegenheid of cruciale stadsdistributie verloren gaan. “En langs het Noordzeekanaal hebben bedrijven stikstofrechten juist hard nodig om te verduurzamen en hun CO2-uitstoot terug te dringen. Als een bedrijf daarbij moet concurreren met woningbouw en het niet zeker is of het voor zulke investeringen een vergunning krijgt, dan wordt er niet verduurzaamd. In het uiterste geval vertrekt het.” De Zeeuw voorspelt nog veel gedoe. “Het zal escaleren. Amsterdam heeft niet geregeld dat er in de regio alternatieve vestigingslocaties komen voor industrie en distributie die vanwege woningbouw het havengebied uit worden gejaagd.” De Zeeuw, die in de jaren negentig enige tijd in Noord-Holland gedeputeerde Ruimtelijke Ordening is geweest, gelooft niet dat het zal lukken om in acht jaar 175.000 woningen in de Metropoolregio Amsterdam te bouwen. “Dat zullen we niet halen. Het gaat niet alleen om stikstof, het gaat ook om de problemen met de waterhuishouding, de schaarse ruimte, de beperkte beschikbaarheid van elektriciteit en gas en vooral de bouwbeperkingen in de geluidszones rondom Schiphol.” Maar ook de Amsterdamse wensen voor sociale woningbouw en superdure infrastructuur, zoals de IJmeerlijn of het sluiten van de Amsterdamse metroring versterken volgens De Zeeuw de bouwcrisis. En dan ligt er bij de Raad van State nog een stikstofbom onder de bouw te wachten. Momenteel is de aannemerij, goed voor 0,6 procent van de stikstofuitstoot, vrijgesteld van maatregelen. “Het is de vraag of dat overeind blijft,” zegt De Zeeuw. “Volgens juristen wordt die vrijstelling best spannend. Bij sommige projecten vinden ze dat al wankel en zijn ze alvast de bouwuitstoot gaan salderen. Dat vergt dan weer extra compensatie.” Een uitspraak over deze kwestie wordt in oktober verwacht.||https://www.parool.nl/nederland/met-een-beetje-boerenstikstof-kan-de-woningbouw-weer-even-vooruit~bb100a16/
2022-08-26||Dansen om het schroot van angst en dood||Oekraïne was jarig. Het was Onafhankelijkheidsdag. Het was zo’n dag waarop de zon bitter schijnt en de vrolijk bedoelde muziek toch in mineur klinkt. De parade bestond uit een lange rij van op de Russen buitgemaakte, stilstaande tanks. Dansen om schroot waar angst en dood heeft geheerst en veroorzaakt. Het cadeau van Poetin was uiteraard een bombardement. Op een station. Tot nu toe 22 doden, onder wie twee kinderen, en meer dan dertig gewonden. En niemand, niemand weet hoe dit moet eindigen. Een nachtmerrie stopt pas als je wakker wordt. Eer staat wijsheid in de weg. Statusverlies weerhoudt een terugtocht. Het besef dat ‘vrede’ bij opgave, en zelfs een staakt-het-vuren, niets, maar dan ook niets oplevert, is onverdraaglijk. Voor hen, voor ons. Die onverdraaglijkheid, die wil om geen vrede te willen tekenen, moeten wij zelfs steunen met het blijven sturen van geld en wapens. En tegelijkertijd merken wij hoe onze portemonnees in eigen land leegraken en de wapens op ons gericht lijken te worden, want men begint te balen. Het schiet niet op. De soldaten en de tanks zitten in de modder vast, van beide kanten. Ik kijk naar kaarten die niet wezenlijk veranderen, ik luister naar podcasts waar de angst op repeat staat, ik lees kranten waar het nieuws over Oekraïne soms een klein berichtje is om de kolommen te vullen. En is het een essay, dan spreekt daar ook uit dat men bezig is een gordiaanse knoop in elkaar te zetten. Die haal je uit elkaar door hem met één hauw te doorklieven. We hebben ook het gevoel dat we in eigen land een harde strijd moeten voeren. Op verschillende fronten. De omgekeerde vlaggen tegen de oude banieren. Onze functionarissen tegen lieden die geen functie hebben, zelfs geen slaapplaats. Arm moet ook weer vechten tegen rijk. En ziek strijdt tegen zieker en ziekst. En ik sla nog een paar binnenlandse ongeregeldheden over. Er heerst de sfeer alsof hier ook elk moment bommen en granaten kunnen ontploffen. Soms doet iemand al een poging met een fakkel of suggereert hij dat hij in een tank zit. Iedereen voelt zich onrechtvaardig behandeld. We weten niet goed wat we met onze verbeelding aan moeten. Zijn een stel asielzoekers te vergelijken met een bezettingsmacht? Zijn Rutte, Kaag, Hoekstra te vergelijken met het Politbureau van het Kremlin? Het is tropisch heet, maar overal heerst al de winter ‘of discontent’. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/dansen-om-het-schroot-van-angst-en-dood~b1d4eaeb/
2022-08-26||Paroollezers over de brug naar Noord: ‘Soms onmogelijk om op de pont mee te varen in de spits’||Een GroenLinks-deelraadslid blijkt verrast dat de fietsbruggen over het IJ ontbreken in het collegeakkoord (Het Hoogste Woord, 18 augustus). Blijkbaar is onbekend dat de vorige raad heeft ingestemd met een Oostbrug in ongeveer 2030 en een Westbrug nog 10 jaar later. Dus de komende 4 jaar is hier geen besluit over te verwachten. Verder moet nog worden uitgezocht of ook bussen of trams de brug over kunnen. Dat laatste maakt zo’n brug veel prijziger. De verplaatsing van de cruiseterminal lijkt geschrapt, wat betekent dat de Westbrug geschikt moet worden voor de passage van cruiseschepen en dus duurder wordt. Dit alles zou bij de deelraad Noord bekend mogen zijn. Mooi dat de deelraad betere fietsverbindingen over het IJ belangrijk vindt. Je zou wel meer inspanning voor nieuwe verbindingen verwachten, zoals op de plekken waar voorheen nieuwe fietsbruggen voorzien waren: de Javabrug en de fietsbrug bij het Barentszplein. Met de vele nieuwe woningen in het Hamerkwartier wordt een nieuwe Javaverbinding belangrijker. Wil de deelraad Noord zo’n Javaveerboot? Ook een betere aansluiting met de huidige Distelwegveer is wenselijk. In dat gebied wordt flink gebouwd en de nieuwe Westbrug komt op een te grote afstand om voor een betere fietsontsluiting te zorgen. Spant de deelraad zich in voor een betere fietsaansluiting met de Distelwegveer? Het gebied tussen de Pontsteiger en Centraal Station, een afstand van bijna 2 km, mist nu iedere fietsaansluiting met noord. Dat zorgt mede voor de grote drukte bij de drie veerboten bij het station. Nu al is het in de spits soms niet altijd mogelijk om mee te varen en moet je wachten op de volgende pont.Roland Haffmans, Amsterdam Peter Kersbergen legt in zijn brief (Het Hoogste Woord, 22 augustus) haarfijn uit waarom de bruggen uit het voorkeursbesluit Sprong over het IJ er snel moeten komen: er komen tienduizenden nieuwe woningen bij in Noord, en de mensen die daar gaan wonen moeten niet massaal in de auto stappen als we de stad leefbaar willen houden. De Noord/Zuidlijn en volle ponten bij Centraal Station zijn voor de overgrote meerderheid van hen geen oplossing: de grote bouwlocaties in Noord in de Buiksloterham en het Hamerkwartier liggen verder van de Noord/Zuidlijn en die pont dan van het centrum. Laat de bruggen nu net wel bij die bouwlocaties gepland zijn. De woningbouw in de Buiksloterham en het Hamerkwartier is inmiddels al zo ver dat het slecht bestuur zou zijn om de bruggen níet te bouwen. Of moeten we toch allemaal weer met de wagen?Ed Eringa, Amsterdam||https://www.parool.nl/columns-opinie/paroollezers-over-de-brug-naar-noord-soms-onmogelijk-om-op-de-pont-mee-te-varen-in-de-spits~be43d9c1/
2022-08-26||Opinie: ‘Wij worden gegijzeld door de (on)mogelijkheden bij de Belastingdienst’||Er raast een prijzenstorm door Nederland waardoor huishoudens koopkracht verliezen en vele richting armoede worden geblazen. Er moet extra geld naar mensen die het het hardst nodig hebben. Gelukkig hebben wij een dienst die als geen ander zicht heeft op de inkomenspositie van mensen: de Belastingdienst. Als Den Haag terug is van vakantie moet dat dus snel te regelen zijn. Althans, dat zou je denken. Van de vele opties die de regering heeft om de koopkracht doelgericht en eerlijk te verbeteren verdwijnen namelijk de meeste in de prullenbak want ‘de Belastingdienst kan het niet aan’ (Het Parool, 11 augustus). Het is helaas niet de eerste keer dat de Belastingdienst ‘het niet aankan’. Nieuw beleid: ja, goed idee, maar niet de komende jaren. Tijdig en correct herstel van ernstige fouten met toeslagen: we doen ons best, maar het is erg ingewikkeld en het zal lang duren. Herstel van de onwettige vermogensbelasting: eerst wat plakwerk en voor een structurele oplossing graag nog even geduld tot 2025. Btw verlagen op gezond voedsel: goed idee, maar vooralsnog niet uitvoerbaar. En dan maak ik nu alleen maar melding van de feiten die inmiddels wel algemeen bekend zijn. Je mag er hoogstwaarschijnlijk wel van uitgaan dat er binnenskamers vaker een verzoek of vraag op de Belastingdienst wordt afgevuurd waarop nog voordat de media er lucht van hebben gekregen al een afwijzend of ontkennend antwoord is gegeven. Het lijkt wel onze grootste crisis, dat wij gegijzeld worden door de mogelijkheden en de onmogelijkheden bij de Belastingdienst. En dat terwijl een goed functionerende Belastingdienst de bewaker is van een stabiele samenleving. Raakte niet Griekenland mede ernstig in de problemen doordat de overheid niet of nauwelijks in staat bleek belasting te innen? Kreeg en krijgt onze premier niet ladingen van kritiek over zich heen omdat Nederland zich heeft ontpopt als een belastingparadijs en toevluchtsoord voor schatrijke bedrijven? Toch is de Belastingdienst afbranden voor dit alles me iets te gemakkelijk. Het zijn de achtereenvolgende regeringen die de complexiteit van beleid en dus uitvoering ervan, zodanig hebben opgeschroefd dat de dienst bijna verlamd is geraakt. Welke regering gaat nu eens echt werk maken van een sterk vereenvoudigd, aan omstandigheden aanpasbaar belastingstelsel en een goed toegeruste uitvoeringsdienst? Een uitgelezen kans voor onze minister van Financiën, Sigrid Kaag, om nieuw leiderschap te laten zien.||https://www.parool.nl/columns-opinie/opinie-wij-worden-gegijzeld-door-de-on-mogelijkheden-bij-de-belastingdienst~b1aac25e/
2022-08-26||Bij de British School in de Havenstraat staat het verkeer altijd muurvast||Rotondes zorgen voor een betere doorstroom van het verkeer. Daarom zijn de cirkels van asfalt in Nederland en ook in Amsterdam steeds populairder geworden. Maar bij de Havenstraat in Oud-Zuid loopt de rotonde totaal niet. Op werkdagen die buiten de schoolvakanties vallen, staat het verkeer er ’s ochtends tussen kwart over acht en negen uur helemaal vast. Ondanks de drie vaste verkeersregelaars. Een van hen gebruikt niet alleen een snerpende fluit, maar ook een bulderende stem. Desondanks ontstaan onoverzichtelijke en gevaarlijke situaties. De verkeerschaos heeft alles te maken met de ochtendspits én de British School, een private opleiding die in de voormalige jeugdgevangenis is gehuisvest. De (internationale) leerlingen vanaf 3 jaar komen uit groot-Amsterdam, waardoor ze vaak met de auto worden gebracht. Dat zorgt voor enorme opstoppingen. De auto’s nemen de rotonde, slaan af om de kinderen bij de school af te zetten en keren vervolgens weer de rotonde op. De vele bolides – het jaarlijkse schoolgeld voor de British School bedraagt 18.000 euro per kind – blokkeren op de rotonde de verkeersstroom vanuit de stad in zuidelijke richting; studenten die naar de Vrije Universiteit fietsen, werknemers van de Zuidaskantoren en Amsterdammers die buiten de stad werken. Bijkomend probleem: het kruispunt verderop (Zeilstraat-Amstelveenseweg) loopt ook vast. Auto’s komen midden op straat stil te staan. Verkeersdeelnemers gaan dan hun eigen weg zoeken, vooral fietsers. Met alle gevaren van dien. Helemaal chaotisch wordt het als ook Ambulance Amsterdam moet uitrukken. De ambulances vertrekken vanaf de Karperweg, bijna tegenover de British School. Als de rotonde en het kruispunt vaststaan, betekent dat tijdverlies. Omrijden is soms sneller. De verkeerschaos komt niet uit de lucht vallen; omwonenden hebben het al aangekaart voordat de school er kwam. De afgelopen zomermaanden reed het verkeer lekker door, want de school was dicht en het was rustiger op straat. Maar de ochtendspits wordt weer drukker. En op 5 september gaat de British School open. Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/bij-de-british-school-in-de-havenstraat-staat-het-verkeer-altijd-muurvast~bf97a657/
