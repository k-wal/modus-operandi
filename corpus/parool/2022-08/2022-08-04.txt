2022-08-04||15.000 of 40.000: hoeveel Russen zijn er nou gesneuveld in Oekraïne? ||Het is een indrukwekkend lijstje. Ukraine World, een Engelstalige niet-gouvernementele organisatie uit Oekraïne, heeft becijferd wat het Russische leger allemaal al verloren heeft sinds het begin van de invasie. Het meest in het oog springend is het aantal gesneuvelde - en gewonde - soldaten: 39.870. Verder zijn er volgens Ukraine World onder meer 1737 tanks, 880 artilleriesystemen, 222 vliegtuigen, 189 helikopters, 722 drones en 2835 vrachtwagens en tankwagens vernietigd. Nu is Ukraine World niet direct gelieerd aan de overheid, maar de organisatie komt volgens haar website wel op ‘voor de belangen van de staat’. Bovendien krijgt ze geld uit Amerika en van de Navo. De schatting van het aantal Russische slachtoffers komt verder aardig overeen met die van de regering in Kiev: 38.500. Internationale deskundigen menen dat dit cijfer aan de hoge kant lijkt. Oekraïne heeft er namelijk ook belang bij als het de tegenstander zo zwak mogelijk kan afschilderen. Zo meldde de Oekraïense minister van Defensie Oleksi Reznikov dat alleen al bij de gevechten om Sjevjerodonetsk en Lisitsjansk 11.000 Russische slachtoffers zouden zijn gevallen. Niemand heeft dit nog bevestigd. Eind vorige maand kwamen de Britse en Amerikaanse inlichtingendiensten MI5 en CIA met een eigen schatting van het aantal Russische militaire slachtoffers. Zij houden dat op 15.000. Het omvat zowel gesneuvelden als gewonden, omdat die laatsten immers ook niet meer kunnen vechten. Het aantal komt neer op bijna honderd slachtoffers per dag. Het Britse ministerie van Defensie deed overigens ook nog een duit in het zakje: dat kwam uit op 25.000 Russische slachtoffers. De vraag is natuurlijk: hoe komt iedereen aan deze cijfers? Het is van de Russen bekend dat ze hun verliezen niet bijhouden en al helemaal niet delen met anderen. Dus waar komen ze dan vandaan? Het toongevende weekblad The Economist wijdde een artikel aan het strooien met getallen, en concludeert al meteen dat niemand gaat prijsgeven hoe hij aan zijn informatie is gekomen. Dat is vaak supergeheim, maar er valt wel naar te raden. De cijfers kunnen bijvoorbeeld afkomstig zijn van spionnen binnen de Russische regering, of uit onderschepte berichten van het front waarin Russische commandanten aangeven hoeveel mannen ze hebben verloren. Maar ook deze cijfers zijn niet per se te vertrouwen. Waarnemers denken dat de gegevens die uiteindelijk bij Poetin terechtkomen, ook weleens gemanipuleerd kunnen zijn. Hoge militairen zijn bevreesd om met te slecht nieuws aan te komen in het Kremlin. Een andere manier is om af te gaan op Oekraïense militaire bronnen. Dat kan iets opleveren. Als er bijvoorbeeld een bepaald type Russische tank geraakt wordt, dan is bekend hoeveel mannen daarin zitten. Lastiger wordt het als het gaat om artilleriebeschietingen, zoals in de oostelijke Donbasregio veel plaatsvinden. Je kunt dan wel een doelwit raken, maar het aantal slachtoffers daarbij vaststellen is ingewikkelder. De ‘foutmarge’ is hier vrij groot, constateert The Economist droogjes. ‘Het is geen exacte wetenschap,’ zegt ‘een Westerse official’. Stel dat het aantal doden en gewonden inderdaad 15.000 bedraagt, dan kunnen we dat vergelijken met eerdere oorlogen. Zo vielen er in de twee Tsjetsjeense oorlogen die Rusland uitvocht (in 1994-96 en in 1999-2009) naar schatting tussen de 20.000 en 40.000 Russische militaire slachtoffers. In de tien jaar durende Afghaanse oorlog waren het er 15.000. Dat is veel, maar relatief gezien een stuk minder dan de Russische verliezen in de vijf maanden die de oorlog in Oekraïne nu duurt.||https://www.parool.nl/wereld/15-000-of-40-000-hoeveel-russen-zijn-er-nou-gesneuveld-in-oekraine~b54734f7/
2022-08-04||Ajax huurt lange spits Lorenzo Lucca van Pisa||Lucca staat nog tot de zomer van 2026 onder contract bij Pisa, dat uitkomt in de Serie B. De aanvaller maakte afgelopen seizoen zes doelpunten op het tweede niveau in Italië. Volgens De Telegraaf kan Ajax hem volgend jaar voor 10 miljoen euro overnemen van Pisa. Pisa betaalde Palermo vorig jaar ruim 2 miljoen euro voor de jonge spits. In dienst van die club kwam hij afgelopen seizoen tot zes goals en vier assists in 35 optredens. Lucca heeft tot nu toe vijf interlands voor de Italiaanse beloftenploeg gespeeld, waarin hij twee keer scoorde. “Ik hoop dat ik in fysiek opzicht en met goals en assists een bijdrage kan leveren aan overwinningen. Het is voor mij heel speciaal om als eerste Italiaan het Ajaxshirt te dragen,” zegt de spits op de website van Ajax. Lucca gaat spelen met rugnummer 18. Als kind was hij groot fan van Zlatan Ibrahimovic, de Zweedse spits die in het begin van zijn carrière voor Ajax speelde. “Ik heb heel veel video’s van hem gekeken. Ik ben trots dat ik hetzelfde shirt mag dragen als Zlatan heeft gedaan. Je kan ons niet met elkaar vergelijken, misschien alleen qua postuur. Zlatan is een van de beste spitsen ooit in Europa. Ik ben hier om iedere dag hard te werken en beter te worden.” Ajax verkocht deze zomer spits Sébastien Haller aan Borussia Dortmund en haalde als vervanger Brian Brobbey terug van RB Leipzig. Met de lange Lucca heeft Schreuder nu ook een ander type spits tot zijn beschikking. Ajax was niet de enige club met interesse in de 21-jarige jeugdinternational. Ook Bologna wilde de 2,01 meter lange aanvaller graag inlijven.||https://www.parool.nl/amsterdam/ajax-huurt-lange-spits-lorenzo-lucca-van-pisa~bd40a307/
2022-08-04||Onder NAP||Onder en boven water lijken twee totaal verschillende werelden. Fotograaf Niels Stomps dook in een wetsuit de Amsterdamse wateren in om te laten zien dat de onder- en bovenwereld naadloos op elkaar kunnen aansluiten. Deze week: Gaasperplas.||https://www.parool.nl/ps/onder-nap~bb7f4997/
2022-08-04||Amerikaanse basketbalster Brittney Griner krijgt 9 jaar cel in Rusland voor smokkel cannabisolie ||De Russische aanklager had 9,5 jaar celstraf geëist tegen Griner. Ze werd in februari opgepakt op het vliegveld van Moskou, omdat ze cannabisolie had in vullingen voor een e-sigaret. Haar advocaat had om vrijspraak gevraagd. Griner zei donderdag zelf dat ze fout zat, maar zei er nadrukkelijk bij dat ze haar fout niet opzettelijk had gemaakt. Daar denkt de Russische rechtbank dus anders over. De basketbalster was naar Moskou gevlogen omdat ze tussen de Amerikaanse basketbalseizoenen door zou gaan spelen voor het Russische team UMMC Jekaterinenburg. Griner is een van de beste basketbalsters van de wereld. Ze won twee keer goud op de Olympische Spelen en is ook in de WNBA een belangrijke speler voor Phoenix Mercury. De aanklager zei tijdens de zitting dat Griner de cannabisolie bewust had meegenomen. De Amerikaanse gebruikt de olie in de Verenigde Staten om medicinale redenen, maar in Rusland is het verboden. Griner ontkent dat ze bewust de wet heeft overtreden. “Het was een fout van mij, maar ik heb deze misdaad niet gepland. Ik heb nooit iemand kwaad willen doen of de wet willen overtreden. Ik hoop niet dat jullie mijn leven hier beëindigen met een veroordeling.” De Amerikaanse president Joe Biden noemde de lange celstraf voor Griner in een verklaring ‘onaanvaardbaar’ en riep Rusland op haar onmiddellijk vrij te laten, ‘zodat ze bij haar vrouw, geliefden, vrienden en teamgenoten kan zijn.’ Ook gaf Biden aan alles in het werk te stellen om zowel Griner als Paul Whelan ‘zo snel mogelijk veilig thuis te brengen.’ Whelan is een Amerikaanse ex-marinier die in Rusland veroordeeld is om spionage. Nu Griner tot een celstraf is veroordeeld, bestaat de kans dat ze onderdeel wordt van een gevangenenruil tussen de Verenigde Staten en Rusland. Griner en Whelan zouden dan kunnen worden geruild voor wapenhandelaar Viktor Bout, die vastzit in de VS. De basketbalster hoopt dat alle politiek rond de zaak ‘ver buiten de rechtbank’ blijft. ‘Iedereen heeft het over politiek, maar ik hoop dat dat geen rol speelt in deze zaak.’||https://www.parool.nl/wereld/amerikaanse-basketbalster-brittney-griner-krijgt-9-jaar-cel-in-rusland-voor-smokkel-cannabisolie~bb19411a/
2022-08-04||Het verband hing er nat en los en volledig uitgewoond bij||Niet eerder was het zo benauwd tijdens het spinnen. De Beul was er ook. Ze gaf zelf geen les, maar trapte mee in de les van Brian. Om de wijsvinger van haar linkerhand een enorm verband. Als uit een strip (ik dacht aan de waanzinnige avonturen van Paling en Ko). Ik wees naar haar vinger. “Wat heb jij nou gedaan?” Ze keek me aan. “Dit?” ze stak haar vinger in de lucht. Vers en fris verband, nog hagelwit. “Ach, dat is niets.” “De kaasschaaf?” zei ik, en ik lachte erbij. “Erger.” “Aardappelschilmesje?” “Ook niet.” Ze liet haar vinger weer zakken, met een kort grimasje op haar gezicht. “Te hete bakplaat?” Een nee-schuddend hoofd. “Een koksmes?” (Er zat al niets grappigs meer in de uitspraak van het woord.) Ze schudde haar hoofd. “Foodprocessor?” (Regelrechte bezorgdheid.) Ze keek me aan met een wat trieste glimlach. “Een slagboom.” “Een slagboom?” “Yep.” “Huh?” “We waren in Italië aan het fietsen. Het was ’s ochtends vroeg. De zon kwam net achter een berg vandaan en ik was verblind. Ik zag de slagboom niet en werd er vanaf mijn fiets zo overheen gekatapulteerd. Het topje was er bijna helemaal af.” Ze keek even naar haar vinger. De dwarsligger. Ik rilde. “Heb je geen pijn meer?” “Ach, alleen voor de nacht slik ik wat pilletjes. Voor de rest gaat het wel weer. Het bot was ook helemaal stuk, maar het komt weer goed hoor.” De pijngrens van De Beul is legendarisch. Ze heeft lesgegeven met een ontwrichte schouder (ze zat helemaal scheef op haar fiets), met een arm in het gips, en weet ik veel met wat nog meer – oja, een ontstoken bot in haar pols waar ze smakelijk een horrorverhaal over opdiste – maar ze gaat altijd als een dolle tekeer en trapt harder en sneller dan iedereen voor haar. Ik keek naar het wondje aan mijn rechterduim. Ingescheurde nagel (klein stukje). Vond ik al heel pijnlijk. “Maar mag je wel weer sporten dan van de dokter?” vroeg ik bezorgd. “De dokter moest lachen toen ik zei dat we met de tandem naar het ziekenhuis waren gereden.” Ik schudde mijn hoofd. “Ach, dokters,” zei De Beul. De les ging beginnen en ze stapte op haar spinfiets. Binnen een paar minuten liep het zweet uit alle denkbare poriën van mijn lijf. De Beul trapte hard door. Zonder een kik te geven. Al een flinke plas onder haar fiets. Ik zag dat er zweet van het verband af droop. Om tien voor elf was de les afgelopen en gingen we rekken en strekken. De Beul keek verbaasd naar de klok. Zij gaat altijd tot de laatste tel van het uur door. Nu reed ze met ons uit op een vrolijk muziekje. Het verband rond haar vinger hing er nat en los en volledig uitgewoond bij. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl||https://www.parool.nl/ps/het-verband-hing-er-nat-en-los-en-volledig-uitgewoond-bij~b675d0e4/
2022-08-04||Conductrices belaagd en bespuugd op station Amsterdam Amstel||Een Amsterdamse reiziger die het het allemaal zag gebeuren en niet met naam wil worden genoemd, vertelt aan de krant: “Die gasten stapten in Utrecht in en waren de hele tijd al aan het klieren en vervelen. Er ging een intimiderende sfeer van de groep uit. Het is vreselijk om na je werk in angst naar huis te moeten reizen. Ik heb ook angstgegil gehoord, mogelijk van de conductrice.” “Toen ik zag dat de NS-vrouwen op het perron zeer agressief werden belaagd, ben ik er met meer reizigers heen gegaan. We gingen tussen de scheldende groep en de conductrices in staan. Net als andere reizigers ben ik ook bespuugd. Het ergste vind ik het voor de conductrices, die gewoon hun werk doen.” De mannen zaten volgens de NS in de eerste klas ‘om hun telefoons op te laden’. Toen een van de conductrices om hun vervoersbewijs vroeg, werd ze uitgescholden. Vervolgens ging het op het perron van het Amstelstation helemaal mis. De woordvoerder laat weten dat de NS wil dat de mannen een ov-verbod krijgen en spreekt van het ‘zoveelste onaanvaardbare incident’ in korte tijd. De vervoerder heeft de camerabeelden van het incident overhandigd aan de politie en hoopt dat de mannen zo alsnog aangehouden kunnen worden.||https://www.parool.nl/amsterdam/conductrices-belaagd-en-bespuugd-op-station-amsterdam-amstel~b2636df8/
2022-08-04||Spoorbonden op ramkoers met NS over cao, vrijdag ultimatum ||Onderhandelaars van FNV Spoor, CNV Vakmensen en VVMC hebben besloten tot het ultimatum na twee dagen van, volgens ingewijden, intense onderlinge gesprekken. Na vijf uiterst moeizame onderhandelingsrondes met de NS bestaat er nog altijd een onoverbrugbare kloof tussen de cao-eisen van de vakbeweging en de uitgebrachte aanbiedingen van het spoorbedrijf, dat volledig in handen is van de overheid. De vakbonden zijn het nog niet eens over de grootte van de acties en de timing, valt te horen. De achterban van FNV Spoor wil het liefst een landelijke, bedrijfsbrede staking in september. September geldt als een van de drukste maanden voor treinverkeer: dan zijn veel reizigers weer volop aan het werk en beginnen de studenten. De andere grote bonden − CNV Vakmensen en de VVMC − denken eerder aan gerichtere ‘prikacties’ en willen al in augustus acties houden, aangezien de achterban nu woedend is en de actiebereidheid onder het NS-personeel groot. Leden voelen zich de laatste jaren ‘uitgeknepen’ door de vervoerder. Meer dan 90 procent van de leden van FNV en VVMC hebben afgelopen week de twee cao-voorstellen van de NS definitief afgewezen. Driekwart van de CNV-leden is eveneens tegen de plannen. De vakbeweging eist prijscompensatie, vanwege de hoge inflatie, plus een verbetering van de koopkracht via een fikse loonsverhoging. De NS heeft een loonbod neergelegd van 8 procent over een periode van tweeënhalf jaar óf een cao met een looptijd van één jaar en een loonbod van 4,5 procent. Bovendien zou de NS weigeren de jeugdloonschalen uit de cao te halen, tot woede van de bonden. ‘We zien nu dat NS de vacatures niet ingevuld krijgt en dat er daarom treinen uitvallen en de sociale veiligheid ernstig onder druk staat. Er is een fatsoenlijke cao nodig om dat tij te keren,’ aldus FNV Spoor eerder. Vakbondsbestuurder Wim Eilert schreef woensdag in een column op de VVMC-website: ‘We zijn druk bezig om acties voor te bereiden. Acties die we die we langere tijd vol kunnen houden. Want als dat nodig is moeten we dat doen. Met elkaar moeten we vechten voor de waardering die jullie verdienen.’ De bestuurders van de verschillende bonden willen officieel alleen kwijt dat er vrijdag meer duidelijk wordt. De NS liet eerder deze week al via een woordvoerder weten weer aan tafel te willen.||https://www.parool.nl/nederland/spoorbonden-op-ramkoers-met-ns-over-cao-vrijdag-ultimatum~ba5678b5/
2022-08-04||Ghanees echtpaar dat terugkeerde uit Nederland dood aangetroffen in woning||Buren die het stel al enkele maanden niet hadden gezien, waarschuwden de politie vanwege stankoverlast. Agenten verschaften zich vervolgens de toegang tot het appartement in Abuakwa Maakro, een buitenwijk van de regiohoofdstad Kumasi, en troffen een wel heel bizarre situatie aan. De 48-jarige Samuel Jackson, de man des huizes, zat dood op het toilet in de badkamer. Zijn vrouw, meisjesnaam Ernestina Abenaa Gyaamah Boakye, lag dood in de ouderlijke slaapkamer. Haar lichaam was in een deken gewikkeld met daarbovenop pakken ijs. Desondanks verkeerde het stoffelijke overschot in staat van ontbinding. De doodsoorzaak van de twee is nog niet bekend maar onderzoek wees wel uit dat de vrouw eerder is gestorven dan haar man, die haar lichaam met ijs had geprobeerd te conserveren. De twee zoons van het stel, 11 en 13 jaar oud, werden bewusteloos aangetroffen in hun slaapkamer. Ze waren opgesloten en hadden het bewustzijn verloren door uitdroging, melden Ghanese media. De twee kinderen werden in allerijl overgebracht naar het ziekenhuis. Volgens medisch directeur Mensah Manye reageren ze goed op de behandeling. “Van wat ik van de politie heb vernomen, waren ze lang in een kamer opgesloten. Hun moeder overleed naar alle waarschijnlijkheid zo'n maand geleden, hun vader ongeveer een week of twee geleden. De geur van ontbindende lichamen is niet de beste,” zei hij tegen nieuwszender Joy News. “De oudste kan nog niet goed praten. Ik weet niet of het door het trauma komt. Misschien halen we er een psycholoog bij om met hen te praten en komen ze pas dan uit die situatie.” Buren, die geen contact met het gezin hadden, vertelden de politie dat ze hen voor het laatst ‘ergens in mei’ hadden gezien bij de terugkeer van een uitstapje: “Ze parkeerden hun niet-geregistreerde Ford Expedition SUV en gingen hun appartement binnen.” Politiebronnen verklaarden aan Ghanese media dat het lastig was om nabestaanden op te sporen. Familieleden van de vrouw des huizes meldden zich woensdag bij de mediagroep waarvan nieuwszender Joy News deel uitmaakt, nadat ze het nieuws over het drama op televisie hadden gezien. Ze wilden volgens de zender weten hoe het met de kinderen ging en vroegen details over het drama. Volgens Lydia Boakye Benson, de moeder van Ernestina Abenaa Gyaamah Boakye, sponsorde ze in haar eentje het vliegticket van haar dochter – haar eerste kind – naar Amsterdam. Daar leerde ze haar latere echtgenoot kennen. Zo'n zeven jaar geleden verbrak haar dochter de banden met de familie. Een delegatie van de nabestaanden bezocht later de kinderen in het ziekenhuis. Inspecteur-generaal George Akuffo Dampare, die in een telefoongesprek met Lydia Boakye Benson zijn medeleven betuigde, verzekerde de vrouw dat de politie de zaak ‘tot op de bodem’ zal uitzoeken. Dat vertelde een bron dicht bij de familie aan Joy News.||https://www.parool.nl/wereld/ghanees-echtpaar-dat-terugkeerde-uit-nederland-dood-aangetroffen-in-woning~b82c366e/
2022-08-04||Vier agenten Kentucky aangeklaagd voor dood Breonna Taylor||Volgens federale aanklagers gebruikten de agenten uit Louisville, van wie er twee zijn ontslagen, bewust valse informatie om het huiszoekingsbevel te verkrijgen om Taylors huis te doorzoeken. De 26-jarige medische technica was ongewapend toen ze tijdens de huiszoeking met acht kogels werd doodgeschoten, terwijl ze met haar vriend in bed lag. De dood van Taylor was een van de drie gevallen die in de zomer van 2020 in de Verenigde Staten en daarbuiten massale protesten tegen raciaal onrecht en politiegeweld aanwakkerden. Het bekendste geval was de dood van de zwarte man George Floyd uit Minneapolis, Missouri. Het leek er destijds op dat de betrokken agenten juist niet vervolgd zouden worden.||https://www.parool.nl/wereld/vier-agenten-kentucky-aangeklaagd-voor-dood-breonna-taylor~bbb1cc7f/
2022-08-04||Groot onderzoek: één op de acht Nederlanders houdt na corona langdurig klachten ||Onderzoekers van UMC Groningen en het Radboudumc vergeleken de klachten van mensen voor en nadat zij Covid-19 hadden. Hun conclusies zijn een belangrijk puzzelstuk in het wereldwijde onderzoek naar de ziekte. Tot nu toe was niet bekend hoeveel mensen na een besmetting long covid oplopen. Ook geeft het onderzoek, dat werd gepubliceerd in het toonaangevende medische tijdschrift The Lancet, meer zicht op de specifieke langdurige klachten waar patiënten mee kampen. De belangrijkste lichamelijke klachten zijn pijn op de borst, verlies van reuk en smaak, benauwdheid, vermoeidheid en spierpijn. Met vervolgonderzoek probeert het team te ontdekken welke risicofactoren bijdragen aan het postcovidsyndroom. Zo willen ze in bloedmonsters van deelnemers op zoek gaan naar eiwitten die duiden op orgaanschade of langdurige ontstekingen die zijn veroorzaakt door het coronavirus, en extra metingen uitvoeren bij deelnemers. Daarnaast onderzoeken ze in welke mate mensen met long covid nog kunnen functioneren in hun werk en dagelijks leven. Patiëntenorganisatie C-support spreekt van een belangrijk onderzoek. “Bij één op de acht heb je het over een immens aantal longcovidpatiënten, meer dan wij dachten,” zegt directeur Annemieke de Groot. “Dit maakt duidelijk hoe belangrijk het is dat er een effectieve aanpak voor deze mensen komt.” Of mensen die tijdens het tweede of derde jaar van de coronapandemie besmet zijn geraakt (met de beta- of omikronvariant) net zo vaak met langdurige klachten kampen, is nog niet duidelijk. Dat geldt ook voor misschien wel de belangrijkste vraag: in hoeverre herstellen mensen nog op langere termijn? “Op basis van onze ervaringen met Q-koorts en andere infectieziekten zijn wij ervan overtuigd dat een groot deel van de mensen nog verder herstelt,” zegt De Groot. “Maar we weten het simpelweg niet. Over tien jaar kunnen we pas echt zeggen wat de impact is.”||https://www.parool.nl/nederland/groot-onderzoek-een-op-de-acht-nederlanders-houdt-na-corona-langdurig-klachten~b266e807/
2022-08-04||Dubbele afschrijving door Waternet bij ruim 25.000 Amsterdammers||Dat schrijft wethouder Melanie van der Horst (Water) in een brief aan de gemeenteraad. De verkeerde afschrijving heeft in totaal 25143 mensen getroffen. Bij 6129 van hen is het afgeschreven bedrag verdubbeld, gemiddeld werd er € 57,89 afgeschreven, waar dat € 28,94 had moeten zijn. De overige 19014 mensen zagen tweemaal het verschuldigde bedrag afgeschreven worden. Daar is gemiddeld € 60,88 afgeschreven. Volgens de wethouder zijn er geen mensen die bij beide groepen gedupeerden horen. Nadat de dubbele afschrijvingen werden geconstateerd is Waternet begonnen met het informeren van de mensen om wie het gaat. Die zullen deze week een brief of mail ontvangen met excuses en uitleg. Het bedrag dat te veel afgeschreven is wordt in de loop van volgende week teruggestort, aldus de wethouder. Voor vragen kunnen gedupeerden terecht bij Waternet. Het is nog niet duidelijk wat de oorzaak van de verkeerde afschrijvingen is. Een woordvoerder van Waternet laat weten dat er eerst wordt gewerkt aan het terugboeken van de verkeerd afgeschreven bedragen en vervolgens zal het bedrijf naar de oorzaak gaan zoeken. Waternet kampt al langer met problemen rond incasso’s. Zo werden in juni zonder aankondiging honderden euro’s afgeschreven bij ruim driehonderd Amsterdammers. Het bedrijf inde toen openstaande bedragen die eerder nog niet waren afgeschreven, doordat het nieuwe ICT-systeem nog niet op orde was. En in de zomer van 2021 kregen ruim een kwart miljoen Amsterdammers te horen dat er binnen een paar dagen meerdere bedragen werden afgeschreven, omdat Waternet achterstallige rekeningen moest incasseren.||https://www.parool.nl/amsterdam/dubbele-afschrijving-door-waternet-bij-ruim-25-000-amsterdammers~bc237720/
2022-08-04||Uniek: schildpadje Sorte heeft twee koppen, maar kan ‘gewoon’ 150 jaar oud worden||Sorte is vorige week maandag geboren bij schildpaddenkweker Ruben van Schoor in Putten. Die keek vreemd op toen niet één, maar twee kopjes uit het ei kropen. “Het is heel erg bijzonder dat ik als hobbykweker van schildpadden zo’n exemplaar heb,” vindt hij. Dat is het zeker. Samen met Sorte – dat Portugees is voor geluk – was hij vanochtend te gast bij dierenarts Anicura in Oud-Beijerland. Zo'n bijzonder exemplaar, daar willen de medici meer van weten. Het gebeurt in het buitenland wel vaker dat een schildpad met zo’n ‘foutje’ van de natuur wordt geboren, maar meestal hebben ze niet lang te leven. Vaak hebben de dieren een volledig tweede orgaanstelsel, met ook twee harten, en zijn ze erg gevoelig voor ziekten. Zo niet het jonge schildpadje uit Putten, bleek onder de CT-scanner. Hij heeft weliswaar ook vier voorpoten, twee halswervelkolommen en twee luchtpijpen. Maar in het lijf zit maar één hart en één maagdarmkanaal. En zo weten we dat we feitelijk te maken hebben met maar één schildpad. Of het een mannetje of vrouwtje is, moet later blijken. Hoe Sorte aan zijn bijzondere lichaam is gekomen, blijft nog een raadsel. Er zijn meerdere mogelijkheden, legt dierenarts Sandra Vink uit. Bijvoorbeeld dat er eigenlijk sprake was van een twee-eiige tweeling, die aan elkaar is gegroeid, of dat er iets mis is gegaan bij de celdeling. “Vaak krijg je dan een Siamese tweeling, met eigen orgaanstelsels. Maar omdat dit één schildpad is, mag je daar eigenlijk niet van spreken.” Alles werkt goed bij het kleine reptiel. Hoewel het pas zo'n vijf centimeter groot is, en het misschien wat dringen is in het naar verhouding kleine schildje, eet en poept Sorte zoals het moet. In de beschermde terraria van kweker Van Schoor kan het dier dan ook prima overleven, zo verwacht dierenarts Anton Fennema van Anicura. “De vraag was: is het erg als een van de koppen niet zoveel eet, en de ander wel? Nu blijkt dat ze één maag hebben, weten we dat dat geen probleem is. Daar kan Ruben rekening mee houden.” In de vrije natuur was het waarschijnlijk nooit gelukt. Als het ene hoofd wat anders wil dan het andere, gaat het al mis, stelt dierenarts Vink. Maar als een kweker hem genoeg te eten en drinken geeft, kan het prima gaan. “Het allerbelangrijkste is dat Sorte gezond is en blijft,” zegt Van Schoor. “Daar doe ik natuurlijk enorm mijn best voor.” Zo kan Sorte uiteindelijk net zo groot en oud worden als zijn soortgenoten: 100 kilo zwaar en 150 jaar oud. Dat kan goed krap worden in één schild, maar ook daar zal de natuur waarschijnlijk een oplossing voor hebben, verwachten de experts. Vink: “Zoals het er nu naar uit ziet, zitten ze elkaar niet in de weg. Het had gekund dat hij zichzelf openkrabde, met één van zijn poten. Maar dat lijkt ook niet te gebeuren.” Zij zal het schildpadje ook graag in de gaten blijven houden als het is uitgegroeid tot ‘tweekoppig monster’ van vele kilo’s zwaar. “Natuurlijk hebben we er wetenschappelijke interesse in, maar het gaat vooral om de gezondheid van het dier. Hoe meer we weten, hoe beter Ruben daar rekening mee kan houden bij de verzorging.”||https://www.parool.nl/nederland/uniek-schildpadje-sorte-heeft-twee-koppen-maar-kan-gewoon-150-jaar-oud-worden~b706c64f/
2022-08-04||Meer aanmeldingen dan plekken bij omstreden Amsterdamsch Studenten Corps: ‘Het is voor mij geen reden om niét bij deze club te gaan’||Hij is eerder van zijn campingvakantie in Maastricht teruggekomen om zich aan te melden voor het Amsterdamsch Studenten Corps (ASC/AVSV). En ‘ja’, hij heeft ook het nieuws gevolgd de afgelopen weken. “Ik keur niet goed wat er tijdens de speeches is gezegd,” zegt de 19-jarige Gert die voor de sociëteit in de Warmoesstraat staat. “Maar het is voor mij geen reden om niét bij deze club te gaan.” En met Gert zijn er honderden anderen die zich niet laten afschrikken door de recente gebeurtenissen. De studentenvereniging krijgt voor het tweede collegejaar op rij geen beurzen van de Amsterdamse onderwijsinstellingen na mishandelingen, intimidaties (vorig jaar) en grensoverschrijdende speeches waarin vrouwen hoeren en sperma-emmers genoemd werden (dit jaar). Honderden vrouwelijke leden lieten schriftelijk weten zich onveilig te voelen, ondanks de beloofde cultuurverandering. De inschrijvingen voor het nieuwe collegejaar werden door deze gebeurtenissen uitgesteld. Dinsdag, woensdag en donderdag konden nieuwe leden zich, een week later dan gepland, dan toch fysiek inschrijven – dat is verplicht. Er is plek voor een kleine vijfhonderd nieuwe leden en net als voorgaande jaren zijn er ook dit jaar weer meer aanmeldingen dan plaatsen. Woensdag wordt er middels een loting besloten wie de nieuwe corpsleden worden. De 19-jarige Gert komt uit Zeist en begint komend jaar aan zijn studie Science, Business & Innovation aan de Vrije Universiteit. “Ik ben heel ondernemend en ik houd van gezelligheid, daarom ga ik bij het Amsterdamsch Studenten Corps. En voor later, natuurlijk.” Want ‘later’ wil Gert, die net als andere aspirant-leden niet met zijn volledige naam in de krant wil, ondernemen. “Ik wil niet onder een baas werken. Bij het corps doe je veel contacten op voor later en die kan ik wel gebruiken.” Gert: “En ik heb nog geen huis hier, daar kan lid zijn bij helpen. Het schijnt dat hier veel rijke kindjes zitten met rijke vaders die pandjes hebben in de stad. Of anders via mijn dispuut. Het heeft veel voordelen en ‘hoeren’ roepen doe ik niet. Ik heb twee zusjes en ik denk dat iedereens oren, lid of nog geen lid, goed gewassen zijn.” Op de eerste aanmelddag stond er een rij van tientallen meters lang in de Warmoesstraat. Ook op de tweede en derde dag lopen corpsleden in spe in gestaag tempo door de schuifdeuren van de sociëteit. Het gros draagt een spijkerbroek en een t-shirt met spijkerjack. Ook canvastassen zijn oververtegenwoordigd bij het corpspubliek. De 18-jarige Fleur, die komend jaar PPLE gaat studeren aan de UvA, komt met haar aanmeldformulier naar buiten lopen. Zij heeft geen moment getwijfeld om zich aan te melden. “Ik weet al vier jaar dat ik bij dit corps wil en ik wil alles uit mijn studententijd halen,” zegt ze. “Er gebeuren overal wel dingen die niet zouden moeten gebeuren. Ik denk wel echt dat er iets gaat veranderen, dat kan niet anders.” Of ze zich gaat afmelden als er toch niets veranderd blijkt te zijn, weet Fleur nog niet. “Ik kan me niet voorstellen dat je nog een keer zo’n domme fout maakt.”||https://www.parool.nl/amsterdam/meer-aanmeldingen-dan-plekken-bij-omstreden-amsterdamsch-studenten-corps-het-is-voor-mij-geen-reden-om-niet-bij-deze-club-te-gaan~bfa38ca4/
2022-08-04||Veenmol in de volkstuin: een vloek of een zegen?||Dat de veenmol in opkomst is, merkt ook Jos van den Berg (79). Te midden van de weilanden en het polderlandschap heeft hij een volkstuintje bij de tuinvereniging Langs de Akker in Amstelveen. “De veenmol is van alle tijden, maar in zulke grote aantallen ben ik hem nog niet eerder tegengekomen.” Volgens Van den Berg kan het insect binnen de agrarische sector grote schade aanbrengen, door gewassen als aardappelen en wortelen ondergronds aan te vreten. Een collega-tuinder van Van den Berg wijst op de vraatsporen die hij op zijn net gerooide aardappelen heeft aangetroffen. In de ruim twintig jaar dat hij een tuintje heeft, is is het volgens hem nog nooit zo erg geweest met de veenmollen. Toch maakt hij er zich geen grote zorgen over. “Als dit het grootste probleem is, waar maak je je dan druk om?” Zoals de naam doet vermoeden, komt de veenmol vooral voor in veengrond. Martin Camphuijsen (68) is als natuurbeschermingssecretaris verbonden aan de Vereniging voor Veldbiologie, regio Amsterdam (KNNV). Hij wijt de veenmollenplaag in Amstelland aan de aanhoudende droogte. “De veenmol zoekt daardoor zijn toevlucht in een omgeving waar de omstandigheden beter zijn.” Volkstuintjes zijn sponzige oases en daardoor een perfect toevluchtsoord voor de ondergronds levende veenmol, die tot de grootste insecten van Nederland wordt gerekend. Experts omschrijven hem als een alleskunner: hij kan zwemmen, vooruit en achteruit graven en ook nog vliegen. Artisbioloog Famke Berendsen (26) noemt de veenmol een bijzonder voorbeeld van de Nederlandse natuur. “De veenmol is beschermd en staat op de Nederlandse Rode Lijst als kwetsbare diersoort aangemerkt.” Vanwege die status mogen deze insecten niet zomaar worden bestreden met pesticiden. Volgens Berendsen is dat ook niet per se nodig. Het tolereren van veenmollen kan namelijk gunstig zijn omdat ze ander ongedierte als oorwormen en rupsen eten. Camphuijsen is het daarmee eens en vertelt dat de veenmol een belangrijke plek bovenaan de insectenpiramide heeft. In zijn volkstuin op complex Amstelglorie gebruikt hij het insect tijdens zijn natuurlessen aan basisschoolkinderen. “Evolutionair gezien heeft de veenmol vijf strepen voor op de mens.” In tegenstelling tot sommige hobbytuinders die het insect liever kwijt dan rijk zijn, maakt Camphuijsen zich ernstig zorgen over het welzijn van de veenmol. Volgens hem hebben we het insect hard nodig om de biodiversiteit enigszins te behouden en te herstellen. Dat zegt ook Berendsen die op het terrein van Artis tot haar spijt niet veel veenmollen tegenkomt. “Ze eten andere insectenlarven en dat is goed voor onze eetbare tuin”. Desondanks zeggen veel volkstuinders dat het insect overlast veroorzaakt. Van den Berg heeft al diverse pogingen gedaan zo’n ‘prehistorisch monstertje’ te vangen. Hoewel het insectenspoor in het zand goed te volgen is, is het vaak toch een lastige opgave een veenmol te vangen. Doodtrappen is dieronvriendelijk en volgens de tuinder zinloos. “Het is net een kakkerlak. Als je er een vertrapt, neem je honderden eitjes mee onder je schoen.” Volgens Artisbioloog Berendsen kun je wel wat doen om het insect zo veel mogelijk uit de tuin te weren. Zorg bijvoorbeeld voor voldoende beschoeiing rondom de plantenbedden om het jonge zaaigoed te beschermen. Daarnaast is het raadzaam vogels naar de tuin te lokken. Die zijn namelijk dol op veenmollen. Camphuijsen heeft nog wel een boodschap voor wanhopige volkstuinders: “Houd moed! Ze vliegen wel weer uit en verdwijnen op den duur naar veengebied elders.”||https://www.parool.nl/amsterdam/veenmol-in-de-volkstuin-een-vloek-of-een-zegen~b2390fed/
2022-08-04||Op het Groen Klimaatplein in Osdorp leer je tuinieren in tijden van klimaatverandering||’s Winters staat er het grootste kerstdorp van Nederland, nu roepen opvallende zuilen in diezelfde ruimte om aandacht voor tuinieren in een veranderend klimaat. Ze zijn van verre al te lezen: ‘Tegel eruit, plant erin!’ ‘Extreme regen, hoe houd jij je voeten droog?’ ‘Een groen dak? Minder grijs, meer groen!’ ‘Extreme hitte en enorme regenval, wat kun je doen?’ Achterin Tuincentrum Osdorp bevindt zich sinds dit voorjaar een dertig vierkante meter groot Groen Klimaatplein. Medewerkers, zogeheten klimaatpleinambassadeurs, geven er advies over hoe je je tuin, dak en omgeving klimaatvriendelijk kunt inrichten en kunt aanpassen aan periodes van droogte, hitte én hevige regenval. Een meisje tuurt gebiologeerd naar een groene wadi, een met grind en zand gevulde bak met weelderige begroeiing die water vasthoudt. “Ik vind het hier zo gezellig, oma,” zegt ze als ze aan de hand van haar grootmoeder langs grote regentonnen en kleurrijke bloembakken wandelt. Gezellig, maar ook noodzakelijk, vindt Niek Ottenhof (33), vloermanager van Tuincentrum Osdorp. “We kaarten hiermee een maatschappelijk probleem aan en maken klanten bewust van hoe het anders kan. Steeds vaker zie je alleen nog maar stenen tuintjes. Voor het gemak of omdat mensen het beter of mooier vinden. Dat kan groener.” Ottenhof besloot daarom in samenwerking met het waterschap Amstel, Gooi en Vecht, gemeente Amsterdam en netwerkorganisatie Amsterdam Rainproof het klimaatpleintje op te zetten. Het concept is afkomstig van Tuinbranche Nederland. Tweeënhalf jaar geleden startte de brancheorganisatie met drie pilots in tuincentra in Tilburg en Zuidplas. “Met succes,” zegt Brenda Horstra, directeur van Tuinbranche Nederland. “Binnenkort openen we het vijftigste Groen Klimaatplein in Nederland. Wij vinden het belangrijk om ons land groener en gezonder voor mens en dier te maken. In tuincentra komen jaarlijks 60 miljoen klanten. Het is dé plek waar mensen komen met vragen over hun tuin. Zij kunnen er inspiratie opdoen en informatie krijgen over hoe ze in hun eigen tuin of op hun balkon iets kunnen bijdragen aan een beter milieu.” In Amsterdam heeft alleen Tuincentrum Osdorp een Groen Klimaatplein; Intratuin heeft een eigen initiatief voor klimaatvriendelijk tuinieren. Vier medewerkers in Tuincentrum Osdorp richten zich inmiddels naast hun reguliere werk op het Groen Klimaatplein. Demelza Doffer (37), die er al zestien jaar werkt, is een van hen. Ze heeft de afgelopen maanden tientallen Amsterdammers van advies voorzien. “Klanten vragen me bijvoorbeeld hoe je een regenton plaatst, met welke planten je insecten kunt trekken, hoe je een wadi of een groen dak maakt.” Op het plein is een situatie nagebootst met een regenpijp waaruit water in een eikenhouten vat klotst. “Zo zou het ook in de tuin kunnen. Dit een mooie ton als decoratie, maar de meeste mensen kiezen voor een kunststof exemplaar. Die is niet alleen voordeliger, maar ook handiger in het gebruik. Als zo’n eikenhouten vat te lang leeg staat, gaat het krimpen en uitzetten,” doceert Doffer. Displays wijzen de klanten op subsidies waar ze gebruik van kunnen maken. “Zo krijg je van het waterschap 30 euro terug bij aanschaf van een regenton. Veel mensen weten dat niet. De tegelservice wordt wel steeds bekender. De gemeente Amsterdam komt gratis je tegels ophalen als je die uit je tuin haalt.” In rechthoekige bakken staan zomerplanten en vlinderstruiken die geschikt zijn om vlinders, bijen en andere insecten aan te trekken en zo de biodiversiteit bevorderen. “Die verkopen we steeds meer. Ze zijn kleurrijk en staan leuk in de tuin, maar hebben ook nog eens een nuttige functie voor de natuur.” Hoewel Doffer al over heel wat vakkennis beschikt en een avondcursus bij Amsterdam Rainproof heeft gedaan, gaat ze aanvullend nog de driedaagse opleiding voor Groen Klimaatpleinambassadeur volgen. Ze kan zich dan klimaatspecialist noemen. Tijdens de cursus leren medewerkers meer over adviesvaardigheden, klimaatgericht tuinieren en bodemleven. Wat is een gezonde bodem, welke grondsoorten zijn er, hoe ziet de opbouw van de grond eruit, wat zijn gezonde planten zijn en alternatieven voor bestrijdingsmiddelen? “De opleiding geeft extra verdieping, zodat ik de klanten nog beter kan helpen. Ik vind het mooi om ze ervan te overtuigen hoe ze het verschil kunnen maken. Zelf had ik altijd een tuin vol met groen en nu een balkon met zóveel planten dat je er nauwelijks meer kunt zitten. Mensen denken vaak ten onrechte dat een tegeltuin geen onderhoud vergt. Maar ze vergeten dat je ook dan steeds bezig bent met onkruid tussen de voegen vandaan te halen.” De indrukwekkend getatoeëerde René Kort is het helemaal met haar eens. Zijn oog is in het voorbijgaan op het Groen Klimaatplein gevallen. Onder zijn arm draagt hij een enorme doos met een bluetoothspeaker, design ledlamp en wijnkoeler ineen. “Tegels eruit, kijk dat juich ik toe! Ik woon in een volkswijkje in Haarlem en daar zijn we ook bezig met verduurzamen. Het begon er verloederd uit te zien. Weinig groen, veel onkruid. We hebben een bewonerscommissie opgericht om de wijk gezelliger en groener te maken. Zelf heb ik bij de gemeente een bloembak geadopteerd en daar plantjes in gezet. En zo zijn er meer plannen.” Kort struint rond tussen de verschillende informatieborden en producten. “NK Tegelwippen! Wat een goed idee. Al houd je het nooit helemaal tegen. Vroeger had je één grijze tegel, nu zijn er zoveel soorten. Er is veel te kiezen. Ik ken mensen die over drie jaar weer andere siertegels willen. Vinden ze mooi.” Tegen Doffer en Ottenhof: “Als ik een tip mag geven; breng jullie tegelafdeling en dit klimaatplein dichter bij elkaar. Dat die tegelverkoper zegt: ‘Mevrouw loop even mee, daar kunt u zien hoe u het wat groener maakt tussen de tegels. Want ik zag je collega net en die is dol op tegels. Hij legt ze gratis aan. Dan zit je er nóg mee!” Doffer knikt. “Mijn collega wil natuurlijk graag tegels verkopen. We zoeken daarin de juiste balans. Het een sluit het ander inderdaad niet uit. Je kunt in een betegelde tuin ook groenstroken aanleggen.” Het Klimaatplein ligt nu nog wat verscholen achter in het tuincentrum, maar volgend voorjaar zal het een prominente plek voorin krijgen, zodat klanten het meteen bij binnenkomst zien. “We willen er dan ook evenementen aan koppelen. Vroeger hadden we bijvoorbeeld de tuinadviesdagen. Zoiets zou voor het klimaatplein goed werken. We merken in ieder geval dat het speelt in Amsterdam en dat er veel interesse voor is,” zegt Doffer. René Kort loopt verder, op zoek naar zijn vrouw elders in de winkel. Hij steekt zijn hand op. “Ik kom nog wel eens terug om ons buurtje op te fleuren.” Meer informatie en tips voor de tuin: www.groenklimaatplein.nl www.rainproof.nl||https://www.parool.nl/ps/op-het-groen-klimaatplein-in-osdorp-leer-je-tuinieren-in-tijden-van-klimaatverandering~bdf6dcf6/
2022-08-04||Eric schreef een boek over het ontdekken van zijn geaardheid in het Amsterdam van de jaren 80||“Nee, want Gimmick! van Joost Zwagerman speelt in een kunstenaarsentourage en daar komen allemaal bekende mensen in voor. Mijn boek gaat over twee jongens die uitgaan in Amsterdam en daar het homoleven ontdekken. Wat de boeken wel gemeen hebben is het uitgaan in de jaren tachtig, en het coming-of-age-genre.” “De gewelddadige dood van een vriend, die ik beschrijf in de openingszin, wel, ja. En ik ging ook uit in de Reguliers en op het Rembrandtplein, maar er is ook veel fictief. Ik beschrijf eigenlijk een parallel leven, hoe mijn leven ook had kunnen zijn.” “Net als schrijver Hans Warren, die de hoofdpersoon in het boek gaat opzoeken, houd ik een dagboek bij. Ik doe dat sinds 1987, dus daaruit heb ik kunnen putten. Andere dingen herinner ik me heel sterk, zoals de angst voor aids, terwijl ik nog niet eens seks had gehad.” “Ik lees voor van half elf tot twaalf ’s ochtends, dus dat valt prima te combineren.” “Het is een verhaal over twee, eigenlijk drie jongens die zelfverraad plegen, een maskerade opvoeren, die doen alsof ze ergens niet bij willen horen maar dat eigenlijk wel willen. Ik hoor van verschillende geaardheden dat ze het met plezier hebben gelezen, daar houd ik me maar aan vast.”||https://www.parool.nl/ps/eric-schreef-een-boek-over-het-ontdekken-van-zijn-geaardheid-in-het-amsterdam-van-de-jaren-80~b1408903/
2022-08-04||In Imogen Crimps debuutroman zijn Anna en Laurie simpelweg te arm om zich hun feminisme te kunnen veroorloven||Anna studeert aan het conservatorium in Londen. Samen met haar vriendin Laurie, die graag schrijver wil worden, huurt ze een armoedige kamer bij een hospita. Ze wil graag operazangeres worden en doet noodgedwongen mee aan dure audities. Ze kan ternauwernood rondkomen en heeft een bijbaantje als jazzzangeres in een hotelbar. Daar ontmoet ze de knappe bankier Max, die zegt net te zijn gescheiden. Ze wordt verliefd op hem en ze krijgen een verhouding. Hij fêteert haar op dure etentjes, maar schuift haar na verloop van tijd ook envelopjes met geld toe. Over zijn privéleven weet ze weinig. Max is vooral geprivilegieerd en geheimzinnig, wat op den duur synoniem is voor ‘saai en van bordkarton’. Inderdaad: Dit debuut bevat alle ingrediënten van een voorspelbaar liefdesromannetje en het vergt het nodige doorzettingsvermogen om je door al die clichés heen te worstelen (de uitvoerige omschrijvingen van haar armoedige appartement mét spruitjeslucht, de langdradige semi-diepzinnige dialogen). Maar er is nog een ander verhaal dat Crimp wil vertellen: Anna en Laurie zijn eigentijdse jonge vrouwen voor wie zelfstandigheid het hoogste goed is. Met hun leeftijdsgenoten praten ze vaak over machtsverhoudingen en seksisme, maar hun feminisme wordt vooral in woorden beleden: Laurie laat haar avondjes uit bekostigen door mannen aan de bar en Anna ziet zich met tegenzin gedwongen om bij Max aan te kloppen voor geld om een auditie en de bijbehorende reis te kunnen betalen. De operarollen die Anna speelt zijn natuurlijk een spiegel voor haar leven: zo oefent ze de rol van Rusalka, de waternimf die, net als de kleine zeemeermin, haar stem offert voor haar prins. En Manon van Jules Massenet, die omwille van geld domme keuzes maakt. Wie geld heeft, heeft de macht. Anna en Laurie zijn simpelweg te weinig geprivilegieerd om zich hun feminisme te kunnen veroorloven. Dat is het ware verhaal van de roman. Jammer dat het liefdesverhaal dat we kunnen uitspellen, zoveel ruimte en aandacht vraagt. De oorspronkelijke titel van de roman is A Very Nice Girl. Dat dekt de lading beter. Ergens merkt Anna op: ‘Je hoefde mij maar naast een man te zetten en ik nam zijn kleur aan.’ Treffend. Een interessante gedachte om verder te verkennen.||https://www.parool.nl/kunst-media/in-imogen-crimps-debuutroman-zijn-anna-en-laurie-simpelweg-te-arm-om-zich-hun-feminisme-te-kunnen-veroorloven~b7429d1d/
2022-08-04||Mogen de relboeren hun gang gaan omdat ze op agenten lijken?||Wat een clusterfuck is het optreden van de overheid tegen de hooligans onder de protesterende boeren. Wel vaker ben ik blij geen agent te zijn, maar wat zou ik deze dagen zeggen tegen iemand die ik aanhield voor pakweg bellen op de fiets en die schamperde: ‘Ach, ga toch boeren vangen’? (Gehoord in Amsterdam.) Als boer kom je wél overal mee weg. Wat straalt de kennelijk toch niet zo sterke arm week na week een machteloosheid uit nu hordes geradicaliseerde relboeren bewindslieden en bestuurders thuis belagen, de bevoorrading van supermarkten ontwrichten, ’s nachts levensgevaarlijke troep op snelwegen dumpen of die blokkeren – en degenen bedreigen die hun rotzooi opruimen. Het dieptepunt was een uitspraak van politiebaas Willem Woelders in NRC. Hij verklaarde het niet ingrijpen niet alleen uit de gebrekkige informatiepositie van de politie of het al even beruchte capaciteitsgebrek, maar uit de sympathie van veel politiemensen voor de boeren. Alsof dat er iets toe zou moeten doen. ‘Repressie lijkt mij het allerlaatste waar je het over moet hebben. Want wat doen we om deze protesten te voorkomen? Veel politiemensen hebben begrip voor de positie van de boeren, ik ook.’ Het stond er echt. Dus in de visie van de politiefunctionaris die het optreden tegen de boerenterreur had moeten leiden, maakt het iets uit wat een agent van een protest vindt? Dat zou wat zijn. Dus activisten met wie je het oneens bent, sleep je de busjes in, en actievoerders met wie je meevoelt, laat je treiteren, vernielen, gortdroge bermen in de fik zetten, politici en bestuurders belagen en ongelukken veroorzaken? Deze weken beklagen klimaatactivisten, woonbetogers en antiracismedemonstranten zich terecht dat hún geweldloze acties kennelijk wél worden ingeperkt, maar die van de ‘terrorboeren’ niet. Artikel 1 van de Grondwet hangt nota bene prominent op veel politiebureaus. ‘Allen die zich in Nederland bevinden, worden in gelijke gevallen gelijk behandeld.’ Punt. Via democratische weg zijn beleid, regels en wetten vastgesteld, en uitvoerders zoals de politie moeten dat handhaven tenzij dat apert onredelijk zou zijn. Voor dat laatste geval heeft de politie haar ‘discretionaire bevoegdheid’ niet op te treden. In tijden van zorgen om etnisch profileren zou het óók niet zo moeten zijn dat boeren zowat overal mee wegkomen omdat ze op de gemiddelde agent lijken. Stellen dat ingrijpen lastig is omdat de boeren zwaar materieel hebben, is een grove belediging van de politie. Ik ken behalve de mobiele eenheid nog volop goed getrainde, uitstekend uitgeruste eenheden die prima in staat zouden zijn ook de boeren met de grootste landbouwwerktuigen te stuiten. Het zit hem in de wil de boeren te behandelen als ieder ander die te ver gaat. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/mogen-de-relboeren-hun-gang-gaan-omdat-ze-op-agenten-lijken~bb91825f/
2022-08-04||Bijna 2000 mensen gevaccineerd tegen apenpokkenvirus||De mensen krijgen het pokkenvaccin Imvanex. De inenting moet ze beschermen voor het geval ze het apenpokkenvirus oplopen. De preventieve vaccinatie begon vorige week in Amsterdam en Haaglanden. Op de eerste twee prikdagen kwamen 146 van de 382 uitgenodigde mensen opdagen, een opkomst van ongeveer 38 procent. De GGD’s schreven dat toe aan de zomervakantie. Inmiddels worden op meer plekken in het land mensen ingeënt. Utrecht startte afgelopen zaterdag, op maandag begonnen IJsselland, Drenthe en Gelderland-Midden. Op dinsdag startte Zuid-Limburg. De regio’s Rotterdam-Rijnmond en Friesland beginnen donderdag, GGD Hollands Noorden vrijdag. In Groningen, Twente en Zaanstreek-Waterland gaat de apenpokkenvaccinatie volgende week van start. Ook in de andere regio’s moeten volgende week de eerste prikken worden gegeven, meldt het RIVM. Bij de eerste lichting kunnen enkele tienduizenden mensen zich preventief laten vaccineren. Ze worden daarvoor uitgenodigd omdat ze mogelijk het grootste risico lopen besmet te raken met het virus. Transgender personen en mannen die seks hebben met mannen komen in aanmerking voor de prik als zij hiv-positief zijn of medicijnen nemen om te voorkomen dat zij hiv oplopen. Het aantal positieve tests loopt de laatste week langzamer op dan in de weken ervoor. De teller staat donderdag op 957 bevestigde besmettingen. Dat zijn er 32 meer dan afgelopen maandag. In een week tijd is het aantal bevestigde gevallen met 79 toegenomen. Dat is de kleinste stijging op weekbasis sinds eind juni. In de cijfers van het RIVM heeft de regio ‘Noord-Holland en Flevoland’ de meeste bevestigde besmettingen, namelijk 579. Onder meer Amsterdam valt daaronder. Daarna volgt de regio West (Rotterdam en Den Haag) met 155 vastgestelde apenpokkengevallen.||https://www.parool.nl/nederland/bijna-2000-mensen-gevaccineerd-tegen-apenpokkenvirus~bf381edb/
2022-08-04||Opinie: ‘Klimaatcrisis moet begrijpelijk en vooral invoelbaar worden gemaakt’||Als we zo doorgaan met uitstoten dan zal de wereld grotendeels onleefbaar zal worden. Je schrijft het zo makkelijk op. Maar deze boodschap dringt niet genoeg door tot de politiek, de industrie en de maatschappij. Er gebeurt namelijk te weinig om de klimaatcrisis te voorkomen. Dat kan volgens mij alleen maar omdat we niet genoeg beseffen dat we al op de rand van de afgrond staan. Oftewel, de ernst van de klimaatcrisis is nog niet voldoende begrijpelijk en invoelbaar gemaakt. Want als je echt begrijpt én voelt wat er op ons af komt, dan kun je haast niet anders dan in actie komen. Om klimaatverandering tegen te gaan moet de maatschappelijke druk opgevoerd worden om bedrijven en politiek tot een verregaand klimaatbewust beleid te dwingen. Bovendien zullen we massaal dat beleid moeten accepteren en ons eigen leven daaraan aanpassen. Maar hoe krijg je in een korte tijd zoveel mogelijk mensen mee? Daarvoor moet de communicatie over de klimaatcrisis anders. De klimaatcrisis zal begrijpelijk en vooral invoelbaar moeten worden gemaakt. En daarin ligt een belangrijke rol voor een samenwerking tussen kunstenaars en klimaatwetenschappers. Alleen door direct de uitstoot van broeikasgassen te verminderen zal de klimaatcrisis kunnen worden voorkomen. Meer onderzoek naar klimaatverandering zal deze conclusie niet veranderen en dus de crisis niet oplossen. Daarom stel ik voor dat klimaatwetenschappers de komende jaren minder onderzoek gaan doen en in plaats daarvan meer tijd besteden om de bestaande kennis beter te communiceren. Misschien is het zelfs wel een van onze verantwoordelijkheden. Immers, de wetenschap is er voor ons allemaal. Maar wat is het nut daarvan als we de belangrijkste bevinding van deze tijd, de komst van de klimaatcrisis, niet duidelijk kunnen communiceren en daarmee voorkomen? Ik begrijp dat dit iets uitzonderlijks vraagt van klimaatwetenschappers en de instanties waarvoor ze werken. Ten eerste worden wetenschappers vooral afgerekend op aantal geschreven artikelen en binnengehaalde onderzoekfinanciering. Er is weinig erkenning en waardering voor wetenschapscommunicatie. Hoewel de eerste initiatieven om dit te verbeteren zijn gestart, gaat dit proces traag en weerhoudt het wetenschappers ervan meer tijd te steken in communicatie. Ten tweede zijn de meeste wetenschappers helemaal niet getraind om resultaten naar een breed publiek te communiceren. Wij communiceren namelijk via wetenschappelijke publicaties en bijvoorbeeld het IPCC-rapport. Die laatste bestaat uit droge wetenschappelijke teksten op expertniveau, vol getallen en foutmarges en is bedoeld voor beleidsmakers. Het IPCC-rapport heeft geleid tot onder andere het Parijsakkoord en het fungeert als een rots in de branding tegen alle klimaatsceptici en misinformatie. Maar na dertig jaar IPCC-rapporten liggen we nog steeds op koers voor catastrofale klimaatverandering. Deze manier van communiceren blijkt dus niet voldoende te zijn. Communicatie over klimaatverandering moet juist ook door klimaatwetenschappers gedaan worden omdat zij de gezaghebbende kennisdragers zijn. Maar wetenschapscommunicatie is dus niet een kwestie van het oprakelen van feiten. Je hebt geen feiten nodig om gedrag te beïnvloeden, je hebt vooral een goed verhaal nodig. En omdat de meeste wetenschappers geen verhalenvertellers zijn, pleit ik ervoor dat wetenschappers de hulp inroepen van kunstenaars – de experts in verhalen vertellen. In een samenwerking tussen kunst en wetenschap zal de wetenschapper de informatieve stukken controleren en legitimeren, terwijl de kunst juist zorgt dat deze informatie invoelbaar gemaakt wordt. Daarom een oproep aan kunstenaars en aan mijn collega-klimaatwetenschappers: zoek de samenwerking op! De samenwerking tussen klimaatgerelateerde wetenschap (van natuurkunde tot sociologie) en de beeldende kunst, de mediakunst, met theater, dans, muziek en zang, met fotografie, film, architectuur, literatuur, poëzie en ook influencers. Doe mee! Het liefst nu meteen. Bel elkaar en praat erover. Voed en inspireer elkaar om manieren te vinden om de droge wetenschappelijke feiten invoelbaar te maken. Bereik zoveel mogelijk mensen. Want als we de klimaatcrisis niet écht gaan voelen, dan zullen we niet snel genoeg handelen. En dan zitten we straks met al onze wetenschappelijke publicaties en kennis op een onleefbare aarde. Sjoerd Groeskamp is fysisch oceanograaf aan het NIOZ (Koninklijk Nederlands Instituut voor Onderzoek der Zee)||https://www.parool.nl/columns-opinie/opinie-klimaatcrisis-moet-begrijpelijk-en-vooral-invoelbaar-worden-gemaakt~b068f7e0/
2022-08-04||Flitsbezorger Getir opent supermarkt in voormalige darkstore in De Pijp||Vorige maand besloot de rechter nog dat de activiteiten van Getir in het pand in de Eerste Jacob van Campenstraat niet onder de noemer ‘detailhandel’ vielen, ondanks de wijzingen die de flitsbezorger had aangebracht om in het bestemmingsplan te passen. Zo werd de folie voor de ramen verwijderd en werd er een toonbank geplaatst, zodat consumenten ook ter plaatse producten konden kopen en meenemen. Dat was toen niet voldoende. Volgens Florian Brunsting, directeur van Getir Nederland, wordt met de donderdag geopende supermarkt ook tegemoetgekomen aan de kritiek van omwonenden. Die gaven eerder aan overlast te ervaren van fietskoeriers en de bevoorrading. Toch blijft Getir wel boodschappen bezorgen vanuit De Pijp. “Net zoals de traditionele supermarkten doen vanuit een apart afgesloten deel van het pand,” zegt Brunsting. Maar het ‘hoofddoel’ van de vestiging is een supermarkt. “Klanten kunnen gewoon met een mandje de winkel door en afrekenen bij de kassa.” Brunsting begrijpt de kritiek wel. “Flitsbezorgen is een nieuw concept, dus ik begrijp dat er duidelijke regels moeten komen over wat wel en niet kan. Maar in zekere zin zijn we niet anders dan pizzeria’s die pizza’s bezorgen, zo willen we ook behandeld worden. Daarover zijn we in gesprek met de gemeente.” Inmiddels heeft Getir een eigen distributiecentrum waardoor vestigingen minder vaak worden bevoorraad. Naar eigen zeggen heeft Getir daarmee het aantal leveringen aan vestigingen met 70 procent teruggebracht. “We zijn net een jaar bezig en moeten ons blijven aanpassen. Ook op basis van de feedback van mensen uit de buurt.” Volgens de directeur leent de locatie zich goed voor een supermarkt. Veel mensen in de drukke wijk gebruikten Getir al als bezorgdienst. Of er meer supermarkten volgen is nog niet zeker. “Het is de eerste keer dat we dit doen, dus we moeten kijken hoe succesvol de supermarkt gaat worden. Vooralsnog is het een pilot,” aldus Brunsting. De gemeente Amsterdam zegt kennis te hebben genomen van de opening van de supermarkt. “We gaan het onderzoeken,” aldus een woordvoerder, die er verder nog weinig over kwijt kan in dit stadium.||https://www.parool.nl/amsterdam/flitsbezorger-getir-opent-supermarkt-in-voormalige-darkstore-in-de-pijp~bbc632ed/
2022-08-04||Ook andere Europese landen worstelen met de opvang van vluchtelingen||In België is al maanden sprake van een tekort aan opvangplekken. Het aantal bedden is dit jaar weliswaar opgetrokken naar 30.000, maar ook dat blijkt niet genoeg. Elke nacht slapen er vluchtelingen op straat. Dat zijn mensen die een aanvraag hebben ingediend, maar ook mensen van wie de aanvraag al is goedgekeurd. De Franstalige rechtbank in Brussel heeft dit jaar al meer dan duizend asielzoekers zien verschijnen die een plek in de opvang willen afdwingen. De overheid is al honderden keren terechtgewezen – het bedrag aan dwangsommen loopt snel op. De wanhopige rechtbankvoorzitter verwacht dat er aan het eind van het jaar 2400 zaken zullen lopen. Het justitieel apparaat kan dat niet aan, zegt hij. Veelal zijn het alleenstaande mannen die een zaak aanspannen. België hanteert namelijk een omstreden wachtlijst, ingevoerd door voormalig staatssecretaris van Asiel en Migratie Sammy Mahdi (hij heeft inmiddels ontslag genomen om partijvoorzitter van de christendemocraten te worden). Zijn uitgangspunt was dat kwetsbare mensen altijd voorrang hebben. Alleenstaande mannen komen pas aan de beurt als er plaats is – wat dus vaak niet het geval is. Mensen die al elders asiel hebben aangevraagd, staan helemaal achteraan in de rij. Deskundigen betwijfelen of zo’n wachtlijst wel legaal is: mensen met een status hebben immers recht op opvang. Intussen wordt er in België naarstig gezocht naar meer opvangplekken. Het leger stelt bijvoorbeeld ruimte beschikbaar in kazernes. Vaak liggen gemeentes of omwonenden echter dwars. De Brusselse gemeente Molenbeek sloot onlangs een locatie omdat die speciaal bedoeld was voor Oekraïense vluchtelingen. Hun aantal neemt af, en Molenbeek wil daar geen andere vluchtelingen opvangen. Volgens de burgemeester doet Molenbeek al genoeg. Mark van Assen Van alle Europese landen ontvangt Duitsland de meeste vluchtelingen en asielzoekers. Volgens de laatste cijfers (uit 2021) waren dat er respectievelijk 1.255.694 en 190.545 – dat was dus nog voordat de oorlog in Oekraïne uitbrak. In de periode tussen eind februari en 16 juli van dit jaar registreerden zich ook nog eens 909.740 Oekraïense vluchtelingen. Om al die mensen zo eerlijk mogelijk te verdelen over de zestien deelstaten, is de ‘Königsteinerverdeelsleutel’ bedacht: het aantal vluchtelingen en asielzoekers dat iedere deelstaat opneemt is gekoppeld aan het aantal inwoners. Lang werkte dat systeem relatief goed, maar door de komst van het grote aantal Oekraïners ging het sein in veel deelstaten alsnog op rood. De hoofdstad Berlijn – tevens een deelstaat – houdt de deur open, maar komt daardoor nu in de problemen. Zo klopten in de laatste tien dagen van juli 712 mensen aan bij het aanmeldcentrum Reinickendorf, van wie er 215 doorreisden naar andere deelstaten en 495 in Berlijn bleven. Dat is veel meer dan de 5,2 procent die Berlijn via de verdeelsleutel is toebedeeld. Er komen nu zo’n duizend mensen per maand naar de hoofdstad (exclusief Oekraïners). Het bestuur weet niet meer waar het al die mensen moet laten: er zijn 24.500 opvangplekken en die zijn bijna allemaal vergeven. Op meerdere plekken in Berlijn verrijzen nu tenten (zelfs één grote voor negenhonderd mensen), worden hotelkamers gehuurd en op het voormalige vliegveld Tempelhof staat een containerdorp. De Berlijnse Vluchtelingenraad spreekt er schande van: die noemt de tenten ongeschikt voor dit soort opvang, en pleit voor het inzetten van vakantiewoningen en zakenappartementen. En: alle woningen die nu vrijkomen, moeten volgens de raad beschikbaar worden gesteld aan mensen die nu in opvanglocaties zitten. Inmiddels laat ook een aantal andere deelstaten weer wat vluchtelingen toe.Mark van Assen De tekst loopt door onder de foto Zo’n twee weken geleden werd ten noordoosten van Parijs een armoedig tentenkamp onder een viaduct ontruimd. Er leefden meer dan driehonderd migranten, onder meer uit Afghanistan. Sanitair was er nauwelijks en hulporganisaties deelden op straat voedsel uit. De autoriteiten beloofden beterschap: “Iedereen krijgt opvang, onderdak en begeleiding.” Maar precies een maand eerder, in juni, werd niet ver daarvandaan ook al een tentenkamp ontruimd. Daar leefden óók meer dan driehonderd migranten op straat. En de maand dáárvoor werd bij dezelfde locatie een kamp met vijfhonderd migranten ontruimd. In de drie ontruimde kampen zaten voor deels dezelfde Afghanen. In Parijs spelen autoriteiten en migranten al jarenlang een tragisch kat-en-muisspel. Er is te weinig officiële opvang, dus zitten migranten in tentenkampen. Als die worden ontruimd, krijgen de migranten tijdelijk onderdak, bijvoorbeeld in hotels. Maar als ze daar weer weg moeten, komen ze vaak weer in een nieuw tentenkamp terecht. Dat gebeurt omdat er niet genoeg langdurige opvang is, óf omdat de migranten zelf geen asiel in Frankrijk willen. Ze wachten bijvoorbeeld tot mensensmokkelaars ze naar Groot- Brittannië brengen. Hulporganisaties maken zich boos over de ‘onmenselijke’ omstandigheden: kortgeleden stapten ze naar de rechter. De speciale opvangcentra voor Oekraïners staan namelijk leeg en de organisaties willen dat in de lege kamers andere migranten worden gehuisvest. De rechter gaf ze geen gelijk. Volgens het vonnis is niet bewezen dat de Franse overheid ‘aantoonbaar in gebreke is gebleven’. Aan de noordoostkant van Parijs zijn inmiddels alweer de eerste migranten met nieuwe tenten gesignaleerd. Inderdaad: op vrijwel dezelfde plek als waar in mei, juni en juli de kampen werden afgebroken.Frank Renout De tekst loopt door onder de foto Toen de situatie voor asielzoekers in Ter Apel mensonterend werd, viel al snel de term ‘Griekse toestanden’. De erbarmelijke omstandigheden in kamp Moria op het eiland Lesbos staan veel mensen nog helder voor de geest. In Moria was eigenlijk plaats voor 2800 mensen, maar er verbleven er soms 20.000. Niet zelden sliepen zij op stukken karton. Ziektes, vechtpartijen en seksueel geweld waren aan de orde van de dag, de hygiëne was er om te huilen. Op eilanden als Chios en Samos was de situatie niet veel beter, of zelfs nog slechter. Inmiddels is de situatie een stuk beter. De nieuwe, tijdelijke opvang op Lesbos is beter georganiseerd, en ook de faciliteiten op Samos en Leros zijn verbeterd. Op Chios en Lesbos moeten nieuwe kampen komen, maar bewoners verzetten zich daar hevig tegen: zij vinden dat ze genoeg hebben bijgedragen. Er is ook kritiek van asielzoekers en hulporganisaties, die vinden dat de kampen meer op gevangenissen lijken dan op een open opvang, met de hoge hekken en ligging mijlenver van het dichtstbijzijnde dorp. Het grootste verschil met een paar jaar geleden, is echter het sterk teruggelopen aantal vluchtelingen. Er bevinden zich in de kampen nog geen 2500 asielzoekers op een capaciteit van ruim 15.000 mensen. Deels komt dat doordat duizenden vluchtelingen zijn overgeplaatst naar het vasteland, en vervolgens legaal of illegaal verder Europa zijn ingetrokken. Maar ook het aantal mensen dat in bootjes de oversteek vanuit Turkije waagt, is drastisch afgenomen. Dat komt onder meer doordat de Grieken ze met grof geweld terugduwen, of zelfs overzetten nadat ze al zijn aangekomen. Athene blijft die praktijken glashard ontkennen: er is slechts sprake van strenge maar rechtvaardige grensbewaking, stelt de Griekse regering. Thijs Kettenis De tekst loopt door onder de foto In Spanje wordt de opvang van vluchtelingen geregeld door de overheid, in nauwe samenwerking met ngo’s als het Rode Kruis en de Commissie voor Opvang van Vluchtelingen. De opvang – een maximum van achttien maanden – vindt niet alleen in speciale centra plaats, maar ook in woningen, waar de vluchtelingen het afwikkelen van hun asielaanvraag kunnen afwachten. Anders dan in Nederland kan dat asiel op tientallen verschillende plaatsen worden aangevraagd, van grensposten tot politiebureaus en provinciale delegaties van het ministerie van Binnenlandse Zaken, al ligt de afwikkeling bij één centraal orgaan. In het geval van de 1650 gevluchte Afghanen die vorig jaar in Spanje terechtkwamen, had 60 procent na een half jaar al de officiële status van vluchteling ontvangen. Zij kregen na die zes maanden ook een woning. In verhouding komen in Spanje minder vluchtelingen uit Azië terecht dan in West-Europese landen. Overigens loopt het lang niet altijd soepel in Spanje, dat een lange traditie kent van het ontvangen van migranten die vanuit Afrika over zee komen en van wie velen niet voor asiel in aanmerking komen. Die migranten komen soms in zulke grote aantallen tegelijk dat het problemen oplevert op bijvoorbeeld de Canarische eilanden. Daar zijn grote tentenkampen ingericht, maar veel vluchtelingen vinden de leefomstandigheden er inhumaan en kiezen er (noodgedwongen) voor op straat te gaan leven. Die laatste groep ‘ontsnapt’ daardoor aan de officiële instanties en komt meestal niet in aanmerking voor een verblijfsvergunning. De organisaties die met migranten werken schatten dat er nu zo’n vijfhonderdduizend mensen illegaal in Spanje verblijven, maar officiële cijfers hierover zijn er niet. Edwin Winkels||https://www.parool.nl/wereld/ook-andere-europese-landen-worstelen-met-de-opvang-van-vluchtelingen~b62d45f2/
2022-08-04||Daar kruipt ineens een lijk uit de grond en er stroomt bloed over de voorruit||Een disclaimertje vooraf van directeur van het Bostheater Frances Sanders: niet alle voorstellingen in de routes zijn precies zoals aangekondigd. In de weken repeteren en spelen in het Amsterdam Bos is er altijd wel iets veranderd. Al is het maar door het weer, een omgevallen boom of een 180-graden draai in wat de makers willen laten zien. Maar, zegt ze. “Houd een open blik, en je zult niet teleurgesteld zijn.” Ook benadrukt ze dat iedereen altijd een beetje jaloers is op de ‘andere routes’ (er zijn er vijf van elk twee à drie voorstellingen), omdat je nooit alles zult zien en de andere voorstellingen misschien interessanter lijken. “Zie het als een uitnodiging om nóg een avond een kaartje te boeken.” En dan volgen de groepjes publiek hun gids met gekleurde paraplu naar het eerste spektakel. Het Boslab theaterfestival van nieuwe theatermakers, dat sinds 2018 bestaat, is hoe dan ook een traktatie. Alleen al om ’s avonds in het bos te zijn, in en om het grote amfitheater, zoekend naar de volgende locatie is een ervaring zoals je die alleen op festivals als Oerol op Terschelling weleens hebt. Verwondering en spanning, licht ongemak (de wespen! die oncomfortabele bankjes!) en altijd verrast worden. Met route blauw hebben we een ‘language no problem’-reeksje te pakken. The wind will carry us van verhalenvertellersgroep Mezrab is de eerste stop. Verhalenvertellers Sia Cyrroes (bekend van Spangas, maar nu gericht op storytelling) en Raffi Feghali (Libanees theatermaker) vlechten twee Engelstalige verhalen door elkaar; een soort Hans en Grietje (door Cyrroes) en het verhaal van de instortende economie van Libanon gecombineerd met de vernietigende explosie van 2020 in de haven van Beiroet (Feghali). Het werkt verrassend goed om afwisselend een sprookje en een actueel pijnlijk verhaal live verteld te krijgen, in het decor van het bos. Het einde voelt wat onuitgedacht, maar de manier waarop de twee het publiek vragen mee te denken hoe de verhalen moeten aflopen is in potentie spannend en blijft nog lang hangen. Sehnsucht van mimers Merette van Hijfte en Pleuni Veen is totaal anders. Twee vrouwen bewegen op en over een grote boom, proberen één te worden met de imposante stam, laten zich in het water zakken en verdwijnen. Het is sensueel en prachtig om te zien, maar de tijd die ze nemen, de traagte van het geheel, vraagt veel van het publiek. Als het donker is, begint de speelse horrorshow The Midnight Special van Just van Bommel, Laila Claessen en Lieke van der Vegt. Een auto, een vrouw in het donker, een mysterieuze telefoon aan een boom, bloed over de voorruit. Een radioshow en een lijk kruipt uit de grond. Horror past uitstekend in het Bos. Niet alles is even begrijpelijk, maar met zo’n afsluiter fiets je toch net iets harder naar huis.||https://www.parool.nl/kunst-media/daar-kruipt-ineens-een-lijk-uit-de-grond-en-er-stroomt-bloed-over-de-voorruit~b286fbf1/
2022-08-04||Voormalig Ajaxspeler Carel Eiting keert bij FC Volendam terug in de eredivisie||Eiting speelde de afgelopen seizoenen bij het Engelse Huddersfield Town en het Belgisch KRC Genk, maar wist bij beide clubs nooit echt door te breken. De geboren Amsterdammer kon de afgelopen weken kiezen uit verschillende clubs, maar heeft nu dus gekozen voor Volendam. Eiting moet bij daar de nieuwe regisseur op het middenveld worden. Eerder deze week trok de club met Henk Veerman al een oude bekende aan. Samen met de teruggekeerde Francesco Antonucci zijn zij tot nu toe de versterkingen voor het komende seizoen.||https://www.parool.nl/sport/voormalig-ajaxspeler-carel-eiting-keert-bij-fc-volendam-terug-in-de-eredivisie~b8179cc0/
2022-08-04||Dit is het nieuwe uitshirt van Ajax voor het aankomende seizoen||Ajax start komende zaterdag om 16.30 uur het nieuwe eredivisieseizoen met een uitwedstrijd tegen Fortuna Sittard. Dit jaar is Adidas wederom de shirtsponsor. Opvallend is de hals van het donkerblauwe shirt die is bekleed met een gewoven patroon van rode en gouden driehoekjes. De broek die onder het shirt wordt gedragen is rood; de sokken hebben dezelfde kleur als het shirt. In het nieuwe thuisshirt van Ajax wordt al gespeeld. Het opvallendste accent van dit shirt is te vinden op de rug: zowel de naam als het nummer van de Ajacied is in goud gedrukt. Dat is een breuk met het verleden, tot daarvoor was wit altijd de kleur van de rugbedrukking. Het shirt heeft weer het moderne logo, in plaats van het oude dat het afgelopen seizoen eenmalig op de borst pronkte. Het is nog niet bekendgemaakt hoe het derde shirt van de landskampioen eruit ziet. Er wordt gespeculeerd dat de ‘third kit’, ook wel het Europese tenue, een samenwerking wordt met het Amsterdamse modemerk Daily Paper. Online circuleren beelden van een beige shirt met een brede zwarte band die geflankeerd wordt door twee dunnere rode banen – in stijl van de kleuren van de Amsterdamse vlag.||https://www.parool.nl/amsterdam/dit-is-het-nieuwe-uitshirt-van-ajax-voor-het-aankomende-seizoen~b5399429/
2022-08-04||FC Utrecht en Engelse clubs in de markt voor Sean Klaiber||Tussen Utrecht en Ajax vinden nog geen onderhandelingen, maar wel gesprekken plaats. Daarbij wordt eerst gekeken naar hoe een mogelijke deal tot stand kan worden gebracht, ook omdat Klaiber zijn laatste contractjaar is ingegaan in Amsterdam. Klaiber maakte twee jaar geleden de beladen overstap van Utrecht naar Ajax, waar hij werd herenigd met trainer Erik ten Hag. Onder diens opvolger Alfred Schreuder is zijn perspectief op speeltijd klein. Klaiber moet Devyne Rensch voor zich dulden. Bovendien is de landskampioen voornemens nog een rechtsback aan te trekken. Een uitgemaakte zaak is een hereniging in Utrecht dus zeker nog niet. Dat komt ook doordat twee Engelse clubs uit de Championship serieuze interesse tonen in de rechtsback.||https://www.parool.nl/sport/fc-utrecht-en-engelse-clubs-in-de-markt-voor-sean-klaiber~b57665ea/
2022-08-04||En toen waren ineens de rolluiken dicht. Reizigers station Zuid voor gesloten ingangen||De rolluiken bij de hoofdingangen aan het Gustav Mahlerplein en het Zuidplein bleken de afgelopen dagen kapot, zegt een woordvoerder van de NS. Ze bleven daarom open. Tegen het beveiligingsbedrijf was gezegd dat het niet nodig was het station zoals gewoonlijk te openen en te sluiten. De rolluiken zijn woensdag gerepareerd en konden ’s avonds weer gesloten worden. De beveiligers waren niet ingelicht en rekenden er niet op de ingangen donderdagochtend te moeten openen. De luiken gingen daarom drie kwartier later omhoog dan gepland, rond 6.45 uur in plaats van 6.00 uur. Het station kon wel bereikt worden via de ingang aan de Parnassusweg. Deze route blijkt bij reizigers niet erg bekend, aldus de NS-woordvoerder. Hierover wil het bedrijf in het vervolg mensen beter informeren.||https://www.parool.nl/amsterdam/en-toen-waren-ineens-de-rolluiken-dicht-reizigers-station-zuid-voor-gesloten-ingangen~bd140d9b/
2022-08-04||Chinese militaire oefeningen rond Taiwan: meerdere raketten landen in Japanse wateren||Het Chinese leger bevestigt het afschieten van elf ballistische Dongfengraketten. Ze zijn volgens het Taiwanese ministerie van Defensie neergekomen in zee, ten noordoosten en zuidwesten van het eiland. Twee raketten waren goed te zien vanaf de Matsu-eilandengroep, een stuk Taiwan voor de kust van China. Vijf raketten zijn in Japanse wateren geland. Het is volgens de Japanse minister van Buitenlandse Zaken Nobuo Kishi de eerste keer dat Chinese raketten hier terechtkomen. China heeft zes zones in de normaal druk bevaren Straat van Taiwan uitgekozen voor de vijfdaagse oefening. Omdat het door de rakettesten niet veilig is daar over zee te vliegen, heeft Taiwan donderdag zo’n veertig vluchten geannuleerd, meldt de Taiwanese krant China Times. Rondom de Chinese marineschepen zijn ook geen andere vaartuigen welkom. Internationaal leeft de angst dat de oefening hierdoor grote schade veroorzaakt aan de Taiwanese of zelfs de wereldeconomie. Taiwan is een grote exporteur van computerchips, waaraan nu al wereldwijd een groot tekort is. Er is internationaal veel kritiek op China vanwege de oefeningen, die één dag na het vertrek van Nancy Pelosi, de voorzitter van het Amerikaanse Huis van Afgevaardigden, zijn begonnen. China ziet Taiwan als afvallige provincie en noemt het bezoek van Pelosi een schending van de soevereiniteit, waarvoor het moet worden gestraft. Het leger van Taiwan benadrukt dat het al geldende principe wordt gehandhaafd: de eilandstaat bereidt zich voor op oorlog, zonder oorlog op te zoeken. Defensie voegt daaraan toe dat het streven blijft ‘conflicten niet te laten escaleren’. Als reactie op de oefeningen heeft Taipei luchtverdedigingssystemen geactiveerd. Volgens Peking gaat het om de grootste militaire oefening ooit die China rond Taiwan uitvoert. Er wordt zowel in de lucht als op het water met scherp geschoten. Zo’n tien Chinese oorlogsschepen zouden woensdagavond kort de middenlijn in de Straat van Taiwan zijn overgestoken, zegt een bron binnen het Taiwanese leger tegen persbureau Reuters. Die lijn in de zeestraat tussen China en Taiwan geldt als een officieuze grens tussen de territoriale wateren van het eiland en het Chinese vasteland. Eerder zijn al Taiwanese marineschepen die kant opgestuurd. Taiwan meldde woensdag al een eerste confrontatie met ongeïdentificeerde vliegtuigen, vermoedelijk Chinese drones. Die vlogen boven het Taiwanese eiland Kinmen, op enkele kilometers van de Chinese kust. Met vuurpijlen zouden de drones zijn ‘afgeschrikt’. Ook zou de website van het Taiwanese ministerie van Defensie zijn gehackt. Eerder deze week werden ook verschillende Taiwanese overheidswebsites gehackt, de autoriteiten stelden toen dat het ging om hackers die vanuit China en Rusland opereerden. De Chinese minister van Buitenlandse Zaken, Wang Yi, bestempelde het bezoek van Pelosi donderdag als een ‘manische, onverantwoorde en zeer irrationele actie’, melden staatsmedia. Wang stelt ook dat China er via de diplomatieke weg alles aan doet om een crisis te vermijden, maar niet zal toestaan dat zijn ‘kernbelangen’ worden geschaad. De Amerikaanse nationale veiligheidsadviseur Jake Sullivan noemt de Chinese militaire oefeningen rond Taiwan ‘onverantwoord’. In een interview met National Public Radio (NPR) zei Sullivan dat de al door het Chinese leger aangekondigde oefeningen ‘de kans op een incident reëel maken’. Hij roept de Chinese autoriteiten op verantwoordelijkheid te nemen en zo ‘een misstap of misrekening in de lucht of op zee te voorkomen’. Ook andere landen reageren ongerust op de ontwikkelingen. De EU veroordeelt de ‘agressieve’ stappen van China, zei buitenlandchef Josep Borrell. De Asean, een samenwerking van landen in Zuidoost-Azië, is bezorgd dat het kan leiden tot ‘open conflicten’, zo hebben ze gezamenlijk in een statement gezegd. Na een oproep van de Asean om de spanningen te temperen, heeft de Chinese minister van Buitenlandse Zaken een bilateraal gesprek met Japan voor vandaag afgezegd. Volgens China destabiliseert het de regio niet, omdat het een interne kwestie betreft.||https://www.parool.nl/wereld/chinese-militaire-oefeningen-rond-taiwan-meerdere-raketten-landen-in-japanse-wateren~b7e3da0f/
2022-08-04||Talent Mohamed Ihattaren brengt Ajax vooralsnog meer lasten dan lusten||Als een duveltje uit een doosje was hij er ineens weer. Met een post op Instagram, waarin hij met een grimas en in clubkleding poseert vanaf sportcomplex De Toekomst, liet Mohamed Ihattaren (20) weten weer in training te zijn bij Ajax. ‘Back in business’, drie andreaskruizen en de locatie Amsterdam zette hij bij zijn bericht. Daarmee is zijn zoveelste inhaalslag begonnen, erkende Ajax deze week zelf door in navolging van Ihattaren – de club had liever de omgekeerde volgorde gezien – zijn rentree te melden. ‘Ihattaren is deze week gestart met een individueel trainingsprogramma om fysiek fit te blijven. Komende week voeren de club en de speler gesprekken om te kijken hoe het vervolgtraject zal verlopen.’ Het moment dat Ihattaren zijn plek in de selectie en het elftal kan afdwingen, is nog niet aangebroken. Dat werd nog eens pijnlijk duidelijk toen Ajax een paar uur later de rugnummers bekendmaakte. Ihattarens naam ontbrak op de lijst. Vooralsnog geen rugnummer voor hem. Ajax zit met de linksbenige middenvelder in zijn maag. De club ervaart, in navolging van PSV en zijn eerdere spelersbegeleiders, hoe lastig het is vat op hem te krijgen. Bij zijn verhuizing naar Italië – hij tekende in augustus 2021 bij Juventus, dat hem meteen verhuurde aan Sampdoria – kreeg Ihattaren van zijn eind april overleden zaakwaarnemer Mino ­Raiola dezelfde begeleider mee als Mario Balotelli. Die persoonlijke assistent had met die Italiaanse spits al veel meegemaakt. Het gedrag van Ihattaren deed hem echter al snel besluiten de handen van hem af te trekken. Ajaxtrainer Alfred Schreuder zei vorige maand in Oostenrijk al dat hij Ihattaren niet meer dagelijks sprak en ook niet meer om de haverklap naar hem vroeg. Intussen was de mental coach van Ajax druk bezig de voetballer weer bij de groep te krijgen. Terug naar de sociale media. Dinsdagavond deelde Ihattaren nog een andere foto. Hij plaatste een hartje bij een knusse foto met een jonge vrouw. Had zijn eerste post al een groot niets-aan-de-handgehalte, met de tweede deed hij er nog een schepje bovenop, na een maand waarin zijn afwezigheid tot speculaties had geleid, onder meer bij de juicekanalen. De Telegraaf had kort daarvoor onthuld dat veiligheidsexperts het onverantwoord vonden Ihattaren op de club te laten verschijnen. Reden daarvoor was weerstand en ernstige dreiging die zou zijn ontstaan in de familie van een jonge vrouw met wie Ihattaren een relatie heeft. Dat Ihattaren lastig in het gareel te houden is, weten ze bij PSV al langer. Als jeugdspeler bij die club bleek hij al zeer comfortabel in het uitvoeren van unieke acties. Mark van Bommel voegde hem als 16-jarige bij de eerste selectie. Een jaar later ging de vlag uit toen de in Utrecht geboren Marokkaan voor Oranje koos. Intussen wacht hij nog altijd op zijn eerste interland. Sterker: zijn grote doorbraak laat nog altijd op zich wachten. Na het ontslag van Van Bommel en het overlijden van Ihattarens vader ging het van kwaad tot erger bij PSV. Ihattaren schikte zich steeds moeilijker in een rol onder de troon. Diverse keren meldde hij zich ziek, tot twijfels van de clubmedici die bij terugkomst niet konden achterhalen wat er aan de hand was geweest. Verschillende keren beloofde Ihattaren beterschap. “Niemand krijgt mij kapot,” schreeuwde Ihattaren in april 2021 in de camera na zijn doelpunt tegen Heracles. Niet veel later gaf PSV de hoop definitief op en werd hij ondanks de inspanningen van broer Yassir voor een ‘prikje’ verkocht aan Juventus, dat hem meteen verhuurde aan Sampdoria. Alleen op een hotelkamer in Genua hakte de dood van zijn vader er volgens Ihattarren alsnog hard in. Hij wilde terug naar zijn familie. Eenmaal terug in Nederland werd het er niet beter op. “Ik had nergens meer zin in. Ik sliep laat, at in de emotie slecht en wandelde in mijn eentje buiten om tot mezelf te komen,” zei hij begin juli. Ajax durfde een huur met optie tot koop wel aan, nadat techniektrainer Gerald Vanenburg zich over hem was gaan ontfermen. Ihattaren krabbelde op via Jong Ajax. Een maand geleden, toen de internationals nog ontbraken, blonk hij voor het eerst uit in de hoofdmacht. Teamgenoten zagen dat hij in zijn gedrag op de goede weg was, maar ook dat hij nog veel moest laten en leren. De middenvelder sprak over ochtenden dat hij gewekt moet worden voor de training en zijn vakantie met begeleiding. Collega’s zagen echter ook een beschonken Ihattaren die zich tot hun ergernis op het kampioensfeest niet bepaald als een voorbeeldige Ajacied gedroeg. Toch leek het plan om het afgegleden toptalent te boetseren en voor een prikje te kopen van Juventus op het veld te werken. Tot hij zich na glansrollen tegen Meppen en Oberhausen met buikpijn afmeldde. Hij miste de volgende oefenduels en Ajax liet hem thuis voor het trainingskamp in Oostenrijk. ‘Niet fit’, klonk het officieel.Bedreigingen? “Dat heb ik gelezen, maar daar weet ik niks van,” stelde Schreuder. Net als in Eindhoven klinken inmiddels ook bij Ajax geluiden door dat het bij Ihattaren lastig in te schatten is wat er wel en niet geloofd kan worden. Zelfs voor getrouwen blijkt hij af en toe nog lastig te bereiken. Volgens Schreuder is er nog niet gesproken over de vraag of Ajax Ihattaren uiteindelijk ook zal kopen. Dat lijkt verstandig nu Ihattarens aanwezigheid bij de club meer lasten dan lusten met zich meebrengt en hij wederom aantoont dat het lastig op hem bouwen is. Ajax kan hem een nieuwe kans geven, maar de onzekerheid blijft.||https://www.parool.nl/sport/talent-mohamed-ihattaren-brengt-ajax-vooralsnog-meer-lasten-dan-lusten~b50c777c/
2022-08-04||Tijdens de lunchpauze in het ijsbad, bij Renessence op de Zuidas||“We wilden graag een plek creëren waarbij is er aandacht is voor het fysieke, het spirituele én het mentale,” zegt manager van Renessence Tess Nooren (31). In de voormalige Gustav Gym op de Zuidas is tegenwoordig een well-being-walhalla gevestigd. “Westerse geneeskunde en alternatieve visies komen hier samen.” In het midden van de riante centrale ruimte praalt een lichtroze zitkuil. Verder staan er kleine tafels en kunnen klanten aan het barretje in de hoek koffie halen. Het pand heeft een hoog plafond en kent, op de bank na, aardse tonen en veel verschillende grote planten. Op allerlei plekken staan brandende kaarsen en liggen stralend witte opgevouwen badjassen. Welzijnsgidsen – een soort hosts – vangen klanten voor en na de behandeling op, en zijn te herkennen aan hun volledig witte outfit. “Vaak zijn het expats en mensen die werken op de Zuidas. Sommige komen tijdens de lunch in het ijsbad zitten.” Naast het ijsbad, waarbij uitgebreid aandacht wordt besteed aan ademhaling (15 minuten, met audiobegeleiding €18), biedt Renessence ook de zuurstof-hydroxytherapie (vanaf €40) aan. De therapie voert het zuurstofniveau in het lijf op, wat het uithoudingsvermogen moet vergroten en stress bestrijdt. Een massage (75 minuten voor €125) kun je er ook krijgen. Nooren, over het brede aanbod aan therapieën en behandelingen: “Mensen hebben op verschillende momenten verschillende behoeftes. Wij proberen daar zo goed mogelijk op aan te sluiten.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/tijdens-de-lunchpauze-in-het-ijsbad-bij-renessence-op-de-zuidas~bf5191af/
2022-08-04||Vrijdag praten Remkes en de boeren over stikstof. ‘Bezwaar zal wegsmelten als je deadline van 2030 loslaat’||Als Johan Remkes erin slaagt alle betrokkenen naar de gesprekstafel te krijgen, treft hij daar een enorme kloof tussen de politici en de boeren. De politiek aan de ene kant van de tafel heeft ambitieuze doelen, waar de boeren aan de andere kant liefst grotendeels een streep door halen. Wat is er inhoudelijk nog mogelijk? Ja dat moet, zeggen experts en veel politici. Dat de stikstofuitstoot (vooral via mest en uitlaatgassen) omlaag moet, is voor hen evident. Anders voldoet Nederland niet aan Europese Habitatrichtlijn die voorschrijft dat de natuur beschermd moet worden. Te veel aan stikstof verarmt de natuur, de soortenrijkdom neemt af. Brandnetels en bramen overwoekeren zeldzame plantensoorten, insecten en vlinders die daarvan leven verdwijnen ook. Dus moet de uitstoot fors omlaag, omgerekend met zeker 50 procent, oordeelt de politiek na rechterlijke uitspraken en rapporten van adviescommissies (ook die club Remkes kwam tot die slotsom). “Die vijftig procent is een harde eis,” zegt hoogleraar Jan Willem Erisman (Universiteit Leiden). “Het is een wettelijke plicht om de natuurkwaliteit in stand te houden, die vijftig procent reductie is een vertaling van die plicht. Wetenschappelijk is dat percentage echt hard.” Jurist en expert natuurbeschermingsrecht Ralph Frins (Radboud Universiteit Nijmegen) wijst erop dat Nederland lange tijd niks serieus ondernomen heeft om de stikstofneerslag te verminderen. Sinds de tik op de vingers van de Raad van State in 2019 is er ‘eigenlijk alleen maar door gemodderd’. “De jaren na die rechterlijke uitspraak is er vooral heel veel gepraat, maar weinig echt gedaan om de uitstoot omlaag te brengen.” Als Nederland niet snel werk maakt van 50 procent reductie dreigt er een taaie juridische tweefrontenstrijd: vanuit Brussel zal de Europese Commissie ons land mogelijk op het matje roepen en voor het Europese Hof van Justitie slepen, lokaal zal het rechtszaken blijven regenen over bouwprojecten rond natuurgebieden. “In oktober wordt alweer een nieuwe Raad van State-uitspraak verwacht over dit thema,” zegt Frins. “Als je alles laat doorgaan zoals nu, is de kans groot dat de natuur verslechtert en de Europese Commissie Nederland ter verantwoording roept en blijven economische ontwikkelingen onder een vergrootglas liggen.” De 50 procent reductie is een gemiddelde voor heel Nederland, rond natuurgebieden is de opgave groter. Zowel bij experts als politici klinkt weinig twijfel over die norm. Over de deadline valt echter wel te praten. De nationale politiek. Aanvankelijk was het plan om pas in 2035 de 50 procent reductie te behalen, die datum is ook opgenomen in een wet. Maar de coalitie van VVD, D66, CDA en ChristenUnie besloot dit eind vorig jaar te ‘versnellen’ naar 2030. En dat is nodig voor natuur. “Door het doel naar voren te halen, werk je aan de inhaalslag,” zegt Erisman. “Voor de natuur is er veel aan gelegen om zo snel mogelijk het teveel aan stikstof te verwijderen.” Er is echter geen rechter die het jaartal 2030 formuleert als eis of plicht, bevestigen kenners. “Dus in die zin is er ruimte om vast te houden aan de deadline van 2035 uit de wet van vorig jaar,” zegt Erisman, die wel waarschuwt dat het onverstandig zou zijn. “Vergelijk het met iemand die ernstige obesitas heeft. Die persoon eet dagelijks 5000 calorieën, terwijl het er 2500 zouden moeten zijn. Dan maakt het voor je gezondheid natuurlijk erg veel uit als je in een half jaar tijd kunt zakken naar 2500 calorieën per dag of er nog eens twee jaar langer over doet.” Frins stelt eveneens dat de einddatum door de politiek gekozen kan worden, maar waarschuwt voor extra juridische risico’s bij getreuzel: “Als Nederland weer wacht, wordt de kans groter dat de Europese Commissie besluit in te grijpen. Gezien ons enorme stikstofprobleem kan het voor Brussel logisch zijn om Nederland als eerste lidstaat op de korrel te nemen.” Het verschuiven van de deadline kan wel helpen om uit de stikstofimpasse te komen. Na wilde snelwegacties, intimidaties en brandstichtingen wil de politiek ‘de geest weer in de fles’. Meer tijd nemen kan helpen om de enorme omslag op het platteland mogelijk te maken. “2030 is een puur politieke keuze,” meldt een coalitiebron. “De 25 miljard die gereserveerd is voor deze operatie loopt ook tot 2035, dus in die zin is er wel een haakje om er langer over te doen. Het bezwaar tegen die ambitieuze reductiedoelen zal ook wegsmelten als je 2030 loslaat.” Een andere bron zegt: “Voor de natuur maakt het minder uit wanneer je precies klaar bent, als je maar snel begint, en met flinke stappen. Ik denk dat Remkes veel ruimte heeft.” Dit is een interessant punt: experts, politici én de boeren moeten constateren dat ze opvallend ver op één lijn komen rond de ‘kritische depositiewaarde’ (kdw), steen des aanstoots voor veel boeren en heilige graadmeter voor de rechter. Zonder te technisch te worden: de kdw is vooralsnog de enige werkbare indicator om te bepalen of ergens te veel stikstof neerdaalt, waardoor de natuur in gevaar dreigt te komen. Ecologen bepalen de norm, gemiddeld genomen is het foute boel voor een natuurgebied als de stikstofuitstoot boven die waarde uitkomt. Boerenbelangenclubs vinden de kdw echter veel te algemeen. “Stel dat ergens de stikstofwaarden goed zijn, maar het is veel te droog in een gebied,” zegt Bart Kemp van Agractie. “Dan heb je nog steeds slechte natuur.” Experts en politici delen de kritiek. Jurist Frins: “Uiteindelijk moet het goed gaan met de plant- en diersoorten. De kdw is over het algemeen een goede graadmeter, maar zegt niet alles. Er zijn voorbeelden van gebieden waar de norm fors overschreden wordt, maar waar het toch goed gaat met de natuur. Bijvoorbeeld omdat de waterhuishouding van uitmuntende kwaliteit is.” Binnen de coalitie klinkt daarom ook de wens om andere graadmeters te gaan hanteren naast de kdw, zoals de door het kabinet al aangekondigde ecologische autoriteit. “De depositiewaarde is vooral door de rechter heel belangrijk gemaakt,” meldt een bron. “De rechter heeft een norm nodig. Als je ergens ook maar een fractie boven de waarde uitkomt, mag er geen vergunning komen. Het is de beste maatstaf die we nu hebben, maar het is niet ideaal, dus er zal zeker ruimte zijn om de kdw te nuanceren.” De norm helemaal loslaten gaat niet, waarschuwt Erisman. “Een beter alternatief is er niet. Dus ik zeg: hanteer die norm van kdw de eerste jaren, en ga dan na genomen reductiemaatregelen in het veld kijken hoe het uitpakt. Die ervaring verwerk je dan in je normering.”||https://www.parool.nl/nederland/vrijdag-praten-remkes-en-de-boeren-over-stikstof-bezwaar-zal-wegsmelten-als-je-deadline-van-2030-loslaat~b7a21d010/
2022-08-04||CBS: inflatie voor het eerst sinds 1975 hoger dan 10 procent ||Volgens het statistiekbureau waren consumentengoederen en -diensten in juli 10,3 procent duurder dan in dezelfde maand een jaar eerder. In juni bedroeg de inflatie nog 8,6 procent. De toename kwam vooral doordat de energieprijzen de laatste tijd de pan uit rijzen en de woninghuren harder zijn toegenomen. Het CBS gaat bij deze cijfers uit van zijn eigen rekenmethode voor het vaststellen van de toename van het algehele prijspeil. Vorige week meldde het al dat de inflatie op basis van de Europese meetmethode weer duidelijk is opgelopen na enkele maanden van daling. Dat inflatiecijfer liep zelfs op tot 11,6 procent. In die berekening waren onder andere de kosten voor wonen, zoals de huren, buiten beschouwing gelaten. Huren voeren het prijspeil echter juist verder op. Dat komt doordat de huren van gereguleerde huurcontracten per 1 juli vorig jaar niet mochten worden verhoogd en dit jaar wel. Verder is de maximum huurverhoging voor een vrijesectorwoning dit jaar hoger dan vorig jaar. Dit alles leidde ertoe dat de woninghuren vorige maand met 3 procent stegen ten opzichte van een jaar geleden. Toen was de plus maar 0,8 procent. De energieprijzen lopen al langer hard op in Nederland, vooral sinds de oorlog in Oekraïne in februari uitbrak. Dat heeft te maken met de toegenomen onzekerheid over de levering van gas uit Rusland. In juli was energie op jaarbasis 108 procent duurder. Daarmee was de plus hier veel sterker dan de 84 procent van juni, hoewel de btw op energie sinds vorige maand tijdelijk is verlaagd van 21 procent naar 9 procent. Ook in de supermarkt zagen consumenten de prijzen verder oplopen. Voedingsmiddelen waren meer dan 12 procent duurder dan een jaar geleden. Vooral producten waarin graan zit verwerkt, zuivelproducten en bijvoorbeeld ijsjes gingen relatief sterk in prijs omhoog. Daarnaast werden pakketvakanties duidelijk duurder en waren mensen meer kwijt aan de kosten van bankdiensten. Aan de pomp was je in juli volgens het CBS wel iets voordeliger uit dan in juni. Een liter Euro 95 kostte vorige maand gemiddeld 2,21 euro. Een maand eerder was dat nog 2,35 euro.||https://www.parool.nl/nederland/cbs-inflatie-voor-het-eerst-sinds-1975-hoger-dan-10-procent~b823b290/
2022-08-04||Woning beschoten in de Witte de Withstraat: ‘Ik zag de angst in de ogen van mijn zoon’||Er is geschoten op de slaapkamer van de zoon van het gezin dat er woont. Hij was op dat moment in de kamer en hij was nog wakker, zegt zijn moeder. “Doordat hij net geopereerd is aan zijn knie kon hij niet opstaan en weglopen. Toen hij de knallen hoorde, schreeuwde hij mijn naam. Ik zag de angst in zijn ogen toen ik in zijn kamer kwam.” De rest van het gezin heeft de schoten niet gehoord, zegt de vrouw. De familie schakelde de politie in, maar die bleek al door meerdere buren ingelicht te zijn. De politie heeft met politiehonden gezocht naar kogelhulzen, maar die zijn niet gevonden. Er wordt verder onderzoek gedaan. Het gezin zegt niet te weten wie achter de schietpartij zit. “We hebben geen enkel idee waarom we zijn beschoten,” aldus de moeder. “Als we geen dubbel glas hadden, had het heel anders kunnen aflopen.” Volgens een woordvoerder van de politie is één verdachte gevlucht op een scooter. Tijdens zijn vlucht reed hij tegen een fietser aan. De fietser kwam niet ten val, maar de schutter wel, vertellen ooggetuigen aan de politie. De verdachte – volgens ooggetuigen een man van begin 20 – is nog niet gepakt.||https://www.parool.nl/amsterdam/woning-beschoten-in-de-witte-de-withstraat-ik-zag-de-angst-in-de-ogen-van-mijn-zoon~b73768a3/
2022-08-04||Wat zou een archeoloog over twee eeuwen zeggen over Amsterdam, bij het vinden van een pot Nutella en een VanMoof?||Kijk, hoorde Lips de ene archeoloog tegen de andere zeggen: een pincet. Het was zo, en het was bijzonder omdat het een pincet uit de eerste eeuw na Christus was. Hij deed het nog, concludeerden ze, en weer hadden ze gelijk. Lips voelde met ze mee, meegevoerd als hij inmiddels was in het eerste deel van het tweeluik Pompeii rising op Canvas, over opgravingen in de stad die in het jaar 79 verwoest werd toen de Vesuvius uitbarstte. Pompeii is zo goed bewaard gebleven dat het nu een unieke blik biedt op het alledaagse leven van toen. Steeds zag Lips de totale begeestering weer in de ogen van de archeologen bij de vondst van een schaaltje, een kopje of een vaas. Euforie zelfs, als er een fresco of mozaïek werd ontdekt. Met 3D-modellen kregen ze de ruïnes tot leven, met verbeeldingskracht en logisch nadenken werden ook hele levens uit die tijd weer ingevuld. Van de man bijvoorbeeld die via een balkon had proberen te vluchten met al z’n spaargeld in een buideltje. Of het verhaal achter de schunnige teksten die ergens in een muur gekerfd waren, iets over een Siciliaanse tot slaaf gemaakte die nogal goed zou zijn geweest in orale seks. Of onschuldiger: het kind dat ergens ABC had proberen te schrijven. Lips droomde even weg tijdens het kijken, en dacht: wat zouden ze over twee eeuwen denken als ze het dagelijks leven in ons Amsterdam van nu zouden moeten duiden? Ze hielden wel van Nutella, die Amsterdammers? Zouden VanMoofs nog steeds gromgeluiden maken als je ze over tweeduizend jaar aanraakt? En verder, wat zouden ze maken van Lips, hoe ze hem aantroffen, op zijn vaste plek voor de televisie? Kijk, hoorde hij een archeoloog in de documentaire zeggen, dit moet een gecultiveerde man zijn geweest. Lips kon alleen maar hopen. Reageren? hanlips@parool.nl.||https://www.parool.nl/kunst-media/wat-zou-een-archeoloog-over-twee-eeuwen-zeggen-over-amsterdam-bij-het-vinden-van-een-pot-nutella-en-een-vanmoof~b20dcb19/
2022-08-04||Michael Ignatieff zoekt in dit rijke boek een antwoord op dé grote vraag: hoe moeten we leven?||Als het goed is, gaat iedere roman over de vraag hoe te leven, een vraag die niet te beantwoorden is, maar de pogingen ertoe kunnen zinvol en verhelderend zijn. Op iedere pagina van deze rijke roman worden die pogingen gedaan, zonder dat het boek te vol wordt. Het is niet alleen een roman, ook een autobiografisch essay, van de hoofdpersoon. Dat laatste zeg ik er voor de zekerheid bij, maar het is duidelijk dat Ignatieff grotendeels uit zijn eigen leven heeft geput. Er staat niet voor niets voorin ‘Voor mijn broer en in herinnering van mijn moeder’. De moeder en de broer zijn met de verteller de mensen om wie het gaat. Er is ook nog een vader, maar zijn rol is minder intens, niet minder wezenlijk trouwens. Na een aangrijpend voorwoord bij deze nieuwe uitgave begint de roman met ‘Ik wil me haar laatste uur niet herinneren.’ Hij en zijn broer staan bij haar bed en zien wat ze niet willen zien, het eindpunt van een reis die begon met het laatste schilderij dat die moeder maakte. Ze schilderde niet om te exposeren, alleen maar voor zichzelf, maar ineens stopte ze. Ze was nog jong, hij ook, zat nog op de middelbare school, alzheimer was begonnen zijn moeder te slopen. Ook zijn rouw begon. Dat is waarover dit boek vertelt: rouw, machteloosheid en ontwrichting. Over de waarheid van herinneringen. En depressiviteit. Aan het einde schrijft Ignatieff over de psychoanalytica Melanie Klein, die depressiviteit beschouwt als een verlangen naar verbondenheid met de moederborst, een verlangen naar het verloren paradijs. Ook een woord dat deze roman draagt: veiligheid. Het zoeken naar veiligheid, het besef dat die er niet meer is, dat je het zelf bent die ervoor moet zorgen dat die terugkomt in je leven, maar hoe dan? De toon van dit boek is die van spijt en melancholie. Toch is het niet zwaar. Gelukkig, het gaat ons allemaal enorm aan.||https://www.parool.nl/kunst-media/michael-ignatieff-zoekt-in-dit-rijke-boek-een-antwoord-op-de-grote-vraag-hoe-moeten-we-leven~b729988d/
2022-08-04||The Kikbassist schreef een kinderboek: ‘In de pandemie konden we geen kant op, maar in mijn hoofd was ik overal’||“Een boek maken heeft iets magisch. Ik vind het moeilijk uit te leggen wat dat precies is. Misschien dat je als schrijver iets tastbaars achterlaat? Ik heb journalistiek gestudeerd, maar belandde in de muziek: sinds 2011 ben ik bassist van The Kik. Mijn drang om te schrijven bleef intussen kriebelen.” “Toen we voor een song samenwerkten met de inmiddels overleden Armand, dacht ik: over hém wil ik wel schrijven. Het werd een biografie en toen twee jaar geleden door de pandemie al mijn shows werden gecanceld, dacht ik: ik moet weer gaan tikken. De dagen waren lang, vulden zich met wandelingen en thuisonderwijs, maar ik had het nodig om iets te doen. Ik houd van een dagritme.” “En ik houd van bordspellen. Dat deed ik vroeger al, mijn vader had er een hekel aan, maar ik pushte altijd tot hij overstag ging, en ik had ook een broertje met wie ik uren kon spelen. We speelden dan HeroQuest en dat speel ik nu ook met mijn kinderen. In die bordspellen ben je zelf een held.” “Ik zocht op Google iets op over dit spel, toen ik ontdekte dat er ook boeken over zijn, én over heel veel andere bordspellen. Ik had er nog nooit van gehoord, maar het gameboek is een genre uit de jaren tachtig – ik heb het zelf niet uitgevonden, mocht je dat denken.” “Het is een vervolg op een Amerikaanse boekentrend uit de jaren zeventig, choose your own adventure, waarbij de lezer zelf kiest hoe het verhaal verder gaat. In de jaren tachtig hebben een paar jongens daar een game-element aan toegevoegd, zodat lezers met dobbelstenen tegen monsters konden vechten. Dus die boeken bestelde ik.” “Mijn zoontje wilde ze ook lezen, maar ze waren allemaal in het Engels. Toen dacht ik: de muziek staat stil, dus ik ga schrijven. Het ging best makkelijk. Als ik muziek maak, doen we dat met alle bandleden – het is een gezamenlijk proces. Dit was in mijn eentje achter mijn laptop. Als ik meedenkers nodig had, liet ik het aan vrienden, ouders of mijn vrouw lezen.” “Het verhaal speelt zich af in Ulvenria. De uitgeverij vroeg: ‘Hoe kom je aan die naam?’ Dat is gewoon een kwestie van letters achter elkaar plakken. Mijn dochter heeft het ook altijd over fantasieplekken, ze leeft dan in haar hoofd bijvoorbeeld in Aquador, daar heb ik Kalador van gemaakt.” “Het mooie was: juist tijdens die pandemie konden we geen kant op, maar in mijn hoofd was ik overal, en de lezers nu dus ook. Ze kunnen kiezen: wil ik een magiër zijn, een spion, of een strijder? Ze komen hoe dan ook tot het einde van het verhaal, maar kunnen het zo elke keer op een andere manier beleven.” “Mijn dochter is acht, nét te jong, dus we lezen het haar voor. Mijn zoontje van tien is thuis een magiër en op school, waar ze Schaduwkraai ook in de klas lezen, is hij een spion. Hoe heerlijk is dat, dat je zelf kan kiezen wie je bent, en wat je kan?”||https://www.parool.nl/kunst-media/the-kikbassist-schreef-een-kinderboek-in-de-pandemie-konden-we-geen-kant-op-maar-in-mijn-hoofd-was-ik-overal~b7882136/
2022-08-04||Oproep: wees zuinig met water, al is het maar als gebaar ||“Het is droog in Nederland. Gortdroog. Schippers lijden schade. Boeren en tuinders vrezen voor hun gewassen. En ook de natuur lijdt schade. De vraag naar water is groter dan het aanbod.” Michèle Blom was ernstig woensdagmiddag, heel ernstig. De directeur-generaal van Rijkswaterstaat is voorzitter van het Managementteam Watertekorten, dat luttele uren daarvoor was geactiveerd. Dat hoort bij het opschalen van niveau 1 naar niveau 2. Sinds 13 juli was er in Nederland een ‘dreigend watertekort’, woensdag stelden de waterbeheerders van Nederland vast dat ons land kampt met een ‘feitelijk watertekort’. Door dat ‘opschalen’ worden de bestuurlijke lijnen korter: er is nu dat managementteam om te beslissen over waterbeheer en de verdeling van de schaarste. Dat gaat via een zogeheten ‘verdringingsreeks’. De stabiliteit van de dijken (veendijken kunnen doorbreken als ze uitdrogen) en het voorkomen van onherstelbare schade heeft voorrang. Daarna komen drinkwater en energievoorziening. Daar weer na het op kleine schaal beregenen van kostbare gewassen. Helemaal achteraan de rij staan de ‘overige belangen’, zoals de scheepvaart, de landbouw en de recreatie. Blom riep consumenten op drinkwater te besparen. “Was niet iedere week uw auto, vul niet elke dag opnieuw dat zwembadje voor de kinderen. Help de drinkwaterleidingbedrijven het drinkwater op peil te houden. De kraan staat altijd open, maar zet hem alstublieft af en toe zelf uit.” Het was een oproep, geen plicht. Op de vraag of er een moment komt dat bijvoorbeeld autowasserettes tijdelijke sluiting wordt opgelegd, antwoordde zij: “Nee.” Er is met het drinkwater op dit moment geen probleem, onderstreepte Jaap Mos, expert van de Vereniging van Drinkwaterbedrijven. In de zomer van 2020 kwam in het oosten van het land tijdelijk minder water uit de kraan. “Dat was een gevolg van corona,” zei Mos. “Er gingen zoveel Nederlanders met vakantie in eigen land dat in sommige gebieden veel meer mensen waren dan normaal. Toen konden we daar de piekbelasting even niet aan.” Mos ziet de oproep vooral als een signaal: het is niet solidair als de een uitgebreid zijn tuin besproeit, terwijl de ander zijn gewassen niet mag beregenen. Maar, voegde hij eraan toe: de grote slachtoffers van de huidige droogte, de landbouw en de scheepvaart, hebben er feitelijk weinig aan. Consumenten gebruiken drinkwater; dat komt uit beschermde grondwatergebieden, en die putten zitten dieper. “Tuinders gebruiken geen drinkwater. Dat zijn gescheiden systemen.” Het kan deze zomer net zo droog worden als in die van 2018, en dat is echt uitzonderlijk, waarschuwden de experts. Maar er is een belangrijk verschil: van 2018 is veel geleerd. Zo hebben de waterschappen dit voorjaar al veel meer water vastgehouden dan voorheen. Dat wil niet zeggen dat het vanzelf wel goedkomt. Het waterpeil in de Rijn zal de komende weken nog verder dalen, zegt Marco Nolet, meteoroloog van het KNMI. Het neerslagtekort zal toenemen. “Dat is vooral een ramp voor de hoger gelegen gebieden, die helemaal afhankelijk zijn van neerslag. En denkt u vooral niet dat het na een paar buien is opgelost. Het gras zal snel weer groen zijn, maar in 2018 duurde het tot na de winter voordat het grondwaterpeil weer enigszins op niveau was.”||https://www.parool.nl/nederland/oproep-wees-zuinig-met-water-al-is-het-maar-als-gebaar~b86fedc0/
2022-08-04||De veelbelovende toepassingen van ‘necrorobotica’. Dode spin begint nieuw leven als mechanische robotgrijper||Aan het uiteinde van de injectiespuit hangt een dode spin. De spuit beweegt naar beneden richting een blokje. Vlak daarboven strekken de levenloze spinnenpootjes zich plots uit. Dan krullen ze om het blokje. Terwijl de spuit weer omhoog beweegt zit het blokje tussen de poten van de dode spin geklemd. Het is een vreemd en wat luguber beeld. Toch is het serieuze wetenschap. Met dit experiment laten onderzoekers van de Rice University in de Texaanse stad Houston zien hoe je een dode spin kunt ‘hergebruiken’ als mechanische grijper. Hij werkt verrassend goed, stelt onderzoeker Daniel Preston in een mailtje. Door dode spinnen te gebruiken omzeilen de onderzoekers lastige klussen als het ontwerpen en maken van kleine, zachte grijpers. Waarom zou je zelf zoiets complex proberen te bouwen als de natuur gebruiksklare grijpers aanbiedt die zo mooi in elkaar zitten dat je het onmogelijk kunt namaken? Met dit onderzoek dat werd gepubliceerd in het vakblad Advanced Science, zetten de Ricewetenschappers de eerste schreden op een nieuw vakgebied dat ze necrorobotica noemen. Het idee voor de achtpotige, levenloze grijper ontstond toen de onderzoekers hun nieuwe lab aan het inrichten waren. ‘In de gang vonden we een dode, opgerolde spin,’ schrijft onderzoeker Faye Yap. ‘Uit nieuwsgierigheid zochten we op waarom de pootjes na hun dood altijd opkrullen.’ Het bleek dat spinnen alleen buigspieren hebben, waarmee ze hun poten naar binnen trekken. Dit in tegenstelling tot veel andere dieren die bewegen door een combinatie van buig- en strekspieren. Om hun poten te strekken gebruiken spinnen hydraulische druk. Hierbij stuwen ze de lichaamsvloeistof hemolymfe vanuit hun kopborststuk, de met het borststuk vergroeide kop, naar de poten die ze willen strekken. De poten trekken door de buigspieren vanzelf weer samen als de druk daalt. Levende spinnen kunnen elke poot apart aansturen via klepjes in hun kopborststuk. Van een dode spin een necrobotische grijper maken, bleek verrassend eenvoudig. Yap prikte simpelweg een holle naald in het kopborststruk van de spin en zetten deze vast met secondelijm. Vervolgens sloot ze de naald aan op een handspuit. De geëuthanaseerde wolfsspinnen die de onderzoekers voor hun experiment gebruikten, konden zo voorwerpen met verschillende vormen en met meer dan 1,3 keer het lichaamsgewicht van de spin optillen. Dit demonstreerden ze door met de spin-grijper schuimblokjes en een andere dode spin op te tillen. Ook lukte het een elektriciteitsdraadje los te trekken. Elke necrobotische grijper werd getest door hem duizend keer open en dicht te doen. Na ongeveer zevenhonderd keer begon er slijtage te op te treden, waarschijnlijk doordat het biologische materiaal uitgedroogd raakte. De volgende stap is om de poten van de spin onafhankelijk van elkaar te laten bewegen, melden de onderzoekers. Daarnaast willen ze een dunne coating aanbrengen, om te voorkomen dat het lichaam uitdroogt. Dat zou de levensduur van de grijper moeten verlengen. Volgens de onderzoekers is de necrobotische grijper meer dan een griezelige truc. Het is namelijk lastig om zulke kleine kunstmatige grijpers te maken. Ze zouden kunnen worden gebruikt om kleine voorwerpen te verplaatsen. Bovendien zijn ze biologisch afbreekbaar. Yap: ‘Een andere toepassing is kleine insecten vangen, zonder ze te beschadigen. De grijper is namelijk van nature flexibel en gecamoufleerd.’ “Het heeft enigszins een Frankensteinfactor,” zegt onderzoeker Bas Overvelde van het Amsterdamse onderzoeksinstituut Amolf en de Technische Universiteit Eindhoven. “Maar het is een interessant concept. Iets vervormen met vloeistof of luchtdruk is niet nieuw in de zachte robotica. Het toepassen van een dode spin in plaats van een kunstmatige grijper is wel nieuw.” Overvelde ziet het experiment vooral als inspiratiebron. Hij denkt niet dat dode spinnen op grote schaal als grijpers gebruikt gaan worden. “Je gaat problemen tegenkomen. Spinnen zijn bijvoorbeeld niet allemaal even groot en je ziet al slijtage ontstaan. Daar heeft een levende spin geen last van. Ze laten daarmee zien hoe mooi de natuur is en hoe moeilijk om na te bootsen, zelfs als je de levenloze mechaniek hebt.”||https://www.parool.nl/nederland/de-veelbelovende-toepassingen-van-necrorobotica-dode-spin-begint-nieuw-leven-als-mechanische-robotgrijper~b73dc098/
2022-08-04||Jeanne Oosting Prijs voor kunst over oorlog in Odessa en Srebrenica: ‘Mijn werk gaat over dingen die niet pluis zijn’||Zijn woning hangt vol schetsen, scripts, foto’s, storyboards, teksten en tekeningen. En er hangt een bokszak. Christiaan Bastiaans: “Mijn leven bestaat uit twee rivieren. De ene is de beeldende kunst en de ander is de martiale kunsten en dan specifiek taikiken, onderwezen door master teacher Kyoshi Jan Kallenbach in Amsterdam.” Sinds zijn studie aan de Rietveld Academie beoefent Bastiaans diverse oosterse vechtsporten. Niet als sport of om prijzen te winnen, benadrukt hij, maar als levenshouding. In een project waar hij al jaren aan werkt wil hij de beeldende kunst en de oosterse vechtsporten bij elkaar brengen met filminstallaties, een live performance en sculpturen. De jury van de Jeanne Oosting Prijs waardeert de manier waarop Bastiaans in zijn werk mensen centraal stelt wier levens worden getekend door een strijd om te overleven: “De mens schuwt zijn enige zekerheid dat hij kwetsbaar is als glas.” Bastiaans: “Ik vind het heel bijzonder omdat de prijs door collega’s wordt gegeven.” Op de tentoonstelling in de Rozenstraat laat hij onderdelen zien van diverse projecten die hij onderhanden heeft: een aantal leporello’s met schetsen en aantekeningen en enkele sculpturen en foto’s. Afgelopen april reisde Bastiaans naar Odessa om daar foto’s te maken. “Ik was altijd al geïnteresseerd in Odessa, maar wilde er nu naartoe om te ervaren hoe dat voelt, een belegerde stad. Er wonen natuurlijk nog veel mensen maar het voelt toch verlaten. Overal zijn barricades en militairen. Ik kreeg er het gevoel dat spreekt uit de lege pleinen van Giorgio de Chirico, iets onheilspellends.” Bastiaans belangrijkste thema wordt vaak omschreven als de condition humaine. “Dat is een algemene benaming, het menselijk tekort. Het gaat over heel veel dingen die daar wel mee te maken hebben.” Zijn werk ontstaat vaak in gebieden van oorlog, verwoesting en verderf. Als een hedendaagse chroniqueur volgt Bastiaans het spoor van de lijdende mens in Irian Jaya, Sierra Leone, Soedan of Tsjaad. De persoonlijke geschiedenis van zijn familie is sterk verbonden met koloniale geschiedenis en met oorlog. Zijn moeder had een Armeens-Sumatraanse achtergrond, zijn vader een Javaans-Frans-Zeeuwse. “Het is niet zo dat ik mijn persoonlijke geschiedenis heel pertinent aanwezig wil laten zijn in mijn beeldende kunst. Ik wil het meer universeel maken. Ik probeer dat te doen op een sciencefictionachtige manier.” Een kindsoldaat op de grens van Oeganda en Soedan lijkt tegelijk een figuur uit Blade Runner. “Ik kan alles heel realistisch uitbeelden maar ik wil juist in andere scenario’s, waarin niet alles helemaal logisch is.” Bastiaans krijgt de prijs voor zijn aquarellen en werk op papier. De prijs voor de schilderkunst gaat naar Peter Koole. Ook zijn werk gaat over oorlog, dictaturen en vluchtelingen. “Over dingen die niet pluis zijn,” zegt hij. Toen Koole hoorde dat hij de prijs had gewonnen, kon hij het niet geloven. “Ik moest echt in mijn arm knijpen.” Op de tentoonstelling hangen schilderijen over Srebrenica en de moord op Anna Politkovskaja. Het zijn onderwerpen waar Koole zich al jaren intensief in verdiept. De fascinatie met Srebrenica begon in 1995, natuurlijk omdat er een link met Nederland was. Koole: “Zoals bekend was dat een door de Verenigde Naties aangewezen veilige haven, waar 40.000 Bosniakken naartoe gevlucht waren. Dat uiteindelijk 8372 jongens en mannen werden vermoord in een paar dagen tijd, vond ik zo moeilijk te begrijpen. Er kwamen door de jaren heen steeds meer dingen naar boven.” Tien jaar na de val, in 2005, maakte Koole zijn eerste schilderij over Srebrenica. Hij ging zich er steeds meer in verdiepen, ging naar herdenkingen en naar de open dagen van het tribunaal, kwam in contact met de Bosnische gemeenschap. “Het is zo’n groot onrecht en zo’n groot onderwerp, dat het steeds weer in beeld komt. Ik ben nu 17 jaar met het onderwerp bezig, maar denk steeds: ik ga nog een schilderij maken.” Het onderwerp is heftig, maar Koole wil uiteindelijk schilderijen maken die aantrekkelijk zijn en geen mensen afstoten. “Ze moeten gaan kijken en dan hoop je dat het iemand raakt, dat iemand het in zijn hoofd krijgt en Srebrenica niet zo makkelijk gaat vergeten. Ik heb de schilderijen de laatste tijd veel in Rotterdam geëxposeerd en daar heb ik heel veel reacties op gekregen. Laten we niet vergeten dat er nog steeds 1200 vermiste personen zijn.” De serie schilderijen met Anna Politkovskaja is onverminderd actueel. De journaliste werd in 2006 in Moskou vermoord. Koole beeldt haar open kist af, naast Poetin en koning Willem-Alexander die proosten met een biertje. “De toestand van de pers is mijn onderwerp in Rusland. De vrije pers bestaat daar niet meer, de meeste journalisten zitten in de Baltische staten.” Koole beschouwt zich niet als een politieke kunstenaar. “Ik ben betrokken bij de onderwerpen en ik hoop dat over te dragen op mensen die het zien. Maar wat ze ermee doen is echt aan hen.” Jeanne Oosting Prijs, Christiaan Bastiaans en Peter Koole: 4 t/m 27 augustus bij Rozenstraat – A rose is a rose is a rose, Rozenstraat 59.||https://www.parool.nl/kunst-media/jeanne-oosting-prijs-voor-kunst-over-oorlog-in-odessa-en-srebrenica-mijn-werk-gaat-over-dingen-die-niet-pluis-zijn~b1df563f/
2022-08-04||Dramatische wendingen in Supereroi leiden af van het alledaagse liefdesverhaal ||Het Italiaanse romantische drama Supereroi is een fragmentarische film over de turbulente liefdesgeschiedenis van een Milanees koppel. In twee uur tijd vormt de film een lappendeken van belangrijke momenten in de relatie van Anna (Jasmine Trinca) en Marco (Alessandro Borghi), die steeds hun weg naar elkaar terugvinden. Daarbij stelt de film de vraag of het voorbestemd of toeval is dat deze twee mensen steeds weer bij elkaar terugkomen. Anna is een striptekenaar die de dagelijkse momenten van haar leven tekent, Marco een natuurkundige gespecialiseerd in tijd. Supereroi brengt beide aspecten van hun leven samen: de film bladert door hun leven en eindigt schijnbaar willekeurig op belangrijke momenten ergens op de tijdlijn van hun relatie. Het is telkens aan de kijker om te ontcijferen waar op deze tijdlijn we ons bevinden. Supereroi betekent superhelden. Koppels zijn de echte superhelden van vandaag, denkt Anna, omdat het lastig is om het een lange tijd met elkaar vol te houden. Het uitgangspunt van de film is dat superheld zijn geen bovenmenselijke krachten vereist, maar gewone deugden als geduld, liefde en vergeving. Deze mooie observatie over het belang van liefde in ons leven verliest al snel zijn aanvankelijke kracht door de overdreven wendingen die de film neemt. In de eerste helft van de film zijn Anna en Marco een gewoon stel met gewone strubbelingen, maar al snel verzandt de film in dramatische plotontwikkelingen die rechtstreeks uit een medische soap lijken te komen. Wanneer Marco bijvoorbeeld plotseling in elkaar zakt en bijna sterft, wordt hij geopereerd door zijn ex-geliefde, die hij jaren eerder plotseling verliet voor Anna, waar Anna dan weer enorm jaloers van wordt. Supereroi zit vol met dit soort dramatische wendingen die afleiden van het alledaagse liefdesverhaal die de eerste helft van de film leek te beloven.||https://www.parool.nl/ps/dramatische-wendingen-in-supereroi-leiden-af-van-het-alledaagse-liefdesverhaal~b5a72c3f/
2022-08-04||Nonnen en tienermoeders: Maternal is een genuanceerde film over moederschap||In de eerste momenten van Maternal schuift een vrouw haar haren onder een nonnenkap, hangt het kruis recht voor haar wit met beige habijt. Het volgende moment zien we twee jonge vrouwen in een krappe badkamer in de weer met make-up en een epileertang. Het contrast kan nauwelijks groter en toch bestaan deze twee werelden onder één dak. In een zogeheten hogar, een opvanghuis voor alleenstaande tienermoeders in Buenos Aires. In strakke, evenwichtige shots observeert regisseur Maura Delpero deze wereld van tegenstellingen. Waar nonnen zwijgend door hun smetteloze vertrekken schuifelen terwijl de tienermoeders vloekend en bekvechtend hun kinderen voeden, of liefdesverklaringen aan onzichtbare jongens op de muren kalken. Overal in het opvanghuis staan Mariabeelden. Zij, de heilige maagd, is het toonbeeld van moederschap in dit oord. Maar Maternal laat zien dat moederschap niet gelijkstaat aan onvoorwaardelijke devotie, maar oneindig veel verschijningsvormen kent, en nodigt de kijker uit daar geen makkelijke oordelen over te vellen. Of het nu is over de losbandige Lu (Agustina Malale) met haar foute vriendjes, of de hoogzwangere en introverte Fati (Denise Carrizo), die een kamer delen met elkaar, hun kinderen Nina en Michael, en een konijn. Of over de jonge zuster Paola (Lidiya Liberman), die op het punt staat haar geloften af te leggen, en wanneer Lu op een dag weg is de moederrol voor Nina overneemt met een graagte die een wereld van gemis doet vermoeden. Hoewel Delpero het laatste deel net iets te gehaast afrondt, is Maternal een genuanceerde film over moederschap, die fascinerende vragen zonder eenduidige antwoorden opwerpt. Zoals welk beeld eigenlijk meer paradox bevat: dat van een tiener met een kleuter op haar heup of van een vrome non die een baby in haar armen wiegt.||https://www.parool.nl/ps/nonnen-en-tienermoeders-maternal-is-een-genuanceerde-film-over-moederschap~b35204b7/
2022-08-04||Telkens komt er weer een heel lelijke aap uit iemands mouw in Forest – I See You Everywhere||In 2003 geleden overrompelde de Hongaarse filmmaker Bence Fliegauf met de speelfilm Forest, die de prijs voor beste debuut won op het filmfestival van Berlijn. Die omnibusfilm bestaat uit een reeks gesprekken tussen twee of hooguit drie personages, die elk draaien om een crisis, persoonlijk of in hun relatie, en elk zijn gevat in één dicht op de huid gefilmde scène. In 2021 presenteerde Fliegauf op hetzelfde filmfestival Forest – I See You Everywhere, zijn achtste speelfilm. Gemaakt volgens hetzelfde model en dezelfde visuele strategie als dat debuut, maar met zes (en een half) nieuwe verhalen, nieuwe personages, nieuwe relaties, nieuwe gesprekken. Een vader die een powerpoint-presentatie van zijn tienerdochter moet aanhoren over waarom hij verantwoordelijk is voor de dood van haar moeder. Een oudere man en zijn jongere vriendin die hun gedoemde kinderwens bespreken. Een stervende die zijn jongere tweede vrouw wil laten toegeven dat ze een affaire had met zijn volwassen zoon. Een tienerzoon die de religie van zijn strenggelovige moeder stap voor stap aan gort praat. En telkens weer komt er gaandeweg een heel lelijke aap uit iemands mouw. In de achttien jaar tussen deze twee films groeide Fliegauf uit tot een filmauteur wiens werk steevast wordt geselecteerd voor de grote internationale festivals, geliefd door een schare trouwe bewonderaars, maar die nooit de stap naar een groter publiek wist te zetten. Daarvoor is zijn werk toch net wat te duister, zijn toon te eigenzinnig – een mix van psychologische realisme, komedie en nachtmerrie. Geen wonder dus dat de nieuwe Forest, net als Fliegaufs vorige film, Lily Lane (2016), in Nederland alleen wordt uitgebracht via Previously Unreleased, het onvolprezen zomerprogramma waarin Eye Filmmuseum films waar geen distributeur zich aan wil branden alsnog naar de Nederlandse filmzalen brengt. Gelukkig maar.||https://www.parool.nl/ps/telkens-komt-er-weer-een-heel-lelijke-aap-uit-iemands-mouw-in-forest-i-see-you-everywhere~baffa76f/
2022-08-04||Sia Hermanides zocht voor White Berry naar kleur, voor én achter de camera||“I’ve got the colours, she’s got the brains,” grijnst haar oudere broer Samuel als mensen zich verbazen over het verschil in huidskleur tussen hem en zijn zus Grace: hij is donker, zij licht. De zeventienjarige Grace, die albinisme heeft, lacht er wat ongemakkelijk bij. Om die tweestrijd draait White Berry, het speelfilmdebuut van Sia Hermanides (35). In een korte proloog zien we hoe Grace als vijfjarig meisje haar thuisland Burundi ontvlucht, omdat mensen met albinisme daar letterlijk worden opgejaagd. Ze komt terecht in Rotterdam, waar ze nu zoals alle tieners zoekt naar haar plek in de wereld. Als ze wordt opgenomen in de entourage van danser Kya, moedigt die haar aan om haar Afrikaanse roots te omarmen. Maar hoe werkt dat als je daar juist in levensgevaar was vanwege wie je bent? Hermanides werd voor het eerst met het onderwerp albinisme geconfronteerd in Tanzania, waar ze een tijdlang woonde en lesgaf aan jonge filmmakers. Toen haar studenten een documentaire wilden maken over kinderen met albinisme, greep de directeur van de school in. “Het was een te beladen onderwerp,” zegt Hermanides. “Het heeft toen echt indruk op me gemaakt om te zien hoe kinderen met albinisme buiten de maatschappij stonden.” Ze bleef ermee bezig, ook terug in Nederland. En toen liet scenarist Ilse Ott haar tijdens het maken van de middellange televisiefilm Afua (2019), onderdeel van de NPO-reeks Centraal, een TED-talk zien van het Afro-Amerikaanse topmodel Diandra Forrest, die ook albinisme heeft. “Zij sprak erover dat ze in geen enkel hokje te plaatsen was, dat raakte me heel erg. Zo ontstond het plan voor White Berry.” In eerste instantie gaven Ott en Hermanides een eigen draai aan het verhaal van Forrest. Dat veranderde toen Latifa Mwazi in beeld kwam als hoofdrolspeler. “Zij doet ook modellenwerk; we vonden haar via een twitterbericht van haar agentschap. Onze eerste afspraak was heel bijzonder: Ilse en ik hadden een idee over de ontwikkeling die het hoofdpersonage moest doormaken, en Latifa zat zelf midden in die ontwikkeling.” Om de samenwerking wederzijds te testen gaf ze Mwazi een bijrol in Afua. “Ik merkte dat ze veel spelplezier had en we hadden goeie chemie samen. Dat gaf me het vertrouwen: ja, zij gaat die film kunnen dragen. Dat werd nog versterkt toen ik in de montage van Afua merkte dat ik haar uit scènes moest knippen omdat ze zoveel screen presence had. Haar bijrol dreigde af te leiden van het hoofdverhaal.” Voor White Berry kwam Mwazi vervolgens echt centraal te staan. Het scenario werd in samenwerking met haar geschreven, en ook aan andere aspecten van de film droeg ze bij – van het production design tot de muziek (zie kader). “Maar het belangrijkst was de mentale ontwikkeling van Grace,” zegt Hermanides. “Daarin was ze heel erg bij de les, zo sharp op dat personage. Want ze speelt natuurlijk een personage, ze is zelf inmiddels verder in haar proces en we hebben sowieso dingen gedramatiseerd. Maar zowel fysiek als psychisch kon ze zich heel erg tot Grace verhouden.” Niet alleen Mwazi kreeg de ruimte om haar input te geven. Net zoals ze dat al voor Afua deden, dompelden Hermanides en Ott zich onder in de wereld die ze wilden tonen, de jongerencultuur in Rotterdam-Zuid. “Ilse en ik zijn toch twee witte vrouwen van inmiddels in de dertig,” lacht ze. “De film heeft al die input ook echt nodig.” Zoals veel makers van haar generatie ijvert Hermanides voor een diversere blik op de Nederlandse samenleving. “Ik zie niet genoeg kleur in film en tv – al is dat nu eindelijk een beetje in beweging gekomen. Daar wil ik met m’n films aan bijdragen, beelden laten zien die we nog niet eerder hebben gezien.” Dat gold ook al bij eerdere projecten, maar voor haar eerste speelfilm wilde Hermanides een volgende stap zetten. “Afua en Voetbalmeisjes waren al projecten met heel veel kleur vóór de camera, maar weinig áchter de camera. Dat was voor mij nu echt een doelstelling: crewleden met een biculturele achtergrond vinden, en ook echt in head-functies plaatsen. Mensen worden daarvoor vaak afgewezen met het argument: je hebt nooit eerder iets groots gedaan. Daarmee krijg je dus nooit een kans in dat systeem en blijft het achter de schermen wit.” Dat wierp meteen zijn vruchten af, merkte Hermanides. “Onze visagist Viola Sarkodee is van Ghanese afkomst en dat was een enorme meerwaarde. Dat was voor mij ook echt een eis: we moeten werken met een visagist die met Afrikaans haar, met kroeshaar om kan gaan. Bij eerdere films bleek dat vaak een probleem. Eigenlijk is het natuurlijk belachelijk dat je daar specifiek iemand van kleur voor moet hebben, maar het zit gewoon niet in het standaardpakket. Viola heeft nu ook een opleiding opgezet, de Teshura Styling Make-Up Academy, om visagisten te trainen in een heel breed spectrum haarsoorten – niet alleen Europees maar ook Afrikaans en Aziatisch.” White Berry is te zien in De Balie, Ketelhuis, Rialto.||https://www.parool.nl/kunst-media/sia-hermanides-zocht-voor-white-berry-naar-kleur-voor-en-achter-de-camera~b3cb80e0/
2022-08-04||Waren we allemaal maar iets meer als de duikers in Thirteen Lives, verzucht Ron Howard||Met Apollo 13 (1995) maakte Ron Howard al een klassieke film over een hachelijke reddingsactie. Zijn nieuwste film Thirteen Lives, geproduceerd voor streamingdienst Amazon Prime, draait om de redding van een Thais voetbalteam uit een grot die langzaam volloopt met water. Hoewel de focus vooral bij de drie westerse duikers ligt die uiteindelijk met een aan het krankzinnige grenzend reddingsplan komen, maakt Howard ook duidelijk hoe honderden mensen van over de hele wereld een bijdrage leverden aan de redding van deze dertien jongens. “De hele reden om een speelfilm te maken over deze gebeurtenis, is dat we door hoe het is geschreven, geacteerd en gefilmd het publiek directer kunnen raken. Een ervaring die bijna fysiek is, die je beroert, en die hopelijk ook empathie opwekt. En als dat werkt, denk je niet meer na over de afloop, maar leef je van minuut tot minuut mee met elke kleine beslissing, elk spannend moment, de emoties van de personen die je steeds beter leert kennen. Dáár zit de spanning.” “De mensen die dit meemaakten bieden ons een toonbeeld in de ongelooflijke dingen die er mogelijk zijn als mensen samenwerken – als we de kleinzielige politieke verdeeldheid terzijde schuiven, de verschillen vergeten en samen kijken naar een probleem, en zoeken naar een oplossing. En inderdaad, dat leek me juist nu een belangrijk idee om te benadrukken.” “Alle opnamen onder water, dat was echt een steile leercurve. Hoe we de verschillende ruimtes binnen de grot van elkaar konden onderscheiden, hoe we de verschillende duikmomenten de hele film lang visueel interessant konden houden, hoe we die grot overtuigend na konden bouwen op de set, dat was een unieke uitdaging. En we kwamen er al snel achter dat de acteurs zélf moesten duiken – Viggo Mortensen en Colin Farrell stonden daar ook op. En omdat de ruimte zo beperkt was, heb ik ze vaak ook zelf de camera in handen gegeven, zodat ze elkaar konden filmen. Dat heeft echt prachtige beelden opgeleverd.” “Het was sowieso van groot belang tijdens de research en het schrijven. Voor de opnamen had ik er mijn twijfels over – niet elke acteur zit erop te wachten dat de persoon dat hij speelt over zijn schouders mee kijkt. Toen ik Apollo 13 maakte hadden we wel een astronaut als adviseur, maar niet James Lovell zelf. Dat zou voor Tom Hanks, die Lovell speelde, te intimiderend zijn geweest. Je weet vooraf nooit hoe dat kwartje valt, maar Viggo wilde juist perse dat hij Rick Stanton kon ontmoeten, het was voor hem een voorwaarde om aan de film mee te werken. Zo ontstond een heel intieme relatie tussen de echte duikers en de acteurs. Dat ging verder dan alleen training in de techniek van het duiken; het gaat ook over hun psyche en over wat ze voelden tijdens die reddingsactie.” Thirteen Lives is te zien op Amazon Prime Video.||https://www.parool.nl/kunst-media/waren-we-allemaal-maar-iets-meer-als-de-duikers-in-thirteen-lives-verzucht-ron-howard~b9a5b3c8/
2022-08-04||Petra von Kant heet nu Peter, maar de boodschap is hetzelfde: liefde draait altijd om dominantie||Het allereerste dat we zien in Peter von Kant, nog voor de openingstitels, is een paar ogen in extreme close-up. Er wordt geen informatie bij gegeven, maar voor cinefielen is het bebrilde gelaat direct herkenbaar: hier kijkt de roemruchte Duitse filmmaker Rainer Werner Fassbinder (1945-1982) ons aan. De meester kijkt mee, lijkt François Ozon, de maker van Peter von Kant, te willen benadrukken. Ozon bezingt al sinds het begin van zijn carrière in de jaren negentig zijn schatplichtigheid aan Fassbinder. Met Peter von Kant maakt hij voor de tweede keer een film gebaseerd op een theatertekst van Fassbinder, na Gouttes d’eau sur pierres brûlantes (2000). Peter von Kant is gebaseerd op Die bitteren Tränen der Petra von Kant, in 1971 voor het eerst opgevoerd in het theater en in 1972 door Fassbinder gefilmd. De openingstitels noemen het een ‘vrije bewerking’, maar dat was zonder die mededeling ook wel duidelijk geweest. In Fassbinders film kwamen enkel vrouwen voor (zie kader); van de zes personages maakt Ozon er drie man, die samen de centrale giftige liefdesdriehoek vormen. Petra wordt Peter (Denis Ménochet). Haar inwonende, veelgeplaagde assistent Marlene wordt Karl (Stefan Crepon). En de aantrekkelijke jonge Karin, voor wie Petra als een blok valt, wordt hier Amir (Khalil Ben Gharbia). Waar Petra in Fassbinders film in de mode-industrie werkt, maakt Ozon van zijn Peter een filmmaker. Onder al die verschuivingen draait de film in de kern nog altijd om wat Fassbinder vijftig jaar geleden al vatte: de machtsverhoudingen binnen relaties, en hoe liefde altijd ook om dominantie draait. Door van Peter een filmmaker te maken, geeft Ozon zichzelf de ruimte om commentaar te leveren op zijn voorbeeld. Fassbinder droeg zijn film cryptisch op aan ‘degene die er Marlene in werd’; later zou blijken dat het ging om zijn licht ontvlambare relatie met acteur Günther Kaufmann. Door de sekseverschuiving verwijdert Ozon de afstand die Fassbinder voor zichzelf creëerde. En tegelijkertijd creëert hij een zekere afstand tot zichzelf – hij benadrukt aan alle kanten de oorsprong in het werk en leven van Fassbinder. Dat maakt het wel interessant om de film te zien binnen Ozons eigen makerschap en zijn relatie tot Fassbinder. Fassbinder werd slechts 37 jaar oud, maar in zijn 17 actieve jaren regisseerde hij 44 films. Ook Ozon staat bekend om zijn productiviteit; hij is inmiddels 54 jaar oud en Peter von Kant is zijn 45ste film – toeval of niet, dit is dus de film waarmee zijn productie die van Fassbinder voorbijstreeft (al zijn er bij Ozon een stuk meer korte films bij, en bij Fassbinder juist een aantal lange miniseries, dus geteld in minuten wint de Duitser nog altijd ruimschoots). De afgelopen jaren maakte Ozon films in een breed scala aan genres, van sociaalrealistische aanklacht (Grâce à Dieu) tot historisch drama (Frantz) en van erotische thriller (L’amant double) tot jeugdnostalgie (Été 85). Maar Peter von Kant voelt als een terugkeer naar de subversieve queer komedies uit zijn vroege carrière. De bittere tranen uit Fassbinders film zijn niet alleen uit de titel verdwenen maar ook uit de film zelf, die een meer campy toon aanslaat. Fassbinder zei ooit: “Ieder mens moet voor zichzelf beslissen of het beter is een kort maar intens gevoeld bestaan te hebben, of toch een lang maar alledaags leven.” De Duitse filmrebel maakte zijn keuze, Ozon lijkt het andere pad te bewandelen. Peter von Kant is zo bezien niet alleen een ode aan zijn filmheld, maar ook een soort afscheid. De film zal altijd in de schaduw staan van het origineel – dat weet Ozon zelf ook donders goed. Niet voor niets opent hij met die blik van Fassbinder. Maar als er iets duidelijk wordt uit de ontwikkeling van Peters assistent en onderdaan Karl – die er vrijwel de hele film het zwijgen toe doet en toch het laatste woord krijgt – is dat ondergeschiktheid zijn eigen kracht kan hebben.||https://www.parool.nl/kunst-media/petra-von-kant-heet-nu-peter-maar-de-boodschap-is-hetzelfde-liefde-draait-altijd-om-dominantie~b4bcfd5f/
2022-08-04||De fijnste stadsstrandjes van Amsterdam: ‘Op een warme dag als vandaag ga ik niet onder een parasol zitten’||Nina: “Mijn roze haren met kralen zijn net als die van een zeemeermin, ik hou van zeemeerminnen. Ik ben ook heel goed in zwemmen en ik kom hier vaak samen met papa als het lekker weer is.” Gianmarco: “In de winter ben ik hier ook; ik hou van zwemmen, het is gezond. Het water is schoon, veilig en voor kinderen is het hier fijn spelen – verderop staat ook nog een klimrek. We wonen vlakbij, het is fijn een klein strandje in de buurt te hebben. Ik ben Italiaans en opgegroeid aan zee, ik hou van de zon en de warmte. Op een warme dag als vandaag ga ik niet onder een parasol zitten, voor een Italiaan is dit nog niks.” Nina: “Morgen vlieg ik naar Italië om een paar weken bij opa en oma te zijn, papa gaat niet mee omdat hij moet werken. Ik ga hem erg missen.”||https://www.parool.nl/ps/de-fijnste-stadsstrandjes-van-amsterdam-op-een-warme-dag-als-vandaag-ga-ik-niet-onder-een-parasol-zitten~b6e28e7d/
2022-08-04||Grachtenfestival||Sinds 2016 gebruikt het Grachtenfestival in zijn uitingen dit fraaie beeld van een grachtengordelachtige plattegrond waarin een viool is verwerkt (daarvoor waren er ook varianten in omloop met een saxofoon en een tuba). Het is ontworpen door Bridget Bensdorp voor BBK/Door Vriendschap Sterker (‘hét communicatiebureau voor wereldverbeteraars’). De aanpassing op de posters voor de komende editie zijn de zilveren sterren die duidelijk maken dat er wat te vieren valt: het Grachtenfestival is 25. Grachtenfestival, 12 t/m 25 augustus op 120 locaties in Amsterdam||https://www.parool.nl/ps/grachtenfestival~bce05eba/
2022-08-04||Waheeda over Dropje: ‘De dierenarts was al gekomen, toen hij ineens weer ging eten’||Waheeda wilde altijd al een kat, maar haar partner Fred was meer een hondenmens. Op vakantie in Italië tien jaar geleden kwam er een zwart katje bij ze schooien. Na twee weken vonden ze het allebei vreselijk om hem achter te laten. “Toen we terugkwamen, hebben we Dropje uit het asiel geadopteerd. Zwarte katjes zijn moeilijker te plaatsen, asiels moeten soms ­speciaal campagne voor ze voeren.” Inmiddels leeft Dropje in reservetijd. “Hij heeft een bijniertumor. In april was de dierenarts al gekomen om hem in te laten slapen, maar die nacht was hij ineens toch weer gaan eten.”||https://www.parool.nl/ps/waheeda-over-dropje-de-dierenarts-was-al-gekomen-toen-hij-ineens-weer-ging-eten~b8571098/
2022-08-04||Strijders||||https://www.parool.nl/ps/strijders~be103e96/
2022-08-04||De zaterdagochtend van Wim: ‘Tijdens Pride zijn we in de meerderheid, dat voelt fantastisch’||Voor Wim van de Laak en zijn man Erwin (45) is Pride Amsterdam een belangrijk moment om naar uit te kijken. En dan vooral naar Milkshake Festival, waar ze hun kimono-outfit voor hebben afgestoft. “Een week lang zijn we als homo’s in de meerderheid, dat geeft een fantastisch gevoel. Amsterdam was de eerste stad waar ik mezelf kon zijn,” zegt Van de Laak. Ook gaan ze deze zaterdag naar de Canal Parade, al kan het zijn dat ze maar een paar boten zien. “Meestal komen we onderweg veel kennissen en vrienden tegen die we al een lange tijd niet hebben gezien, en dan vergeet je die boten. Pride Amsterdam is een soort minireünie voor ons, met veel liefde en gezelligheid.”||https://www.parool.nl/ps/de-zaterdagochtend-van-wim-tijdens-pride-zijn-we-in-de-meerderheid-dat-voelt-fantastisch~b2d4e9e6/
2022-08-04||Weekendtips: bezoek de Canal Parade of luister naar een jazzconcert||Vrijdagavond is het ‘indie queer night’ in de Melkweg, met opkomende artiesten zoals Laj, Maida Rose, Ciao Lucifer en Babs. Het is een gevarieerd programma, van hiphop tot dreampop, en van alternatieve r&b tot dansbare beats. Ook is er een mini-expo met het werk van Tengbeh Kamara, een Liberiaans-Nederlandse fotograaf die zowel zwarte als queer communities in Nederland vastlegt.Vrijdag, 18.30 uur, Melkweg, €13,80 Zondagavond kan je in de Tolhuistuin dansen op de klanken van salsa en bachata, met een vleugje kizomba en merengue. Het latin dansfeest vindt onder de tent in de Tolhuistuin plaats. De bar is open, dus voor of na het dansen kun je van een drankje genieten. Zondag, 20.00 uur, Tolhuistuin, €5 Zaterdag is het weer zover: de Canal Parade in Amsterdam, een van de bekendste evenementen van de jaarlijkse Pride. De botenparade begint bij het Oosterdok om 12.00 uur en eindigt rond 18.00 uur bij het Westerdok. Het is de 25ste Canal Parade, waaraan 80 lhbti-organisaties meedoen die op feestelijke wijze laten zien waar ze voor staan. Zaterdag, 12.00 uur, meerdere locaties, gratis entree Zondagmiddag kun je in de binnentuin van de Hermitage Amsterdam genieten van een zomers jazzconcert. Deze keer krijgt altsaxofonist/componist Alice Leggett een podium. Op dit moment is ze gevestigd in Amsterdam, waar ze een masteropleiding volgt aan het conservatorium. Julian Wittich begeleidt haar op bas en Carlos Ayuso Marques op drum. Zondag, 15.30 uur, Hermitage, €6 Dit jaar presenteert Pride Photo een openlucht fototentoonstelling met winnende foto’s van de jaarlijkse wedstrijd, geselecteerd door Simomo Boujarra en Jan Hoek. Dit jaar is het thema ‘Celebrating the Unseen’, waarmee de curatoren de bezoekers willen stimuleren om op een laagdrempelige en respectvolle manier na te denken over seksualiteit en genderidentiteit.Vrijdag, zaterdag en zondag, Gustav Mahlerplein, gratis entree Kids: Atelier WascoDit weekend kun je in de tentoonstellingsruimte van WG Kunst het werk van striptekenaar Wasco bekijken. Van de ruimte maakt hij een hele maand zijn atelier en gaat daar ter plekke nieuw werk maken, zoals strippagina’s, tekeningen en knipsels. Ook hoopt Wasco er gedichten te schrijven. Bezoekers, jong en oud, kunnen samen met Wasco een pinguïn maken. Zaterdag en zondag, 13.00 uur, WG Kunst, gratis entree Zondagavond organiseert de Hortus een concert van James Oesi, waar hij twee sessies speelt. Hij is een contrabassist uit Londen en een bekend gezicht in de wereld van de klassieke muziek. Het belooft een bijzondere luistersessie te worden, midden tussen de eeuwenoude palmen en alle verschillende planten. Tip: neem een dekentje of kussen mee. Zondag, 18.30 of 20.00, De Hortus, €25 (inclusief entree tot de tuin) Dit weekend in het Multatuli Museum: de tentoonstelling Ik weet niet waar ik sterven zal, die het liefdesverhaal van Saïdjah en Adinda vertelt. Het verhaal is het 17de hoofdstuk uit Max Havelaar van Multatuli. De schrijver was zelf getuige van de slechte leefomstandigheden van de bevolking in Nederlands-Indië. Striptekenaar Dick Matena probeert het verhaal zo goed mogelijk in beeld te brengen.Vrijdag, zaterdag en zondag, 12.00 uur, Multatuli Museum, €5 Wat zou je doen als je opeens een varkentje zou krijgen? Vrijdagmiddag kunnen kinderen vanaf zes jaar de film Knor (2022) in Eye bekijken, die het verhaal vertelt van Babs en Knor. De film is een debuut van regisseur Mascha Halberstad, die ervoor koos om een stop-motion te maken. Voor of na de film is er voor kinderen ook een gratis speurtocht, dwars door het museumgebouw, met optische illusies, opdrachten en puzzels. Vrijdag, 10.45 of 14.30 uur, Eye Film Museum, €7,50 t/m € 11,50 Vrijdagavond kan je in Splendor naar de vijfde editie van Bymekaar. Tijdens dit evenement koppelen muzikant Marc Alberto en podiumkunstenaar Sjaan Flikweert verschillende woordkunstenaars en muzikanten aan elkaar, waardoor er spontane ontmoetingen ontstaan. Alberto en Flikweert willen met Bymekaar een plek creëren voor spel, experiment en ontdekking die open en laagdrempelig is voor iedereen. Vrijdag, 20.30 uur, Splendor, vanaf €2,50||https://www.parool.nl/ps/weekendtips-bezoek-de-canal-parade-of-luister-naar-een-jazzconcert~bf278c98/
2022-08-04||Als de auto’s niet meer nodig zijn, gaan ze als bonnetjes op een prikker ||Het klinkt gezellig, Bullewijk, een beetje Bommeliaans zelfs. Maar de betreffende wijk, tussen de Johan Cruijff Arena en de Ikea, is een van de saaiste delen van Zuidoost. Kantoren, bedrijven, wegen. Als je er geen afspraak hebt of niet op zoek bent naar een parkeerplaats bij een concert of voetbalwedstrijd, heb je er niets te zoeken. Maar er zijn veranderingen op komst, grote veranderingen zelfs. Wel 5000 woningen gaan hier gebouwd worden, in een parkachtige omgeving. In de vernieuwde wijk, die Hondsrugpark gaat heten, zal niet alleen worden gewoond, er is ook alle ruimte om te wandelen, te sporten en te picknicken. Om met Sjef van Oekel te spreken: Wordt het toch nog gezellig! (Aan de jonge lezer die zich vertwijfeld afvraagt wie die meneer Van Oekel is: hij heeft een eigen Wikipedialemma). Vooruitlopend op die stralende toekomst staat op de Hondsrugweg een kunstwerk van Streetart Frankey. Paroollezers kennen hem van zijn wekelijks in PS van de Week getoonde ‘straatinterventies’: vindingrijke en veelal grappige kunstwerkjes waarmee hij het Amsterdamse straatbeeld verlevendigt. Bekende werken van zijn hand: het Legobeeld van André Hazes op de Dam en de Johan Cruijfftramhalte bij het Javaplein. Zijn streetart brengt Frankey (echte naam Frank de Ruwe) zonder toestemming van wie dan ook aan, maar als kunstenaar werkt hij ook in opdracht. De Autoprikker op de Hondsrugweg werd gefinancierd door citymarketingbureau Zuidoost Partners en stichting Hondsrugpark. Het kunstwerk op zijn simpelst omschreven: drie oude auto’s gespietst op een reusachtige versie van zo’n prikker waarop in restaurants en op kantoren bonnetjes worden verzameld. De auto’s op de prikker zijn zo echt als maar kan. Het gaat om, van boven naar beneden, een Simca 1000, een Daf 66 Coupé en een Renault 10. In de jaren zestig en zeventig waren het populaire wagens, nu zie je ze nog hoogstzelden (het merk Simca heeft zelfs geheel het veld geruimd). Dat Streetart Frankey voor zijn kunstwerk echte oldtimers gebruikte, deed bij sommige liefhebbers een beetje pijn. Hoe kwam hij bij die auto’s? In 2020 legde hij in deze krant uit dat zijn Autoprikker een aankondiging is van wat hier allemaal gaat komen: “Ik dacht: meer groen in de vorm van een park betekent ook dat je geen auto’s meer nodig hebt. Daarom leek het me grappig om de auto’s op te prikken met een bonnenprikker, zoals je die in de horeca ziet. De echte oldtimers geven het nog meer het effect van vroeger. Een beetje opa vertelt: over de tijd dat je hier nog auto’s zag.’ Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/als-de-auto-s-niet-meer-nodig-zijn-gaan-ze-als-bonnetjes-op-een-prikker~b4e47d60/
2022-08-04||Ik merkte de angst van mijn ouders toch wel, omgeven door droevige geheimzinnigheid||Waar hebben oorlogsveteranen later last van? Van de angst die ze hebben doorstaan. En het geweld. Wanneer men een oorlog heeft overleefd, gaat men zich afvragen of die angst en dat geweld zinvol waren. Je kunt in je geest blijven herhalen: ‘We waren in oorlog, we moesten wel doden, anders waren we er zelf aangegaan, het was een opdracht van de generaal,’ maar je zult je oorlogshandelingen toch in overeenstemming moeten brengen met je eigen geweten, dat onder meer wordt gestut door opvoeding, onderwijs, religie, levensvisie en je eigen persoonlijkheid. Had de overheid die mij naar een oorlog stuurde gelijk? Had ik het anders moeten doen? Ik was verschrikkelijk bang, maar was die ander ook niet bang? Waarom twijfel ik aan wat ik heb gedaan? Waarom voel ik me schuldig? Ik wil er niet aan denken, maar ik moet eraan denken. Hoe moet ik er eigenlijk over denken? Waarom keren de beelden steeds terug in mijn geest? Wij kregen vroeger thuis met enige regelmaat lieden over de vloer die daadwerkelijk aan het front hadden gezeten. In Indië, in Nederland of in Engelse dienst. Ik was te jong om te begrijpen wat er precies werd gezegd, maar ik voelde wel dat het gesprek af en toe ongemakkelijk werd, de woorden leken in een koude schaduw te staan, of leken brandend in hun mond te zitten. Ik zag de ingehouden emotie, vaak op momenten dat ik de kamer werd uitgestuurd. Later begreep ik dat er verhalen waren verteld waarvan mijn ouders vermoedden dat ik er te jong voor was en moest ik het doen met de zin: “Oom Jan heeft veel meegemaakt, daarom stonden er tranen in zijn ogen...” “Wat heeft hij dan meegemaakt?” “Oorlogssituaties.” “Wat dan?” “Hele erge dingen... Ja, het was een nare tijd.” Mijn kleinkinderen zouden in principe alle oorlogsmisdaden die zijn gepleegd kunnen vinden op internet. Ik hoop dat ze niet kijken. Als er ook maar iets van geweld op de televisie is, leid ik ze af. Het is intuïtieve pedagogie. Maar wat had ik graag gehad dat de oorlogsverhalen van mijn ouders, ooms en tantes niet zo moeilijk waren om te vertellen. Dat ze misschien geen held waren, verkeerde beslissingen namen, doodsangst hadden en zich schaamden, had me niks kunnen schelen. Verklaart dat mijn obsessie met Oekraïne? Ik merkte de angst van mijn ouders toch wel. Omgeven door droevige geheimzinnigheid. Ze waren aangeschoten vogels die hun kuiken wilde beschermen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-merkte-de-angst-van-mijn-ouders-toch-wel-omgeven-door-droevige-geheimzinnigheid~bd5f4402/
2022-08-04||Opinie: ‘Stel een maximale zittingsduur in voor de minister-president’||Het wordt nu tijd om als westerse samenleving in te grijpen in de oorlog ‘tussen’ Rusland en Oekraïne. Rusland komt niet één afspraak na en wij blijven maar geloven in een gesprek. Hoe naïef kan je zijn. Ik ben 65 en weet als geen ander dat stappen onzerzijds gevolgen hebben. Laten we die als samenleving dragen – als we die nog zijn – met als doel een gezonde, vredige samenleving voor de generaties na ons te creëren. Kom maar op met die Russen, ik lust ze rauw!Rob van Dijk, Amsterdam Han Lips schrijft in Het Parool van 2 augustus over VPRO-Zomergast Sandra Phlippen. Hij beoordeelt het optreden met een ruime voldoende en hij is in medialand niet de enige. De opmerking van Phlippen die Lips als ‘ongemakkelijk’ aanhaalt, is precies degene die de waardering van het interview van een 7 naar een zware onvoldoende doet zinken. Het met ergerniswekkend gemak geëtaleerde idee dat je om de vijf jaar een half jaartje vrij moet nemen, terwijl ik alle zeilen moet bijzetten om 72 uur zorgverlof voor mijn hoogbejaarde moeder te verwerven en extra moet werken om financieel het hoofd boven water te houden, maakt dat ik dit soort opmerkingen niet als ‘ongemakkelijk’ kan afdoen. Elitaire prietpraat uit de wereld der geprivilegieerden. Zoals de Engelsen het zo mooi zeggen: disgusting.Job van Amerongen, Amsterdam De vele stukken, commentaren en cartoons in de kranten over Rutte als langstzittende premier lezen als een sportverslag: ‘Record van Ruud Lubbers verbroken.’ Maar dat zou niet moeten. Solide landsbestuur lijkt in niets op een wedstrijd. Iedereen die zich serieus verdiept in wat het politieke bedrijf en het landsbestuur met mensen doet, weet dat macht corrumpeert. Dat gaat geleidelijk, is onvermijdelijk en zichtbaar. Om deze betonrot in onze – in zijn wezen kwetsbare – democratie tegen te gaan is het noodzakelijk dat een maximale zittingsduur voor in elk geval de minister-president wordt ingesteld. Soortgelijk zoals in de VS gedaan is via het 22ste amendement op de Grondwet: maximaal twee termijnen van vier jaar. Behalve het tegengaan van feitelijke en mentale corruptie zijn er andere voordelen: minder old boys network, vaker nieuw elan, nieuwe ideeën en methodes, de kracht van onvermijdelijke lobby’s verminderen, frisse checks and balances en al zeker geen recordjacht. Wat hier voor de minister-president en andere publieke machtshebbers bepleit wordt, is overigens via de Governance Codes allang van toepassing op topfunctionarissen als toezichthouders en commissarissen: acht jaar, dan is het mooi geweest, dan is het tijd voor iemand anders. Helaas is dit aspect van de versterking van onze democratie niet meegenomen in de aanbevelingen van de Staatscommissie Parlementair Stelsel (december 2018). In mijn politiek geëngageerde omgeving zijn weddenschappen afgesloten: Rutte is ietsje vóór 1 december weg. Dan is hij niet meer verdacht van ‘doelstelling Record’. Omdat ik Mark een dergelijk kinderachtig motief om coûte que coûte te blijven zitten niet toedicht, heb ik daarop mijn inzet afgestemd.Ludo Grégoire, jurist staats- en bestuursrecht, Leiden||https://www.parool.nl/columns-opinie/opinie-stel-een-maximale-zittingsduur-in-voor-de-minister-president~bf2b7f19/
2022-08-04||Opinie: ‘Regels zijn regels, maar de kracht van het njet treft vooral zwakkeren’||Tijdens een verblijf in Rusland liep ik jaren geleden als typisch Nederlandse student tegen een fenomeen aan dat ik lang als echt Russisch beschouwde: de kracht van het nee. Wanneer ik een brief wilden versturen, diende ik eerst een envelop te kopen bij een loket van het postkantoor. Meestal stond daar een rij van een half uur en zodra ik aan de beurt was, ging het luikje van het loket dicht. ‘Technische pauze’ stond er op een bordje. Ook na verontwaardigd gesputter werden we niet meer geholpen. “Nee meisje, nee,” spuugde de dame achter het loket me onverbiddelijk toe. Ze had natuurlijk gelijk: van coulance kon geen sprake zijn. Toen ik de enveloppen uiteindelijk in handen had, vroeg ik de loketmedewerker meteen of er ook postzegels te krijgen waren. Njet, was het antwoord. De postzegels moesten bij het loket verderop worden gekocht en ook daar stond een rij van een half uur. Het communistische tijdperk, zo maakte ik mezelf wijs, had de gemiddelde werknemer murw gemaakt. De autonomie van het individu was beperkt en mensen haalden wellicht een deel van hun waardigheid uit het weigeren van diensten aan mensen die iets van hen nodig hadden. Liever meteen op alles nee zeggen, dan het risico lopen een foute beslissing te nemen die later consequenties zou kunnen hebben. Deze aanpak viel overigens alleen te bespeuren aan de onderkant van de samenleving, binnen regeringskringen leken de regels opvallend flexibel. Met een zucht van verlichting constateerde ik bij thuiskomst dat er van deze doorgeschoten rigiditeit in Nederland weinig te merken was. Deze zomer, vele jaren later, wilde ik me aanmelden voor de relatief kleine bacheloropleiding Scandinaviëstudies aan de Universiteit van Amsterdam. Het was midden juni en ik wilde graag Zweeds leren, maar al snel kwam ik erachter dat toekomstige studenten zich vóór 1 mei aan dienen aan te melden. De rigiditeit waarmee aan deze administratieve regel wordt vastgehouden, was opvallend. Mijn verzoek tot coulance omdat ik niet op de hoogte was geweest van de deadline werd genegeerd met als reden dat ik me te laat had aangemeld. Dat was waar en hoewel de coördinatoren van het onderwijsprogramma hun best deden om mij alsnog toe te laten tot de opleiding, oordeelde de onderwijsadministratie anders. Te laat is te laat. Zo kan men er in elk geval zeker van zijn dat niemand straks bij de UvA zal aankloppen voor een antwoord op de vraag waarom deze student werd toegelaten. Het zette mij aan het denken over de rigiditeit waarmee verschillende instanties de regels toepassen. De deadline wordt gehandhaafd, zonder verder te kijken naar de individuele omstandigheden van de student. Deze situatie is natuurlijk triviaal in vergelijking met andere voorbeelden van overdreven regeldrift. De gedupeerden van de toeslagen­affaire moesten ­hemel en aarde bewegen om aan te tonen dat – zelfs als de regels juist waren toegepast – ze toch echt hun doel voorbij streefden. Het is opmerkelijk dat mensen die afgelopen jaar te veel vermogensbelasting over hun spaargeld hebben afgedragen, dit zonder verdere vragen direct op hun rekening teruggestort hebben gekregen. Dezelfde mate van medewerking zien we bij de omgang met multinationals en beroemdheden die via Neder­land de belasting op winsten fors weten te drukken. De regels en de rigiditeit waarmee ze worden uitgelegd, lijken de economische winnaars van de samenleving nauwelijks te deren. De kracht van het nee lijkt voornamelijk mensen te treffen die niet over de middelen of connecties beschikken om hiertegen te ageren of die wellicht zelfs als ‘minder’ worden beschouwd in de maatschappij. De student moet vermanend worden toegesproken over zijn gedraal en de bijstandsouder moet bewijzen dat haar onrecht is aangedaan, terwijl de vermogende particulier zonder verdere vragen schadeloos wordt gesteld. Wellicht ligt er een verschil in perceptie aan ten grondslag. De bijstandsouder en de student worden door overheidsinstellingen gezien als fundamenteel onbetrouwbaar of laks, terwijl vermogenden en grote bedrijven als eerlijk en capabel te boek staan. En goed voor de economie natuurlijk!||https://www.parool.nl/columns-opinie/opinie-regels-zijn-regels-maar-de-kracht-van-het-njet-treft-vooral-zwakkeren~b9818eb4/
2022-08-04||Opinie: ‘Kamerverhuur aan studenten wordt onmogelijk gemaakt’||Op de voorpagina van maandag 25 juli: geen woonruimte voor studenten. ‘Kom maar niet’, luidt de conclusie. Al jarenlang is dit een terugkerend probleem aan het begin van het nieuwe studiejaar. In genoemd artikel gaat men uit van woonruimte. Dat is al meer dan enkel een kamer, want dan denk je aan faciliteiten zoals kookgelegenheid en eigen sanitair. Dat maakt het al een stuk moeilijker, want dat is er niet of niet voldoende. Een eenvoudige kamer huren bij een particulier die ruimte overheeft, wordt door wet- en regelgeving al vele jaren onmogelijk gemaaktDe hospita is er niet meer, maar de kamer in veel gevallen nog wel. Wat doet zich voor in de praktijk en wat kunnen de financiële gevolgen zijn? Sowieso wordt in eerste plaats uitgegaan van samenwonen en het voeren van een gezamenlijke huishouding. Iemand met een uitkering zal dit niet gauw doen, maar ook voor een alleenstaande AOW’er met goede bedoelingen wordt dit heel erg lastig. De huur mag geen vriendenprijsje zijn, er moeten bankafschriften overlegd worden, er moet een tekening gemaakt worden van de kamer en de zaak wordt gedurende de onderhuur in onderzoek gehouden. Dat voelt niet prettig. De financiële gevolgen zijn niet mis voor een verhuurder die niet goed op de hoogte is, een vinkje fout zet of iets in de regelgeving over het hoofd heeft gezien. Ooit liet ik een studerend familielid enige tijd bij mij wonen tegen onkostenvergoeding. De persoon in kwestie werkte erbij om de studie te kunnen bekostigen. Na een half jaar volgde een vordering van de belastingdienst van 2300 euro. Er werd uitgegaan van samenwonen en dan vervalt de eenouderkorting. Als je als goedwillende burger een student aan een kamer wilt helpen en er volgt een boete op of een vordering waar je niet op hebt gerekend, bedenk je je wel een tweede keer. Een andere kant van huren bij ‘een hospita’ is, behalve de zeer complexe wet- en regelgeving, dat het nogal wat aanpassing vraagt van twee kanten. De praktijk is in onbruik geraakt. Hier zal coaching bij kunnen helpen. Je moet er inmiddels wel wat voor overhebben om hier in deze stad te kunnen studeren. Anders is het advies helaas om niet te komen. Jeanne de Besten, Amsterdam. (kamer over, maar begint er niet meer aan).||https://www.parool.nl/columns-opinie/opinie-kamerverhuur-aan-studenten-wordt-onmogelijk-gemaakt~b7dcadaf/
2022-08-04||Heb jij dit nieuwe werk van Streetart Frankey al gezien? ||||https://www.parool.nl/ps/heb-jij-dit-nieuwe-werk-van-streetart-frankey-al-gezien~b6848b40/
2022-08-04||Koppen||||https://www.parool.nl/ps/koppen~b48839db/
2022-08-04||Popcorn Panel over Un Autre Monde: ‘De hoofdpersoon speelt echt met zijn ogen’||“Prachtige film, heel mooi. Het raakte me ook persoonlijk, de oneerlijkheid. Het mooiste vond ik de scène dat hij samen met zijn echtgenoot in haar auto zat, een kwetsbaar moment was dat. Ook heel mooi dat hij op het einde zei: ‘Dit is niet de man die ik wil zijn.’ Ik hoop dat mensen die deze film zien dat ook denken.” “Heel mooi, ik heb de vorige film van deze regisseur ook gezien. De hele film staat de hoofdpersoon onder dwang van het bedrijf en de markt, maar aan het eind gaat hij toch achter zijn gevoel aan. Deze acteur speelt echt met zijn ogen, daaraan zie je hoe hij in zijn rol zit; prachtig. Ik werk zelf in het bedrijfsleven en sommige gesprekken zijn zo herkenbaar. Zo’n film leert je weer in de realiteit te komen.” “De film is erg goed gemaakt, goede acteurs ook. Er werden wel heel veel problemen tegelijkertijd aangekaart, waardoor sommige ervan een beetje uit de lucht kwamen vallen. Het grote probleem met dit soort films, waarin het kapitalisme wordt bekritiseerd, vind ik de geloofwaardigheid. Het wordt zo gedramatiseerd dat het gaat wringen.”||https://www.parool.nl/ps/popcorn-panel-over-un-autre-monde-de-hoofdpersoon-speelt-echt-met-zijn-ogen~b6e9bb77/
2022-08-04||Laatste kans om Stedelijk BASE te bezoeken||Eind 2017 presenteerde het Stedelijk Museum een nieuwe, onorthodoxe, op instagrammende millennials gerichte opstelling in Stedelijk BASE, zoals de benedenverdieping was gedoopt. Op instigatie van de in 2014 aangetreden directeur Beatrix Ruf werd alles door elkaar getoond: wandkleden, affiches, schilderijen, werken op papier, design, sculpturen – bijna 700 hoogtepunten uit de periode 1880-1980. (Ruf was zelf niet bij de opening, zij was kort daarvoor was opgestapt na publicaties over extra inkomsten uit haar adviesbedrijf.) Rufs opvolger Rein Wolfs is al een tijdje bezig om de hele ingreep weer ongedaan te maken: de kunst (en design) van 1980 tot nu is ondergebracht in de ene vleugel van de bovenverdieping (Tomorrow is a Different Day) van de oudbouw, de kunst van 1950 tot 1980 in de andere (Everyday, Someday and Other Stories). Vanaf 10 september is de collectie tot 1950 ook te zien in de oudbouw: Yesterday Today. De 1100 vierkante meter grote kelderzaal wordt de plek voor wisselende tentoonstellingen; de eerste is, vanaf 1 oktober, Youth van de Duitse kunstenaar Anne Imhof (overigens in samenwerking met de Hartwig Art Foundation, waar Ruf nu de scepter zwaait). Stedelijk BASE is dit weekeinde voor het laatst te bezoeken. De presentatie beslaat nog de helft van de nieuwe vleugel en toont een selectie van bijna 200 werken, gegroepeerd rond historische bewegingen, maatschappelijke thema’s en invloedrijke kunstenaars.||https://www.parool.nl/ps/laatste-kans-om-stedelijk-base-te-bezoeken~bb8b486e/
2022-08-04||Grote boerenorganisaties ‘op één lijn’, maar alleen LTO gaat in gesprek met Remkes||In een verklaring melden de boerenorganisaties die bij het gesprek waren: “Onze boeren hebben geen vertrouwen in het door de regering geregisseerde overleg. LTO spreekt vrijdag met het kabinet in goede afstemming met alle partijen. De uitkomsten van het overleg worden teruggekoppeld, besproken en verdere stappen worden afgestemd.” De verklaring – die onder meer ondertekend is door LTO Nederland, Farmers Defence Force en Agractie – meldt ook dat het een goed overleg was. “Op de inhoud zitten we op één lijn.” Volgens Erik Luijten, bestuurslid van Agractie, hebben meerdere organisaties woensdagavond aangegeven geen zin te hebben in ‘spelletjes’ van het kabinet, omdat vooraf aan het overleg van vrijdag steeds is geroepen dat er niet te sleutelen valt aan de stikstofplannen van het kabinet. “Daarnaast is Remkes de verkeerde man op de verkeerde plek. Wellicht kunnen we later nog eens om tafel, maar niet nu en niet onder deze voorwaarden.” Remkes had ongeveer twintig boerenorganisaties uitgenodigd voor het eerste, verkennende gesprek dat uiteindelijk moet leiden tot een uitweg uit de stikstofcrisis. Ruim de helft van de genodigden had vooralsnog toegezegd te komen, waaronder LTO Nederland. Dat zorgde voor woede bij activistische organisaties. LTO ging vorige week om na een telefoontje van premier Mark Rutte. Voorzitter Mark van den Oever van Farmers Defence Force brieste daarna in een onlinevideo dat die club ‘de sector weer verraadt’. Hij verweet voorman Sjaak van der Tak ‘een grote bek’ te hebben en tegelijk ‘een ruggengraat van een tuinslang’. De lucht tussen de FDF-voorzitter en Van der Tak is inmiddels geklaard. Van den Oever heeft vertrouwen in LTO Nederland, zei hij na afloop van het overleg in Nijkerk. Volgens Van den Oever zijn er ‘harde afspraken’ gemaakt tussen de boerenorganisaties over het aanstaande overleg. Hij wilde niet uitweiden over om wat voor afspraken het gaat. Het was woensdagavond tijdens de ontmoeting in een Nijkerks hotel de bedoeling dat al het zeer op tafel kwam en boerenorganisaties de neuzen weer dezelfde kant op kregen. Dat lijkt gelukt. Een woordvoerder van LTO laat weten tevreden te zijn met de uitkomst. “Wij gaan wel, zoals we eerder al hebben gemeld, omdat Remkes heeft aangegeven dat er geen taboes zijn komende vrijdag.” Bij het gesprek tussen de boeren en het kabinet over het stikstofbeleid zijn premier Mark Rutte, stikstofminister Christianne van der Wal en landbouwminister Henk Staghouwer aanwezig, samen met Remkes.||https://www.parool.nl/nederland/grote-boerenorganisaties-op-een-lijn-maar-alleen-lto-gaat-in-gesprek-met-remkes~b6787a2a/
