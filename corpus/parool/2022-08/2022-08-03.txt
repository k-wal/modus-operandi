2022-08-03||Man neergestoken in Osdorp, verdachte aangehouden||De steekpartij vond rond half acht plaats bij Langswater. Het slachtoffer is meerdere malen gestoken, maar was aanspreekbaar en verkeert buiten levensgevaar, laat een woordvoerder van de politie weten. Verder zijn er geen gewonden. De verdachte is een 49-jarige Amsterdammer, hij is aangehouden. Het is nog niet duidelijk wat de aanleiding voor de steekpartij was. De politie doet onderzoek.||https://www.parool.nl/nederland/man-neergestoken-in-osdorp-verdachte-aangehouden~b4f757f2/
2022-08-03||Wie kwam het bezoek aan Taiwan nu eigenlijk ten goede? ‘Het was vooral de Nancy Pelosi-show’ ||Eind vorig jaar bracht een delegatie Europarlementariërs een bezoek aan Taiwan. Hoewel China daar niet blij mee was, sierde het níet de voorpagina’s. Hoe anders was dat dinsdag, toen het vliegtuig met Huis van Afgevaardigden-voorzitter Nancy Pelosi koers zette naar Taiwan en de servers van vliegtuigtracker Flightradar24 zelfs overbelast raakten door alle nieuwsgierige ogen die haar toestel live wilden volgen. Het was een bliksembezoek. Pelosi is woensdag weer vertrokken, nadat ze benadrukte dat de VS Taiwan niet in de steek zou laten. “De Amerikaanse vastberadenheid om democratie te te handhaven, hier in Taiwan en wereldwijd, blijft onbuigzaam.” Met haar vertrek, zegt China-onderzoeker Xiaoxue Martin, verbonden aan Instituut Clingendael, ‘is de druk wel van de ketel’. Maar ze begrijpt waarom alle ogen een kleine 24 uur lang op Pelosi gericht waren. Niet alleen omdat zij het hoogste Amerikaanse bezoek in 25 jaar tijd was, maar vooral omdat de spanning al weken was opgebouwd. “Twee weken geleden lekte al uit dat de Democratische toppoliticus Pelosi een bezoek wilde brengen aan Taiwan. China werd daardoor bijna gedwongen om stevige taal uit te slaan, en de VS kwam daarna ook weer met sterke statements.” Bovendien, zegt Martin, verschilt de visite van deze week met het laatste hoge Amerikaanse bezoek aan Taiwan, in 1997. Ook toen kwam er een congresdelegatie onder leiding van de voorzitter van het Huis van Afgevaardigden naar Taiwan. Maar delegatieleider Newt Gingrich was van de Republikeinse partij, terwijl de Democraten toen de Amerikaanse regering vormden. “Pelosi is van dezelfde partij als president Joe Biden. Daarom vat China het op als een officieel bezoek aan Taiwan. En dat is in strijd met het één-Chinabeleid dat de VS voert.” Dit beleid houdt in dat de VS niet tegelijkertijd diplomatieke banden kan hebben met zowel China als Taiwan. De VS werpt tegen dat er niets veranderd is aan het beleid, en dat dergelijke bezoeken vaker plaatsvinden. “Maar Biden heeft niet voor niets publiekelijk gezegd dat de Amerikaanse strijdkrachten het bezoek van Pelosi hebben afgeraden. Er was geen overeenstemming tussen de president en Pelosi.” Dat Pelosi ook haar eigen president in een lastig parket bracht, zag ook Ed Kronenburg, oud-ambassadeur in China. “Je weet hoe gevoelig dit bezoek ligt. Ik begrijp niet goed wat ze hiermee denkt te bereiken. Ik geloof ook niet dat ze Taiwan hiermee een plezier doet.” Volgens hem was het vooral de ‘Nancy Pelosi-show’. Martin vindt haar bezoek juist helemaal in de lijn van Pelosi als ‘China-havik’. “Ze heeft zich altijd krachtig uitgesproken over de Chinese mensenrechtensituatie. Dit is voor haar een manier om nog een keer een statement te maken en de Democraten voor de midterm-verkiezingen van november op de kaart te zetten. Nou, dat is wel gelukt.” Maar volgens Kronenburg wordt China nu gedwongen te reageren in ‘een geopolitiek al ingewikkelde tijd’, gezien de oorlog in Oekraïne waarbij de verhoudingen tussen grootmachten al onder druk staat. China heeft dan ook direct meerdere militaire oefeningen gepland rond Taiwan en economische sancties ingesteld. Martin: “Zo probeert China Taiwan te straffen voor het verwelkomen van Pelosi.” De economische sancties – een importstop op koekjes, fruit en vis – zijn voor een groot deel symbolisch, zegt de China-expert, en zullen de Taiwanese economie niet hard raken. Ook van de ban op de export van Chinees zand naar Taiwan, nodig voor de chip-productie, zal Taiwan niet schrikken. “Ze importeren ook zand uit andere landen,” aldus Martin. Ook in de binnenlandse politiek van China staat veel op het spel. De Chinese president Xi Jinping hoopt dit najaar op het Volkscongres zijn derde mandaat te krijgen, waardoor hij nog vijf jaar kan aanblijven. Hij moet, stelt Kronenburg, laten merken dat hij ‘niet met zich laat sollen’. Daarbij is het volgens Martin een beetje spitsroeden lopen voor Xi. “De Chinese bevolking wordt steeds nationalistischer, is trots op China. Je ziet dat sommige Chinezen de reactie van de Chinese regering afdoen als ‘slapjes’.” Martin verwacht daarom dat de lijst met economische sancties en militaire oefeningen de komende tijd nog wel wordt uitgebreid. China wil een vreedzame hereniging met ‘afvallige provincie’ Taiwan, maar behoudt zich ook het recht voor geweld te gebruiken. De Verenigde Staten hebben zich altijd op de vlakte gehouden op de vraag hoe het land daarop zou reageren. Maar president Joe Biden zei dit jaar dat de VS Taiwan te hulp zou schieten in het geval van een Chinese aanval. Eerst werd dat gezien als slip of the tongue, maar inmiddels heeft hij het al drie keer gezegd, weet Martin. “Het Witte Huis haast zich daarna te zeggen dat het beleid niet is veranderd. Dus het kán drie keer een verspreking zijn geweest, maar een andere theorie is dat de Amerikanen bewust verwarring zaaien over wat hun reactie zal zijn áls China aanvalt. Strategische ambiguïteit, noemt Martin dat. “Om te zorgen dat China niet weet wat de Amerikaanse reactie is, en zich daar ook niet op voor kan bereiden.” Toch denken Martin en Kronenburg dat het niet tot een militair conflict zal komen. “De Chinezen zijn supervoorzichtig. Bij alles wat ze doen, denken ze aan de impact op de binnenlandse politiek en de economie,” zegt Kronenburg. Volgens de oud-ambassadeur hebben zowel China als Taiwan geen belang bij een aanval. “Ze zijn enorm van elkaar afhankelijk.” Daarbij, benadrukt Martin, is China op dit moment militair simpelweg nog niet sterk genoeg om een succesvolle militaire invasie uit te voeren. “Veel heisa is ook niet in het belang van China. Voor Xi is het veel fijner als het lekker stabiel en lekker rustig is in de regio.” Wel zou de huidige ophef volgens haar tot een nieuw Taiwan-beleid kunnen leiden. “Maar dat weten we pas als het er is.”||https://www.parool.nl/wereld/wie-kwam-het-bezoek-aan-taiwan-nu-eigenlijk-ten-goede-het-was-vooral-de-nancy-pelosi-show~b1883897/
2022-08-03||De boerenhorror van Motel Hell is actueler dan ooit||Kalm aan mensen! Het geraas en getier loopt de spuigaten uit. Haal een keer diep adem en slaak een lange zucht, of ga even liggen met gesloten ogen om helemaal niets te doen. Als de ontspanning bereikt is, kunt u zich alsnog onder uw soortgenoten begeven voor een beheerste deelname aan het verkeer of een bezoek aan de supermarkt. Natuurlijk is het niet eenvoudig om het hoofd koel te houden, want alles is onbevredigend, bedorven en te duur geworden. Maar het helpt niet als we elkaar ook nog voor rotte vis uitmaken of in de haren vliegen. Behoedzaam laverend tussen schreeuwende heethoofden, verongelijkte betweters en agressieve verkeersdeelnemers wordt de stedeling overmand door een verlangen naar een simpeler leven, een rustiger bestaan. Weg van de drukte, weg van het gekkenhuis. Het landleven lonkt met glooiende akkers, rustieke bomenlaantjes en een weldadige stilte die hooguit door een leeuwerik, een loeiende koe of een rommelende donderwolk wordt doorbroken. Beethovens Pastorale, maar dan echt. De symfonische plattelandsidylle van Ludwig kan het gemoed nog steeds verheffen, maar de romantiek van weleer is ver te zoeken bij de boerenpraktijk van vandaag. Het regent al jaren alarmerende berichten over de uitstootproblematiek van megastallen, en over de grootschalige ruimingen van de veestapel bij uitbraken van vogelgriep of varkenspest. De klimaatcrisis wordt mede veroorzaakt door de flatulentie van runderen. Duizenden Nederlanders raakten besmet met levensbedreigende Q-koorts die door geiten en schapen werd verspreid. Pelsdierfokkerijen werden gesloten omdat nertsen met covid besmet raakten. Het is niet niks. Het is linke soep en een gebed zonder end. Maar de boer hij ploegde voort. In de bioscoop waren boeren al eng voordat de gevolgen van de grootschalige industriële veeteelt een apocalyptische dimensie kregen. In de jaren zeventig en tachtig kreeg het spanningsveld tussen de oprukkende stad en het rustieke platteland een weerslag in films met een zeer uiteenlopende kijk op de agrarische praktijk. In België blikten filmmakers gloedvol terug in boekverfilmingen waarin het landleven bedreigd werd door de vooruitgang: met het eerste geronk van het automobiel begon de misère. De Vlaamse Boerenfilm werd een begrip dat de Belgische cinema van die tijd typeerde. In veel opzichten was de Vlaamse stroming een voortzetting van de nostalgische heimatfilms die na de Tweede Wereldoorlog in Duitsland verschenen. De strekking: toen we nog van het land leefden en de seizoenen ons ritme bepaalden was alles beter. Het weerspiegelde een verlangen naar de verloren onschuld en maakte de boer tot de ziel van de natie. Amerikaanse westerns uit die periode plaatsten de veehouder op een voetstuk: zonder de cowboy (koeienjongen) was het niets geworden met Amerika. Maar in de jaren zeventig werd dat beeld bruut van de sokkel getrokken en kregen de veehouder en de vleesverwerkende industrie een angstaanjagende dimensie. Het was een omkering van het idee dat de stad door moord en doodslag geteisterd wordt terwijl op het platteland alles pais en vree is. Stedelingen die de snelweg verlaten eindigden in de klauwen van onbeschaafde carnivoren die god noch gebod eren. Dat is in de horrormijlpaal The Texas Chainsaw Massacre (1974) niet alleen eng en zenuwslopend maar ook grappig, omdat de verknipte slagersfamilie als een absurde karikatuur van de Amerikaanse vleesindustrie wordt gepresenteerd. In de malle griezelklucht Motel Hell (1980) wordt dat idee met elementen uit Hitchcocks Psycho (1960) gecombineerd. De film draait om de oude varkensboer Vincent, die dankzij zijn smaakvol gerookte vleeswaren een uitstekende reputatie in de regio heeft en ook nog een klein motel bestierd. Het is geen verrassing dat gasten het risico lopen op de menukaart te eindigen. Wanneer er geen gasten komen, rijdt de boer op zijn tractor naar de hoofdweg om met strategisch geplaatste obstakels ongelukken te veroorzaken. De slachtoffers worden rechtop in zijn akker geplant en met een trechter vetgemest tot ze geoogst en gerookt kunnen worden. Boer Vincent verklaart dat hij goed werk verricht en twee vliegen in een klap slaat, want er zijn te veel mensen en er is te weinig voedsel. Zijn zuster Ida valt hem bij en stelt dat zij tenminste verantwoordelijkheid nemen voor het voortbestaan van de planeet. Het is opmerkelijk dat een buitenissige satire uit 1980 vandaag actueler en urgenter overkomt dan ooit tevoren. Het onderstreept dat de huidige problematiek al een halve eeuw op de agenda staat terwijl er weinig vooruitgang is geboekt. Maar de boer hij ploegde voort.||https://www.parool.nl/ps/de-boerenhorror-van-motel-hell-is-actueler-dan-ooit~b1f29d1a/
2022-08-03||Soms is de mythe nu eenmaal sterker dan de realiteit||“Op de derde etage hangt het schilderij dat hij als laatste maakte, met een vlucht kraaien. Als een aankondiging van de dood.” Oudste Dochter keek me aan. “Toen was hij al gek, toch?” “Ja,” zei ik. “En daarna schoot hij zichzelf neer.” “Klopt.” We liepen door het Van Gogh Museum. “Straks ga je het weer zeggen, hè?” zei Oudste Dochter. “Hè, wat?” “Van die streepjes.” Ik beet op mijn lip. “Hoe lang ga je dat nog volhouden, dat ik vroeger zei dat ik hem de Streepjesman noemde.” Ik zweeg. “Bij mij in de klas zaten er nog drie die hem zo noemden.” Ze lachte en klopte me een paar keer op mijn schouder. Ik keek naar De aardappeleters. Net 21 geworden, Oudste Dochter. Ze gaat binnen een paar weken op kamers. We keken naar facsimile’s van de aantekeningenboekjes van Van Gogh. “Hebben ze het pistool ook hier?” Ik vertelde dat het pistool waarmee Van Gogh zichzelf had neergeschoten een paar jaar geleden was geveild. Het museum had het niet gekocht, ook omdat niet helemaal zeker was dat het om hét pistool ging. “Jammer,” zei Oudste Dochter. “Het was bijna net zo’n pistool waarmee Paul Verlaine op Arthur Rimbaud schoot. Twee dichters. Verlaine was verliefd op Rimbaud, maar die moest daar niets van weten. Toen schoot Verlaine op Rimbaud, maar hij raakte hem alleen in zijn hand. Ik ben nog bijna een keer naar Mons gegaan, waar dat pistool werd tentoongesteld.” “Oké,” zei Oudste Dochter. We gingen naar de derde etage, waar we lang voor Amandelbloesem bleven staan voor er plek was bij Korenveld met kraaien. “Van Gogh was niet meteen dood toen hij zichzelf neerschoot, toch?” zei ze na een tijdje. “Nee, hij stierf twee dagen later.” “Slechte pistolen dus,” concludeerde Oudste Dochter. En ze liep naar Korenveld met kraaien, waar nu plaats was. We stonden naast een man met twee puberdochters. “Dit was het laatste schilderij dat hij schilderde,” zei de man. “Kijk maar eens goed. Zien jullie die kraaien? Die kondigen zijn dood al aan.” Oudste Dochter keek me aan. Ja, dat waren ongeveer ook mijn woorden. Een van de pubers liep naar het bordje dat naast het schilderij aan de muur hing. Ze boog zich voorover. “Pap!” zei ze toonloos, zonder haar ogen van het bordje te halen. “Ja, wat is er?” “Moet je horen: het is niet verwonderlijk dat dit monumentale landschap nog altijd wordt gezien als een directe aankondiging van Van Goghs tragische zelfmoord en daarmee als zijn laatste werk. Feit is echter dat hij na dit schilderij nog verschillende aanzienlijk vrolijkere werken maakte – maar in sommige gevallen is de mythe nu eenmaal sterker dan de realiteit.” Ze richtte zich op en keek naar haar vader met een meewarige glimlach die alleen een meisje van een jaar of veertien, vijftien kan produceren. (Zo’n lachje dat meer zegt dan duizend woorden.) Vader zei niets. “Wat een giller,” zei haar jongere zus alleen maar. Oudste Dochter wilde ook wat zeggen, maar ik keek haar zo dreigend aan dat ik zag dat ze dacht dat als ze nu haar mond open zou doen, de gratis lunch van na het museumbezoek weleens aan haar neus voorbij zou kunnen gaan. Ze koos voor de groentekroketten. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/soms-is-de-mythe-nu-eenmaal-sterker-dan-de-realiteit~b78c1dea/
2022-08-03||Vulkaan op IJsland uitgebarsten||De uitbarsting is op het zuidwestelijke schiereiland Reykjanes, zo’n 40 kilometer buiten hoofdstad Reykjavik. Volgens meteorologen zijn er sinds zaterdag ongeveer 10.000 aardbevingen in het gebied geregistreerd. De burgerbescherming van de eilandstaat vraagt mensen voorzichtig te zijn en niet in het gebied te komen. Wetenschappers zijn onderweg met een helikopter om de situatie te beoordelen. Een vooraanstaande vulkanoloog zei dat de spleet enkele honderden meters lang is, maar dat het nog lastig is de omvang van de uitbarsting in te schatten. Het ministerie van Buitenlandse Zaken liet weten dat het risico voor bevolkte gebieden en belangrijke infrastructuur zeer laag wordt ingeschat. De belangrijkste luchthaven van het land ligt op het schiereiland, maar er is nog geen overlast voor het vliegverkeer. Voor de uitbarsting van vorig jaar was het bijna achthonderd jaar geleden dat op Reykjanes een vulkaan actief was. IJsland telt dertig vulkanische systemen en meer dan zeshonderd warmwaterbronnen. Het land is een van de geologisch actiefste plaatsen op aarde. In april 2010 barstte de vulkaan onder de gletsjer Eyjafjallajökull uit. Duizenden vluchten werden toen geschrapt. Luchtvaartondernemingen en vliegvelden leden miljardenverliezen.||https://www.parool.nl/wereld/vulkaan-op-ijsland-uitgebarsten~b4ab93a6/
2022-08-03||WOII-veteranen komen niet naar herdenkingen vanwege chaos op Schiphol||Een aantal veteranen diende onder meer bij de 82nd Airborne Division, die in 1944 de Waal bij Nijmegen probeerde over te steken. Ze stuitten daar op fel verzet van de Duitsers. Volgende maand zouden ze bij de herdenking van de ‘Waal Crossing’ zijn in die stad. Een andere veteraan die over zou komen is de inmiddels 100-jarige Tom Rice van de 101st Airborne Division. In 2019 was hij ook in Nederland en kreeg hij landelijke bekendheid toen hij ondanks zijn leeftijd nog een parachutesprong maakte tijdens de herdenking. De meeste veteranen zijn volgens de stichting echter nog nooit eerder terug geweest en wilden nog één keer naar de plek waar ze 77 jaar geleden vochten voor de vrijheid van Nederland. Een aantal van hen zou de herdenking twee jaar geleden al bijwonen, maar die ging toen niet door vanwege corona. Nu is volgens de Nederlandse coördinator van de Best Defence Foundation de chaos op Schiphol de boosdoener. “Als iedereen uit deze groep 21 jaar was geweest, hadden we geen probleem. Maar de jongste is 96 jaar. Met deze mannen wil je geen enkel risico nemen. We moeten ervan op aan kunnen dat de koffers aankomen. En je kunt deze mensen ook niet uren in de rij op Schiphol laten wachten als ze weer vertrekken, laat staan dat hun vluchten worden geannuleerd.” Schiphol maakte dinsdag bekend dat het ook in de herfst bijzonder druk blijft en er gemiddeld 3500 reizigers per dag minder kunnen vliegen dan gedacht. Eerdere jaren begeleidde de marechaussee veteranen als ze aankwamen en weer vertrokken, maar toen de Best Defence Foundation dit jaar via hun contactpersoon wederom het verzoek deed om deze mannen in september te begeleiden, kregen ze te horen dat hier van de leiding geen gehoor aan mocht worden gegeven. De marechaussee wordt op dit moment platgebeld met dergelijke verzoeken. Het begeleiden van reizigers leidt door de drukte tot onrust bij andere passagiers omdat ze die functie uitvoeren in burger. Het advies luidde om op tijd te komen of eventueel via de zogenoemde vip-room te reizen, oftewel met speciale extra service. De stichting zag dat niet zitten en besloot daarop dat het verstandiger was helemaal niet naar Nederland te komen. Volgens een woordvoerder van de marechaussee heeft de stichting nooit officieel een verzoek ingediend bij de vip-coördinator om deze groep te begeleiden. Als de Best Defense Foundation dat alsnog doet, wordt er gekeken wat er voor deze veteranen kan worden geregeld, zegt hij. “Ook in deze drukke omstandigheden zijn er mogelijkheden om hen te begeleiden.” Een woordvoerder van Schiphol sluit zich hierbij aan. Voor de Best Defence Foundation is dit aanbod niet meer aan de orde. De optie op de vliegtickets die ze hadden is inmiddels verlopen en nieuwe tickets reserveren valt vele malen duurder uit. “We proberen ze nu tijdens Bevrijdingsdag alsnog naar Nederland te halen.”||https://www.parool.nl/nederland/woii-veteranen-komen-niet-naar-herdenkingen-vanwege-chaos-op-schiphol~b35959db/
2022-08-03||Lange rijen op Schiphol? Wie genoeg geld heeft kan ze omzeilen||Lange wachtrijen, inperking van het aantal reizigers en geannuleerde vluchten: de problematiek op Schiphol, mede veroorzaakt door een tekort aan personeel, tergt reizigers al maandenlang. Hoewel de situatie niet meer zo extreem is als in de meivakantie en het begin van de zomer, zijn de problemen nog lang niet opgelost. Het duurt nog minimaal twee maanden tot er genoeg personeel is aangenomen (en opgeleid) om een soepele doorstroom te krijgen, en naar alle waarschijnlijkheid zullen de problemen ook dan niet voorbij zijn. Begrijpelijk is het daarom dat reizigers voor die tijd op zoek gaan naar manieren om de lange rijen te omzeilen. Voor de hand ligt een bezoek aan een alternatieve vertrekhaven of een vakantie met de trein. Als je dan toch via Schiphol wilt vertrekken kun je het beste een vlucht boeken op een tijdstip dat de rest van Nederland nog in bed ligt. De rijen zijn ’s nachts korter. Ook is het mogelijk om in een van de twee hotels achter de douane een kamertje te boeken, zodat je al eerder de wachtrij kunt doorstaan. In je hotelkamertje kun je dan rustig wachten tot je naar de gate moet vertrekken. Dat scheelt toch de zorgen om de vlucht op tijd te halen. Heb je echt geen zin om (lang) te wachten, dan kun je proberen om een van de diensten die voorrang beloven bij de securitychecks in te schakelen. Zo is er bijvoorbeeld Privium, waar je met een abonnement (vanaf €155,- per jaar) de zogeheten priority lane kunt pakken. Vanwege het grote aantal aanvragen heeft Privium echter een ledenstop ingesteld tot ‘in ieder geval 1 september’. Je kunt nog wel gebruik maken van de service als je een American Express Creditcard aanvraagt. Geen zin in een nieuwe creditcard, maar wel geld over? Dan kun je altijd de zogeheten Vip Services op Schiphol inschakelen. De service omvat ‘check-in, afhandeling bagage, paspoortformaliteiten, vervoer per limousine/luxe bus/courtesy car en food & beverage service’. Ook mag je wachten in een privélounge, indien beschikbaar. Dit alles kost een schamele €471,90 per boeking. Voor mensen met een kleinere portemonnee zit er helaas niet veel anders op dan de lange wachtrijen te doorstaan. En wie eraan denkt te reizen met een werknemer van bijvoorbeeld KLM om zo de rijen te omzeilen, komt van een koude kermis thuis. De zogenaamde IPB regeling – IPB staat voor ‘indien plaats beschikbaar’ – is sowieso in eerste instantie voor enkel het personeel bedoeld, vertelt een woordvoerder van KLM. Bovendien zijn er nu moeilijk plaatsen beschikbaar, want de luchtvaartmaatschappij heeft al vluchten moeten schrappen. Daarnaast is het niet zo dat werknemers meer rechten hebben dan anderen. “Ook zij moeten precies dezelfde regels volgen en krijgen geen voorrang. Ze gelden gewoon als normale passagiers en zullen dus in dezelfde rij moeten aansluiten.” Sommige passagiers lijken er alles aan te willen doen om de lange rijen op Schiphol te vermijden. Sinds de drukte in de meivakantie is het aantal aanvragen voor assistentie hard gegroeid, op piekdagen tot wel 35 procent meer dan in 2019, terwijl de passagiersaantallen nu lager liggen dan toen. Al kan niet concreet worden aangetoond dat reizigers misbruik maken van het aanvragen van assistentie, toch maakt Schiphol zich zorgen. De stijging kan volgens Schiphol twee redenen hebben, legt een woordvoerder uit. ‘Reizigers staan langer in de wachtrij en kunnen fysiek niet lang staan, ze hebben dus eerder last minute assistentie nodig. Daarnaast vermoeden we ook dat er reizigers zijn die het als hulpmiddel inzetten om sneller door de securitycontrole te komen, bijvoorbeeld doordat we lege rolstoelen aantreffen direct achter de securitycontrole.’ De luchthaven roept daarom op alleen assistentie aan te vragen als dat vanwege medische problemen echt nodig is, ook al is de rij nog zo lang.||https://www.parool.nl/nederland/lange-rijen-op-schiphol-wie-genoeg-geld-heeft-kan-ze-omzeilen~b6bfefe4/
2022-08-03||Nieuwe bolderkar voor ‘Zwerfinator’ Dirk Groot na inzamelingsactie||Het was flink schrikken zondagmiddag, toen Groot na een lange en natte dag zwerfvuil opruimen terugkwam bij zijn bolderkar. Die had hij geparkeerd bij een brug, vlak bij de McDonald’s in Purmerend. Het was een rustig plekje met weinig mensen in de buurt. Perfect om de grote bak – extra stevig en met dikke luchtbanden – even neer te zetten terwijl Groot in de buurt afval raapte. Maar bij terugkomst stond de bolderkar er niet meer. Groot trekt al jaren door Purmerend en omstreken om zwerfvuil op te rapen. Hij begon ermee toen hij vader werd. Vanachter de kinderwagen stoorde hij zich aan alle rommel die hij tegenkwam en zo werd de ‘Zwerfinator’ geboren. Gewapend met zijn grijper en afvalkorf gaat hij als een echte afval-Terminator de strijd aan. Geen blikje of zakje is veilig voor zijn afvalstok. “Hasta la vista, zwerfie.” Van alles dat hij opraapt, maak Groot gelijk een foto. Die belandt in een databank, die hij aanlegt omdat hij de officiële onderzoeken naar rommel op straat niet vertrouwt. Volgens hem ligt de oplossing voor zwerfvuil niet bij boetes of verantwoordelijkheid creëren, maar begint het wat hem betreft bij statiegeld. Dat blijkt ook uit zijn metingen. Bijna de helft van het zwerfafval dat hij opraapt, bestaat namelijk uit drankverpakkingen. Zijn resultaten gaan in tegen die van de officiële zwerfvuilmetingen. Terwijl zijn bolderkar vol ligt met flesjes en blikjes richten die onderzoeken zich op de veel talrijkere, maar kleine sigarettenpeuken en kauwgommetjes. Een kwajongensstreek, dacht Groot toen hij terugkwam op de plek waar hij zijn bolderkar had achtergelaten. Al snel werd duidelijk dat de kar echt gestolen was. Met ook zijn portemonnee erin. Daarnaast had hij de kar net zes maanden. Lang heeft hij er dus niet van kunnen genieten. Er restte niets anders dan aangifte doen, maar daar was Groot verder niet mee geholpen. Hoe kan ik écht helpen, vroeg vriend René Rövekamp uit Tilburg zich af. De twee kennen elkaar vanwege hun gedeelde strijd tegen zwerfvuil en plasticsoep. Rövekamp besloot een inzamelingsactie te starten om Groot aan ‘new wheels’ te helpen. Van Hellevoetsluis tot Amsterdam en zelfs België stroomden de steunbetuigingen en donaties binnen. Het doel was 133 euro inzamelen, maar nog geen week later staat de teller op meer dan 1000 euro. Genoeg voor een nieuwe bolderkar, nieuwe klemmen en manden, én nieuwe sloten voor zijn huis. Zijn huissleutels lagen namelijk ook in de kar. Groot wil wat overblijft van het ingezamelde geld gebruiken om een stichting op te zetten: de Zwerfinator Foundation. Hij hoopt op die manier nog meer onafhankelijk onderzoek te kunnen doen naar zwerfvuil en zo bij te dragen aan een structurele oplossing.||https://www.parool.nl/amsterdam/nieuwe-bolderkar-voor-zwerfinator-dirk-groot-na-inzamelingsactie~b0331953/
2022-08-03||Groot onderhoud straten De Wetbuurt in Amsteldorp stuit op verzet||Het is een héér-lij-ke plek, zegt Annemiek Voor in ’t holt over Amsteldorp, de woonwijk vlak achter het Amstelstation. “Ontzettend rustig, heel groen. Er zijn huur- en koophuizen, waardoor hier veel verschillende mensen wonen, jong en oud. Kinderen kunnen hier veilig buitenspelen, mensen kennen elkaar. Echt een stukje dorp in de stad.” Toch is er wat aan de hand in deze ogenschijnlijke idylle, specifiek in De Wetbuurt, het zuidelijke deel van Amsteldorp, tussen de Weespertrekvaart en de Gooiseweg. De gemeente gaat binnenkort namelijk beginnen met groot onderhoud. Er wordt opnieuw bestraat, stoepen worden vernieuwd en verbreed, bomen die slecht groeien worden vervangen en de riolering en ondergrondse elektriciteitskabels worden vernieuwd. Prima idee, zou je zeggen, maar bij een inloopavond twee weken terug kwamen de bewoners erachter dat de straten tijdens deze operatie volgens nieuwe richtlijnen zullen worden ingericht. Volgens de plannen wordt in een deel van de Von Liebigweg en achterliggende straten eenrichtingsverkeer ingesteld, worden er bijna tachtig parkeerplaatsen opgeheven en moeten hier en daar groen en stukken trottoir wijken. De nieuwe inrichting zou de doorstroming van het verkeer en de veiligheid op straat ten goede komen. Buurtbewoners bestrijden dat ten zeerste en willen de ingrepen, die al met al anderhalf jaar zullen gaan duren, koste wat kost voorkomen. “Het is een slechte oplossing voor een fictief probleem,” zegt Jochem Floor, die er al ruim tien jaar woont en secretaris van Vereniging Buurtbeheer Amsteldorp is. “Er is maar één toegangsweg voor auto’s naar onze buurt, dus van problemen met onveiligheid, doorgaand verkeer of doorstroming is hier helemaal geen sprake. Het is hier zo rustig, je kunt er letterlijk een kanon afschieten. Met deze veranderingen verpest je het leefklimaat voor de komende dertig jaar.” Annemiek Voor in ’t holt verwacht veel problemen als parkeerplaatsen worden opgeheven en straten eenrichtingsverkeer worden. “Als je zo veel plekken in een straat verwijdert, heeft dat invloed op het hele buurtje. De bewoners moeten nu langer op zoek naar een nieuwe plek. En door het eenrichtingsverkeer zullen ze meer rondjes moeten rijden, wat alleen maar drukte op zal leveren en de straten juist onveiliger zal maken.” Hans Blom woont al 56 jaar in Amsteldorp – hij is er geboren – en ziet de herinrichting absoluut niet zitten. “Ze zijn helemaal van het padje af,” zegt hij kwaad. Blom is timmerman, en vertelt dat veel buurtbewoners een dergelijk beroep hebben. Die parkeerplekken zijn dus bittere noodzaak. “Dit is van oorsprong een arbeidersbuurt. Veel mensen werken in de bouw en hebben ook een bedrijfsauto. ’s Avonds staat het dus gewoon vol in de straat.” Hij rekent snel uit dat hij en zijn naaste buren acht auto's hebben. “En er komen vier plekken voor terug. Waar moeten al die auto’s heen?” Blom is ook boos over hoe het stadsdeel met hem en zijn medebewoners omgaat. De inloopavond werd vlak voor de zomervakantie gehouden en de werkzaamheden moeten nog tijdens deze vakantie beginnen. “Ze willen dat niemand zich ermee gaat bemoeien,” zegt Blom. “Ik vind het schandalig dat dit gebeurt zonder met de bewoners in gesprek te gaan.” De herinrichting is er volgens de groep buurtbewoners een waarvan zij ingrijpende gevolgen zullen ondervinden – maar inspraak is volgens de gemeente niet nodig, omdat er geen sprake zou zijn van een herinrichting. Ruim honderd Amsteldorpers hebben een bezwaarbrief aan het stadsdeelbestuur ondertekend. Tot nu toe zonder succes: de stoeptegels, kabels en rioleringsbuizen liggen al klaar op straat en de werkzaamheden gaan volgens het stadsdeel gewoon eind augustus van start.||https://www.parool.nl/amsterdam/groot-onderhoud-straten-de-wetbuurt-in-amsteldorp-stuit-op-verzet~baad1b1f/
2022-08-03||Stunt op transfermarkt: Jasper Cillessen staat voor terugkeer bij NEC||De verwachting is dat NEC de spectaculaire transfer een dezer dagen afrondt. Cillessen mocht vertrekken bij Valencia, waar hij op het tweede plan dreigde te raken. Aan het einde van afgelopen seizoen zong zijn naam nog rond bij PSV, maar de Eindhovenaren trokken Walter Benítez aan als nieuwe eerste keeper. Ook Ajax werd genoemd in het geruchtencircuit, maar de keeper keert dus ook niet terug naar Amsterdam, waar de 63-voudig international vijf seizoenen onder contract heeft gestaan. In de zomer van 2011 verkaste Cillessen van NEC naar Ajax, waar hij drie keer landskampioen werd onder trainer Frank de Boer en 178 officiële wedstrijden speelde. De doelman verdiende een transfer naar FC Barcelona, dat in de zomer van 2016 vijftien miljoen euro inclusief bonussen voor hem betaalde. Daar werd hij nooit een vaste waarde, waarna hij in de zomer van 2019 naar Valencia vertrok. Doelman Neto bewandelde de omgekeerde weg. Ook bij Valencia was zijn positie onder de lat niet altijd zeker. Daarnaast kampte Cillessen regelmatig met blessures. “Er zijn daar een nieuwe voorzitter en trainer gekomen. Mijn contract loopt nog een jaar door,” zei Cillessen begin juni, na het Nations Leagueduel met België. “Dus normaal gesproken moet ik die verbintenis verlengen of op zoek gaan naar een andere club.” Het wordt dus een nieuwe club . Vermoedelijk NEC.||https://www.parool.nl/sport/stunt-op-transfermarkt-jasper-cillessen-staat-voor-terugkeer-bij-nec~b901aa75/
2022-08-03||Ruim 15 jaar voor drugshandelaar Seref C. na doodsteken stel in Nieuw-West||Het hof acht bewezen dat de Amsterdamse Turk heroïnehandelaar Sait Oyunlu doodstak in zijn woning aan de Israël Queridostraat, waarna hij Dikayak tot op straat achtervolgde, en haar met zeventien messteken doodstak, terwijl veel buurtbewoners toekeken. Omdat niet is vast te stellen wat het motief voor de fatale steekpartij was, en of sprake was van een vooropgezet plan, is moord volgens het hof niet bewezen. Dubbele doodslag wel. Seref C. was die nacht waarschijnlijk naar de woning van Oyunlu en Dikayak gekomen voor een heroïnedeal, zoals vaker. Hij kende de beide slachtoffers uit het drugsmilieu, waarin Oyunlu een grote speler was. In de woning, ‘een plek waar de slachtoffers zich veilig hadden moeten kunnen wanen’, stak C. Oyunlu met negen messteken dood. Dikayak vluchtte op haar sloffen naar buiten, waar C. haar inhaalde en voor de ogen van meerdere buurtbewoners met zeventien messteken doodde. Op het knipmes dat op de vluchtroute van de dader is gevonden, zat zowel dna van Seref C. (op het lemmet) als dna van Oyunlu (in het heft waarin het lemmet was ingeklapt). Dat het dna van Oyunlu in de binnenkant van het mes moet zijn beland doordat C. en hij het allebei hadden vastgehad om de drugs te testen, zoals C. heeft geopperd, gelooft het hof niet. Bovendien zat dna van zowel Oyunlu als Dikayak onder het bandje van het horloge dat C. droeg – vijf maanden nadat het stel was doodgestoken. Het hof stelt vast dat de slachtoffers gezien de vele steken ‘verschrikkelijke laatste momenten hebben moeten doormaken’, en dat de steekpartij voor de buren ‘een schokkende gewaarwording was die evident gevoelens van onveiligheid heeft gegeven’. In principe zou het hof de toenmalige maximumstraf voor dubbele doodslag passend hebben gevonden, maar om twee redenen matigt het de straf. Ten eerste is Seref C. in andere zaken na de steekpartij veroordeeld. Aangezien een verdachte niet zwaarder mag worden gestraft als die in gescheiden processen terechtstaat, moeten de in die andere zaken opgelegde straffen van de twintig jaar worden afgetrokken. Bovendien krijgt hij één jaar aftrek omdat de strafzaak over het doodsteken van Oyunlu en Dikayak veel te lang heeft geduurd. Dat in het grootschalige rechercheonderzoek ‘veel is misgegaan’, noemt het hof ‘zorgelijk’, maar het verbindt daar geen andere consequenties aan. De rechtbank had Seref C. 14,5 jaar cel opgelegd voor het doodsteken van het stel, na een eis van 25 jaar. Overigens is Seref C. in 2016 vrijgesproken van de moord op een garagehouder in Valkenswaard.||https://www.parool.nl/amsterdam/ruim-15-jaar-voor-drugshandelaar-seref-c-na-doodsteken-stel-in-nieuw-west~bbab3b93/
2022-08-03||Alleen de vlinder in Amsterdam heeft het moeilijk met de droogte||Eerst het goede nieuws: over een tekort aan drinkwater hoeven Amsterdammers zich geen zorgen te maken, ook niet als de droogte nog wekenlang aanhoudt. De aanhoudende droogte in Nederland wordt zo ernstig dat waterbeheerders woensdagmiddag een crisisteam hebben samengesteld en afspraken worden gemaakt voor een eventuele verdeling van water. In Amsterdam zal het vooralsnog zo’n vaart niet lopen. “Drinkwater heeft Amsterdam voldoende,” zegt een woordvoerder van Waternet, “ook als in de rest van het land een tekort komt.” Waternet maakt drinkwater uit de Lek en van het grondwater in de Bethunepolder, dat continu wordt aangevoerd. Zolang genoeg water door de Lek en het Amsterdam-Rijnkanaal stroomt, heeft Amsterdam en omgeving voldoende drinkwater. Bovendien heeft Waternet een extra opslag in de Amsterdamse Waterleidingduinen. In geval van langdurige droogte kan daar tot wel drie maanden extra water vandaan worden gehaald, maar dat was zelfs tijdens de extreme droogte in 2018 niet nodig. Ook bij de waterschappen verwachten ze vooralsnog geen grote problemen. Wel is de toegang naar de Muidertrekvaart vanaf het Amsterdam-Rijnkanaal dinsdag afgesloten. Dat is gebeurd om het natuurgebied Naardermeer te beschermen tegen het indringen van zout water. “Dat is de laatste maatregel,” zegt een woordvoerder van Waterschap Amstel, Gooi en Vecht. “Wellicht volgen nog meer maatregelen. We bekijken dat van dag tot dag.” Ook die maatregelen worden vooralsnog niet in de directe omgeving van Amsterdam uitgevoerd. De woordvoerder: “Mocht het waterpeil in het Markermeer zakken, dan kunnen noodpompen bij Muiden worden aangezet. Die zijn daar tijdens de droogte in 2018 geplaatst, maar uiteindelijk nooit gaan draaien, omdat het opeens begon te regenen.” De bladeren van bomen en struiken zien er overal uit alsof het herfst is en grasvelden zijn geel geblakerd. Dat ziet eruit als hittestress, maar dat valt volgens Hans Kaljee, boomexpert bij de gemeente Amsterdam, reuze mee. Kaljee: “Bomen en struiken kunnen vanaf augustus uitstekend met droogte omgaan. De nieuwe knoppen voor de winter zijn dan al gemaakt. Sommigen laten door de droogte hun bladeren vallen, maar dat doen ze om zich te beschermen tegen uitdroging. Dan hoeven ze minder vocht op te nemen.” Volgens Kaljee zijn bomen en struiken in het westen van Nederland, mits ze in het voorjaar voldoende water hebben gehad, niet snel in de problemen, omdat hier veel water is en condens zit vlak onder het oppervlak. Anders dan bijvoorbeeld op de Veluwe, waar het grondwater onder het zand vaak acht meter diep zit. Kaljee: “In de Jordaan, Watergraafsmeer en Noord zit het grondwater een halve meter onder de grond. In Nieuw-West en Zuidoost, dat meer met zand is opgehoogd, hebben bomen en struiken het iets zwaarder, en zeker op de taluds in Zuidoost of langs de ringweg A10 die nog hoger ligt, maar ook met die bomen komt het goed.” Gras heeft zelfs nog een grotere buffer. Kaljee: “Gras kan twee, drie weken geel zijn, maar zodra er water op komt, wordt het weer groen. Gras gaat bij droogte gewoon even in een soort ruststand.” Volgens stadsecoloog Remco Daalder is er maar één groot slachtoffer van de droogte. “Het is een ontzettend slecht vlinderjaar. Normaal wemelt het eind juni, begin augustus overal van de vlinders, maar vanwege de droogte en de hitte staan de bloemen niet uitbundig te bloeien, en daarom zie je ze ontzettend weinig.” Sprinkhanen varen zelfs wel bij de droogte, want die eten ook verdorde bladeren. Daalder: “En vogels kunnen vliegen, dus die vinden altijd nog wel ergens water. Al is dit weer niet lekker voor ze. Je kunt het zien. Dan zitten ze met de bek open om te proberen de hitte kwijt te raken.”||https://www.parool.nl/amsterdam/alleen-de-vlinder-in-amsterdam-heeft-het-moeilijk-met-de-droogte~b23e8c19/
2022-08-03||Met Veerman, Gakpo, Sangaré en De Jong in vorm kan PSV thuis winnen ||Behalve Veermans doelpunt noteerde ik zijn geweldige opening op Max in de 53ste minuut en een dito pass op Gakpo die soleerde en Saibari een niet te missen kans bood. Die miste het onmisbare. Intussen was bij Monaco-PSV het wisselen begonnen, wat bij PSV betekende dat er kwaliteit werd ingeleverd en bij Monaco dat het elftal beter werd. Bij de Fransen kwam er 63 miljoen euro transferwaarde het veld in, bij PSV maximaal 20. De begroting van PSV haalt het niet bij die van Monaco. Diop deed tien minuten mee, maar wat een elan en energie bracht de Franse O21-ster. Op het eerste gezicht lijkt de 1-1 een mooie uitslag voor PSV. Met Veerman, Gakpo, Sangaré en De Jong in vorm kunnen ze thuis winnen. Maar dat verschil in budget verandert niet. Als het op de wissels aankomt, dreigt er gevaar.||https://www.parool.nl/sport/met-veerman-gakpo-sangare-en-de-jong-in-vorm-kan-psv-thuis-winnen~bf0c4b43/
2022-08-03||Wat doen tieners op hun telefoon? Liv (14): ‘In de avond moet ik mijn telefoon aan mijn ouders geven’ ||“Dat verschilt elke dag. Als ik niet zo lekker in mijn vel zit, dan sluit ik me af en zit ik veel op TikTok. Mijn ouders zien soms dat ik wel twee uur naar TikTokfilmpjes heb gekeken en dan mag ik alleen nog op andere apps. In de avond moet ik wel altijd mijn telefoon afgeven.” “Een tijdje geleden was mijn telefoon stukgegaan, maar gelukkig had ik wel een iPad. Ik miste vooral het contact met mijn vrienden. Via WhatsApp sturen we veel foto’s en filmpjes naar elkaar door. Het is ook anders met een iPad, want die kan je niet overal mee naartoe nemen.” “Dat kan ik me moeilijk voorstellen, maar ik denk dat ze niks tekortkwamen. Mijn ouders hebben nu ook een telefoon en ze zijn eraan gewend. Volgens mij was het wel gemakkelijk voor hen, want vroeger waren er nog geen draadloze telefoons, dus ze dachten er niet aan.” “Mijn vader leest elke dag online het nieuws. Als er iets ergs is gebeurd, laat hij dat meestal zien en dan lees ik het. In de avond kijk ik met mijn zusje naar het NOS Jeugdjournaal.” “Tegenwoordig hebben kleine kinderen ook een telefoon. Mijn zusje kreeg er een toen ze acht jaar was. Ik krijg meestal de oude telefoon van mijn vader. Eigenlijk zijn telefoons onmisbaar in de wereld. Elke maand worden nieuwe telefoons uitgebracht, maar dat vind ik wel extreem.”||https://www.parool.nl/ps/wat-doen-tieners-op-hun-telefoon-liv-14-in-de-avond-moet-ik-mijn-telefoon-aan-mijn-ouders-geven~b20fcbd2/
2022-08-03||Hof: aanslag op gebouw weekblad Panorama geen gerichte aanval||Tot die conclusie is het gerechtshof in Amsterdam woensdag gekomen. Net als de rechtbank drie jaar geleden stelt het hof dat sluitend bewijs voor zo’n gerichte aanslag ontbreekt. In het gebouw waren meerdere bedrijven gevestigd. Het gebouw aan de Teleportboulevard in Amsterdam-Sloterdijk werd de avond van 21 juni 2018 onder vuur genomen. Niemand raakte gewond. Wel liep het gebouw forse schade op. De drie verdachten in de zaak, organisator Richard Z. (45) uit Woerden, schutter John P. (49) uit Beverwijk en chauffeur Mike van den B. (29) uit Zwijndrecht, kregen iets lagere straffen dan de rechtbank ze in 2019 oplegde. Z. kreeg vier jaar celstraf, waarvan vijf maanden voorwaardelijk. P. en Van den B. kregen twee jaar en negen maanden celstraf. De rechtbank veroordeelde Z. eerder tot vier jaar cel en de beide anderen tot drie jaar cel. Tegen de drie, die hun eerder opgelegde straf al hebben uitgezeten, eiste het OM vorige maand nog 75 maanden cel. De aanklager noemde de aanslag toen opnieuw een gerichte aanval op de vrije pers, ‘passend in een patroon van geweld tegen journalisten en media’ en ‘ondermijnend aan de democratische samenleving’.||https://www.parool.nl/amsterdam/hof-aanslag-op-gebouw-weekblad-panorama-geen-gerichte-aanval~b8558138/
2022-08-03||Officieel watertekort vanwege droogte, verdeelplan treedt in werking||Sinds halverwege juli was er volgens het ministerie van Infrastructuur en Waterstaat al sprake van een ‘dreigend watertekort’; nu spreekt de regering van een ‘feitelijk watertekort’. Daardoor wordt de zogeheten verdringingsreeks in werking gesteld. Dat is een wettelijk vastgelegde maatregel die belangrijke gebieden voorrang geeft als een beperkte hoeveelheid zoetwater moet worden verdeeld. De maatregel was al van kracht in waterschap Vallei en Veluwe, maar nu dus ook in de rest van Nederland. De eerste prioriteit in dit plan is om de dijken veilig te houden en om onomkeerbare schade aan de natuur en veengebieden te voorkomen. Daarna zal het zoetwater worden ingezet om de drinkwater- en energievoorziening in stand te houden. Andere belanghebbenden – zoals de industrie, landbouw en scheepvaart – sluiten later aan in de rij. Minister Mark Harbers (Infrastructuur en Waterstaat) schrijft woensdag ook aan de Tweede Kamer dat het Managementteam Watertekorten (MTW) voor het eerst sinds 2018 bijeen wordt geroepen. Dit team bestaat uit Rijkswaterstaat, waterschappen, drinkwaterbedrijven, provincies en drie ministeries en mag besluiten over maatregelen die meerdere regio’s treffen of zelfs landelijk zijn. De drinkwatervoorziening komt volgens de regering niet in gevaar. Wel vraagt minister Harbers alle Nederlanders om ‘goed na te denken of ze hun auto moeten wassen of hun opblaaszwembadje helemaal moeten vullen’. Door de aanhoudende droogte waren al verschillende maatregelen van kracht. Zo geldt in delen van het land een sproeiverbod voor de landbouw. Ook mogen schepen elkaar niet inhalen op delen van de Gelderse IJssel; de vaargeul is hier smal geworden door de lage waterstand. Daarnaast wordt het waterpeil van het IJsselmeer zo hoog mogelijk gehouden omdat hier veel drinkwater vandaan komt.||https://www.parool.nl/nederland/officieel-watertekort-vanwege-droogte-verdeelplan-treedt-in-werking~b2670544/
2022-08-03||Televisies, een badkamer: OM wil cel voor ambtenaar die zich liet fêteren door aannemers||In totaal nam Van den E. volgens de officieren van justitie over een periode van zeker vijf jaar voor ruim 80.000 euro aan steekpenningen aan van verschillende bouwbedrijven. Hij schond zijn ambtsgeheim en vele integriteitsregels. Van den E. ontving kostbare televisies, een badkamer en een keuken, een scooter, twee telefoons, een Rolex, een iWatch, 14.000 euro aan contanten, stucwerk, korting bij de aanschaf van een Mercedes, onderhoudsbeurten van die Mercedes, een BMW en brandstof. Samen met een collega en hun beider partners zou hij zich door aannemers hebben laten fêteren op een boot tijdens Sail 2015 en een zesgangendiner in restaurant Bord’Eau in hotel De L’Europe. Rob van den E. was werkvoorbereider bij het Ingenieursbureau Amsterdam (IBA). Van 2011 tot 2016 zou hij samen met andere corrupte collega’s aan de lopende band bouwbedrijven op voorhand van geheime informatie hebben voorzien. Hij verschafte de bouwbedrijven bijvoorbeeld ‘directieramingen’ van de verwachte kosten, zodat die daarop hun offertes konden afstemmen. Als de bouwers al verzekerd waren van de opdracht, krikten ze de prijzen volgens justitie te hoog op, om van de extra ‘winst’ de ambtenaren te kunnen fêteren. In Van den E.’s zaak kwamen woensdag met name aanbestedingen van werkzaamheden in de Amsterdamse binnenstad aan de orde. Zo ging het om projecten aan de Kromboomssloot, de Egelantiersgracht, de Oudezijds Armsteeg en de Heintje Hoeksteeg; de Czaar Peterstraat, de Spuistraat, de Bloemgracht, de Amstel, het Singel en de Plantage Doklaan. Van den E. had woensdag in de Amsterdamse rechtbank weinig antwoorden op de vele vragen van de rechtbank. Aan belangrijke (WhatsApp-)gesprekken en gebeurtenissen zei hij ‘geen actieve herinneringen’ te hebben. Bij veel andere vragen beriep hij zich op zijn zwijgrecht. De voorzitter van de rechtbank vroeg hem aan het begin van de zitting: “Begrijpt u waarom hier zo zwaar aan getild wordt?” Rob van den E. antwoordde daarop: “Als het allemaal waar zou zijn, wel, ja.” De rechter: “Veel gaat over integriteit, en hoe je je als ambtenaar moet gedragen. Daarvoor zijn heel veel richtlijnen en beleid.” Van den E. zei dat hij ‘alweer een jaar of dertig geleden’ in dienst was gekomen bij de gemeente en dat destijds ‘een algemeen verhaal over hoe en wat’ was afgestoken met betrekking tot integriteit. Een van de officieren van justitie zei aan het begin van het requisitoir dat ze ‘vandaag veel aan Pinokkio had moeten denken’. De aanklagers geloven vooral niet in zijn geheugenverlies. Van den E. heeft in hun ogen ‘jarenlang alle regels aan zijn laars gelapt’ en samen met corrupte collega’s ‘welbewust en schaamteloos op alle regels met voeten getreden’. Van den E. vroeg volgens sommige bedrijven ‘op een brutale manier om giften’, waar dan bevoordeling tegenover zou staan. “Hij heeft kostbare zaken en diensten gevraagd en aangenomen,” aldus de officieren van justitie. “Hij was een onmisbare schakel in de corruptie, in een geraffineerde werkwijze, samen met zijn eveneens corrupte projectmanagers.” Die oud-collega’s staan donderdag en vrijdag terecht. Door het handelen van de drie, plus enkele eerder veroordeelde ambtenaren, was ‘geen sprake meer van een gelijk speelveld’ voor alle bouwbedrijven die zich op werk in Amsterdam wilden inschrijven, aldus het OM. Van den E. en zijn collega’s zijn inmiddels ontslagen. In een vervolgproces wil justitie ze nog zeer forse bedragen ontnemen. Overigens vinden de officieren van justitie eigenlijk een strafeis van acht maanden cel gepast, maar daar trekken ze een maand van af omdat het proces meer dan drie jaar te lang heeft geduurd.De rechtbank doet op 10 oktober uitspraak.||https://www.parool.nl/amsterdam/televisies-een-badkamer-om-wil-cel-voor-ambtenaar-die-zich-liet-feteren-door-aannemers~b7e04433/
2022-08-03||Vrouw opgepakt voor doorrijden na aanrijden fietsers in Amsterdam||Dat bevestigt een politiewoordvoerder na berichtgeving van AT5. De vier fietsers, twee mannen en twee vrouwen uit Amsterdam, raakten gewond. Een van hen, een man van 60, moest naar het ziekenhuis. Inmiddels is hij weer thuis, aldus de politie. Vanwege het lopende onderzoek kan de politie niets zeggen over de identiteit van de vrouw. Ook is nog niet duidelijk hoe de aanrijding precies kon gebeuren. Ooggetuigen zeggen tegen de omroep dat de automobiliste al een tijdje over het fietspad reed en waarschuwingen van andere weggebruikers negeerde.||https://www.parool.nl/amsterdam/vrouw-opgepakt-voor-doorrijden-na-aanrijden-fietsers-in-amsterdam~bacf9f9b/
2022-08-03||Pelosi vertrekt weer uit Taiwan na omstreden bezoek||De 82-jarige Pelosi is nu op weg naar de Zuid-Koreaanse hoofdstad Seoul, waar haar volgende afspraken gepland staan. Pelosi is bezig aan een rondgang langs Aziatische landen om te spreken met politici en leiders. Pelosi kwam dinsdag aan in Taiwan. Tijdens haar geruchtmakende bezoek aan het eiland zei de Amerikaanse politica in een toespraak tot het Taiwanese parlement dat de VS Taiwan ‘niet in de steek zullen laten.’ China ziet de eilandstaat als afvallige provincie en noemt het bezoek van de Amerikaanse toppolitica een schending van de soevereiniteit. Beijing kondigde al maatregelen aan tegen Taiwan, de Verenigde Staten en Pelosi. Zo startte China met militaire acties tegen Taiwan, vooralsnog gaat het om oefeningen rond het eiland. Door de oefeningen is het lucht- en zeeruim van Taiwan niet bereikbaar. De regering zoekt naar alternatieve routes, onder meer met hulp van Japan en de Filipijnen. “De oefeningen zijn gerechtvaardigd en noodzakelijk,” aldus China in een reactie. Daarnaast blokkeert China de invoer van bepaalde soorten fruit en vis uit Taiwan. Volgens Beijing worden de maatregelen genomen omdat op de schil van fruit afkomstig uit Taiwan sporen van het coronavirus werden aangetroffen. De eilandstaat stelt echter dat het gaat om om een politieke stap. Het Chinese ministerie van Handel heeft ook de uitvoer van natuurlijk zand, dat onder meer wordt gebruikt om beton en asfalt te maken, naar Taiwan stopgezet.||https://www.parool.nl/wereld/pelosi-vertrekt-weer-uit-taiwan-na-omstreden-bezoek~bdbc2f80/
2022-08-03||Nick & Simon bevestigen soloplannen na geruchten over breuk||“Er zijn inderdaad soloplannen van zowel Nick als Simon,” luidt de verklaring van het management. “Maar daarnaast staan er voor dit najaar en voor komend jaar ook nog heel veel spannende en leuke projecten gepland. Festivaloptredens, nieuwe singles, televisieprogramma’s en het tweede deel van de succesvolle NSG Theatertour staan voor na de zomervakantie op de agenda.” Of Nick en Simon daadwerkelijk uit elkaar gaan is nog maar de vraag. Het management verwijst door naar de uitzending van Jinek op 29 augustus waarin de zangers ‘meer vertellen over hun plannen’. Nick en Simon vormen al sinds 2006 een duo. Ze scoorden onder meer hits met nummers als Rosanne, Pak maar m’n hand en De Soldaat.||https://www.parool.nl/kunst-media/nick-simon-bevestigen-soloplannen-na-geruchten-over-breuk~b7e4efe8/
2022-08-03||Erik ten Hag hekelt gedrag Cristiano Ronaldo: ‘Dit is onacceptabel’ ||Ronaldo speelde afgelopen zondag voor het eerst onder Ten Hag bij Manchester United. De 37-jarige vedette ontbrak op de eerste trainingen van de voorbereiding op het nieuwe seizoen en ging ook niet mee naar Azië en Australië vanwege familieomstandigheden. Ronaldo wil vertrekken uit Manchester, omdat hij in de Champions League wil spelen. Manchester United komt uit in de Europa League. Ten Hag maakt echter veelvuldig duidelijk dat zijn spits niet te koop is. Dus deed Ronaldo afgelopen weekend voor het eerst mee bij United. Ten Hag zei dat aan zijn fitheid nog wel het een en ander schort, dus speelde Ronaldo slechts 45 minuten mee tegen Rayo Vallecano. Hij besloot de uitkomst van het duel niet af te wachten, maar vertrok tijdens de tweede helft. Ten Hag zei daarover bij Viaplay: “Dit zie ik zeker niet door de vingers. Dit is onacceptabel. Voor iedereen.” Daarmee refereerde hij aan meerdere spelers die het stadion vroegtijdig verlieten. “We zijn een team en dan hoor je tot het einde toe te blijven.” Ten Hag begint op zondag 7 augustus aan het nieuwe seizoen. Manchester United gaat dan op bezoek bij Brighton & Hove Albion, waar Joël Veltman onder contract staat.||https://www.parool.nl/sport/erik-ten-hag-hekelt-gedrag-cristiano-ronaldo-dit-is-onacceptabel~b9b8416c/
2022-08-03||Inwoners van het Republikeinse Kansas spreken zich massaal uit vóór abortusrecht||“Deze uitslag maakt nog eens duidelijk wat we al wisten: de meerderheid van de Amerikanen is het erover eens dat vrouwen toegang moeten hebben tot abortus,” zei president Joe Biden. “Ze hebben het recht om zelf te beslissen over hun eigen gezondheid.” De stemmen worden nog geteld, maar volgens persbureau AP stemt zeker 60 procent tegen het amendement. Dat Biden reageerde op de uitslag in Kansas, een staat met een kleine drie miljoen inwoners in het centrum van het land, zegt veel over de symbolische waarde van het referendum. Kansas was de eerste Amerikaanse staat waar de bevolking zich direct kon uitspreken over abortus sinds het Hooggerechtshof een streep zette door de uitspraak van Roe vs. Wade, de zaak waarmee sinds 1973 het recht op abortus landelijk was vastgelegd. De uitkomst is een klinkende overwinning voor de voorstanders van het recht op abortus. Dat de mensen in Kansas bovendien in groten getale kwamen opdagen – de opkomst lag een stuk hoger dan bij andere voorverkiezingen, waarmee de stemming samenviel – zal hen extra hoopvol stemmen. Zeker omdat de winst werd behaald in een overwegend Republikeinse staat: bij de presidentsverkiezingen in 2020 behaalde Donald Trump bijvoorbeeld nog een meerderheid van 56 procent. Democraten zullen hopen dat het schrappen van Roe vs. Wade progressieve kiezers op de been zal brengen. De potentie is er, aangezien 61 procent van de Amerikanen volgens het het Pew Research Center vindt dat abortus in (bijna) alle gevallen legaal moet zijn. Of de uitslag in Kansas navolging zal krijgen in andere staten, moet blijken. In november wordt in Kentucky en Montana gestemd over vergelijkbare amendementen. Voor vrouwen in omliggende staten blijft Kansas een toevluchtsoord: bijna de helft van de abortussen wordt uitgevoerd bij vrouwen van buiten Kansas. Zij zijn vooral afkomstig uit nabijgelegen staten als Texas, Oklahoma en Missouri, waar abortus (vrijwel) verboden is.||https://www.parool.nl/wereld/inwoners-van-het-republikeinse-kansas-spreken-zich-massaal-uit-voor-abortusrecht~bea0f414/
2022-08-03||Brasserie Chez Nina in West ontstond bij een toevallige ontmoeting op het terras||In coronatijd zaten ze toevallig naast elkaar op een terras in de Jan Pieter Heijestraat: chef en kookboekenschrijver Nina Olsson (49) en ondernemer Marcel Beemsterboer (56). Ze raakten aan de praat over wat ze aan de horeca gemist hadden en besloten uiteindelijk de brasserie Chez Nina te beginnen. Wat eerst een bontgekleurd Caribisch restaurant was, is nu een zaak met een palet van warme marmertinten, grote planten en donkere houten accenten. Boven de tafels hangen melkglaslampen in de vorm van grote bollen. De wand naast de witte marmeren bar is gevuld met wijnflessen. Olsson wil graag het brasserieconcept aanhouden: “Dat mensen in de ochtend kunnen binnenlopen met hun laptop en in de avond met vrienden voor een cocktail op het terras gaan.” Dat het menu volledig vegetarisch is, blijft op de achtergrond. “Veggie food wordt vaak gezien als gezond – en dat klopt – maar het is ook gewoon lekker eten.” Overdag kunnen er allerlei hapjes worden besteld, zoals de Okonomi Waffles met zwarte boerenkool, gefermenteerde paddenstoelen en nori (€12). Ook voor het diner is shared dining mogelijk, bijvoorbeeld met de met kokos gestoofde linzen, geserveerd met yoghurt en gezuurde uien (€9). Verder heeft Chez Nina een uitgebreid drankassortiment van natuur- en veganistische wijnen, maar ook cocktails. Als het concept aanslaat, is uitbreiden in de toekomst zeker een optie: “Niet om een keten te maken van dezelfde zaken, maar misschien een bakkerij of bloemenwinkel erbij.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/brasserie-chez-nina-in-west-ontstond-bij-een-toevallige-ontmoeting-op-het-terras~bca6ce9ac/
2022-08-03||Duurzaam zijn wegwerpscheermesjes niet, maar deze zijn tenminste (bijna) plasticvrij||“Voor wegwerpscheermesjes was er nog geen plasticvrij alternatief dat op grote schaal beschikbaar is. Na drie jaar ontwikkeling hebben we nu een scheermesje ontworpen van biocomposiet: een mix van houtvezels en -oliën. Doordat het gemaakt is van restproducten, kunnen we de prijs vrijwel gelijk maken aan die van plastic scheermesjes.” “Dat is inderdaad dubbel, daarom noemen we het ‘natuurlijk’ in plaats van duurzaam. Er bestaan al scheermesjes waarbij je het handvat langer kunt gebruiken, toch blijft de behoefte om het weg te kunnen gooien. Dat zie je ook bij rietjes: het papieren alternatief wordt vaker gebruikt dan herbruikbare opties. Wereldwijd belanden per jaar vijf miljard scheermesjes bij het afval, je kunt beter dit mesje weggooien dan de plastic variant.” “We zoeken nog naar een plasticvrij bindmiddel, maar de opties díe er zijn, werken nog niet. Hopelijk komt het er snel, want we streven natuurlijk naar de 100 procent.” “Als de Centrale Markthal, waar ons kantoor zit, opengaat voor het grote publiek, willen we daar workshops lanceren omtrent plastic bewustzijn. En er is al een beweging gaande. Steeds meer horeca gebruikt alternatieve rietjes en deze zomer kwam ik op evenementen, zoals Rollende Keukens, waar met herbruikbare bekers werd gewerkt. Zoiets bespaart niet alleen afval, maar creëert ook bewustzijn bij bezoekers die hopelijk gaan denken: ik kan ook meer producten hergebruiken. In een grote stad als Amsterdam kan dat veel impact hebben.”||https://www.parool.nl/ps/duurzaam-zijn-wegwerpscheermesjes-niet-maar-deze-zijn-tenminste-bijna-plasticvrij~b69912c6/
2022-08-03||PostNL: Alle postbezorgers krijgen vast contract aangeboden||De stap van PostNL betekent dat ruim duizend bezorgers die nu een tijdelijke aanstelling hebben een vast contract krijgen. Tot nu toe kregen postbezorgers na zeven maanden een vast contract aangeboden. In juni sloot PostNL een akkoord met de vakbonden over een loonsverhoging van ruim 8 procent voor zijn bijna 16.500 postbezorgers. Ook het salaris van nieuwe jongere bezorgers werd verhoogd. Daarnaast is de invulling van de uren flexibeler gemaakt. Zij die dat willen, kunnen in sommige steden ook als avondbezorger werken. Dat moet vooral scholieren en studenten die een bijbaan zoeken aantrekken. Wie als nieuwe PostNL-bezorger in bepaalde gebieden aan de slag gaat, krijgt bovendien een bonus van 250 euro een fietsvergoeding. “We zetten deze stap als blijk van waardering en vertrouwen richting alle collega’s die zich dag in dag uit inzetten voor de postbezorging. Zo bieden we hun meer zekerheid,” zegt Bob van Ierland, directeur Post. “Met het vooruitzicht van een vast contract hopen we ook nieuwe postbezorgers te kunnen enthousiasmeren om bij ons te komen werken. Dat is hard nodig in de huidige krappe arbeidsmarkt.” Vorig jaar bezorgde PostNL ruim twee miljard poststukken in Nederland. Van dinsdag tot en met zaterdag worden dagelijks door de circa 16.500 bezorgers zo’n acht miljoen poststukken per dag bezorgd. Ongeveer 2 procent van de postbezorging wordt door uitzendbureaus en sociale werkplaatsen voor hun rekening genomen. Het aantal poststukken dat moet worden bezorgd, neemt al jarenlang af. Dat levert PostNL de nodige kopzorgen op, omdat het bedrijf bij wet verplicht is om vijf dagen per week te bezorgen. FNV is blij met de stap van PostNL, maar wijst er ook op dat het postbedrijf wel iets moet doen om mensen te vinden. “Een vaste aanstelling is goed nieuws, maar de vraag is wel of dit voldoende is om mensen vast te houden en om nieuwe krachten te vinden,” aldus FNV-bestuurder Mariska Exalto. “Ik denk dat mensen enthousiast worden als het salaris ook voldoende is en daar hebben we wel onze vraagtekens bij.” Het bruto uurloon is dit jaar 10,71 euro en wordt volgend jaar verhoogd naar 11,14 euro per uur. De FNV vindt dat het uurloon voor een ‘leefbaar inkomen’ op ten minste 14 euro per uur zou moeten liggen. Exalto: “Zeker met de huidige inflatie.” De vakbond ziet de stap van PostNL daarom meer als een charmeoffensief. Over de contracten van pakketbezorgers wordt niets gemeld. In totaal werken bij PostNL ruim 37.000 mensen. Volgens de FNV is 65 tot 70 procent van de pakketbezorgers op dit moment niet in dienst van het postbedrijf.||https://www.parool.nl/nederland/postnl-alle-postbezorgers-krijgen-vast-contract-aangeboden~b2840190/
2022-08-03||GGD’s zoeken nog massa’s prikkers: 13.000 medewerkers nodig||Vanaf half september krijgt iedereen vanaf 12 jaar een oproep voor een herhaalprik tegen corona. Dat betekent een grootschalige nieuwe prikronde. De landelijke koepel GGD GHOR rekent met ruim 10 miljoen vaccinaties, uiteindelijk afhankelijk van het opkomstpercentage. Voor deze megaoperatie is een hoop personeel nodig voor allerlei functies: coördinatoren, verpleegkundigen, artsen, prikkers, voorbereiders, hosts en administratieve krachten. In totaal gaat het naar schatting om ruim 13.000 medewerkers, waarvan een deel dus nog geworven moet worden in een uiterst krappe arbeidsmarkt. Grootste kink in de kabel is dat veel medewerkers van de vorige lichting inmiddels ander werk hebben, klinkt het in diverse regio’s. Zo heeft GGD Noord- en Oost Gelderland nog ruim tweehonderd extra personeelsleden nodig richting het najaar. GGD Flevoland zoekt tachtig nieuwe medewerkers. GGD IJsselland durft geen exact getal te noemen, maar spreekt eveneens over ‘honderden’. GGD Fryslân voorziet vooral een tekort aan artsen, in lijn met de landelijke trend. Een groot deel van de medewerkers bij de GGD zijn herintreders. GGD Rotterdam-Rijnmond meldt dat de samenwerking met uitzendbureaus altijd goed is geweest. “We weten ook dat er veel oud-medewerkers zijn die eerder hebben geholpen en graag weer aan de slag gaan.” GGD Utrecht gaat slim om met de krapte door medewerkers op meer plekken inzetbaar te maken, zowel bij het testen als vaccineren. “Artsen zijn het lastigst te vinden,” klinkt het ook hier. Hoeveel vacatures er landelijk op dit moment openstaan, is onduidelijk. Het ontbreekt koepel GGD GHOR aan nationale overzichtscijfers, meldt woordvoerder Ernst Moeksis. “Maar in deze arbeidsmarkt is het natuurlijk echt een uitdaging.” Desondanks moet het lukken om uiteindelijk 700.000 prikken per week te zetten in het najaar: “‘Het komt in orde,’ melden de GGD-regio's ons.” Dat komt mede doordat er meer mensen worden geworven dan strikt noodzakelijk. Verder wordt er tussen de regio's steeds beter samengewerkt en helpen technologische innovaties ook. Zo scheelt het werken met een barcode weer medewerkers aan een loket. En de GGD betaalt goed, stelt Moeksis.||https://www.parool.nl/nederland/ggd-s-zoeken-nog-massa-s-prikkers-13-000-medewerkers-nodig~bcde4075/
2022-08-03||Bullet Train doet onherroepelijk aan het werk van Quentin Tarantino denken||Brad Pitt is in Bullet Train een huurmoordenaar met de ironische codenaam Ladybug. Pech achtervolgt hem, en de simpele klus die hij op zich heeft genomen blijkt toch niet zo simpel te zijn. Die klus bestaat eruit een koffer te stelen uit een Japanse hogesnelheidstrein (in het Engels: bullet train). Uiteraard zijn er meer kapers aan boord, ieder met een eigen agenda en bijnaam. Zo zijn er Tangarine (Aaron Taylor-Johnson, die hier meer charisma toont dan in al zijn voorgaande rollen bij elkaar) en zijn partner Lemon (Brian Tyree Henry), die al zijn mensenkennis ontleent aan Thomas de stoomlocomotief. En The Prince (Joey King), die er hevig op los manipuleert met haar voorkomen van een schattig meisje. De indrukwekkende stoet acteurs, inclusief een aantal cameo’s, heeft overduidelijk plezier in hun rollen, met Brad Pitt, die sowieso de laatste jaren een aanstekelijk relaxedheid in zijn acteren heeft gevonden, voorop. David Leitch, die met de trappenhuisscène in Atomic Blonde een van de beste vechtscènes van de laatste jaren regisseerde, rijgt in Bullet Train de actiescènes aaneen. Op de wat te buitensporig computer-geanimeerde finale na, is het een vermakelijke gechoreografeerde chaos vol zwaarden, neonkleuren en giftige boomslangen, ingebed in een plot waarin elk detail en elke wending als een schuifpuzzel in elkaar past. Het gestileerde geweld en de rappe dialogen doen onherroepelijk aan het werk van Quentin Tarantino denken. Zoals ook de vertelstructuur, waarin geregeld stapjes opzij worden gezet om even tussendoor een personage van achtergrond te voorzien. De tegendraadse stijlelementen in de onafhankelijke cinema van de jaren negentig zijn de standaardingrediënten van de blockbuster van nu.||https://www.parool.nl/kunst-media/bullet-train-doet-onherroepelijk-aan-het-werk-van-quentin-tarantino-denken~bb039a50/
2022-08-03||Ajax verhuurt aanvaller Daramy aan FC Kopenhagen||De aanvaller maakte elf maanden geleden nog een flitsend thuisdebuut in de wedstrijd tegen Cambuur (9-0), toen hij de 6-0 voor zijn rekening nam. Het bleek echter ook meteen zijn enige doelpunt in de hoofdmacht, waar hij het vooral moest stellen met een paar (korte) invalbeurten. In de Keuken Kampioen Divisie bij Jong Ajax kwam Daramy tot negen wedstrijden, waarin hij eveneens slechts eenmaal het net vond. Ajax nam Daramy vorig jaar voor 12 miljoen euro over van FC Kopenhagen. Daramy speelde zestien duels in de hoofdmacht van Ajax en scoorde driemaal. De aanvaller wil bij FC Kopenhagen een plek verdienen in de selectie van Denemarken voor het WK in Qatar.||https://www.parool.nl/sport/ajax-verhuurt-aanvaller-daramy-aan-fc-kopenhagen~b892d43c/
2022-08-03||Pelosi bindt niet in: ‘Amerika’s solidariteit met Taiwan is cruciaal’||“Onze delegatie is naar Taiwan gekomen om ondubbelzinnig duidelijk te maken dat we Taiwan niet in de steek zullen laten,” aldus Pelosi. “Nu, meer dan ooit, is Amerika’s solidariteit met Taiwan cruciaal, en dat is de boodschap die we hier vandaag brengen.” Tijdens haar geruchtmakende bezoek aan het eiland zei Pelosi in een toespraak tot het Taiwanese parlement dat nieuwe Amerikaanse wetgeving (gericht op het versterken van de Amerikaanse chipindustrie om te concurreren met China) ‘grotere kansen biedt voor economische samenwerking tussen de VS en Taiwan’. China beschouwt Taiwan, dat de facto al ruim zeventig jaar onafhankelijk is, als een afvallige provincie. Die zal volgens China eens terugkeren bij het moederland, indien nodig met militaire middelen. China wil dan ook geen Amerikaanse ‘avonturen’ in de eigen achtertuin en voelt zich geschoffeerd door Pelosi’s bezoek. De VS heeft China gewaarschuwd het bezoek van Pelosi niet te gebruiken als voorwendsel voor militaire acties tegen Taiwan. China is woedend dat Pelosi Taiwan prees als ‘een van de meest vrije samenlevingen ter wereld’ en het eiland alle mogelijke Amerikaanse solidariteit beloofde. Als vergelding voor Pelosi’s bezoek kondigde de Chinese douane een schorsing aan van onder meer de invoer van citrusvruchten en ander fruit als ook van bevroren makreel, allemaal uit Taiwan. Het ministerie van Handel verbood de export van natuurlijk zand naar Taiwan. Het Chinese ministerie van Buitenlandse Zaken zei dat het bezoek van Pelosi de vrede en stabiliteit in de Straat van Taiwan ernstig schaadt, ‘een ernstige impact heeft op de politieke basis van de betrekkingen tussen China en de VS en een ernstige inbreuk vormt op de soevereiniteit en territoriale integriteit van China’. Sommige van de reeds geplande militaire oefeningen van China zullen nu, bij wijze van represaille voor de Amerikaanse ‘provocatie’, plaatsvinden binnen het 12-zeemijls zee- en luchtgebied van Taiwan. Volgens het Taiwanese ministerie van Defensie een ongekende stap die volgens een hoge defensiefunctionaris neerkomt op een ‘zee- en luchtblokkade van Taiwan’. Pelosi, in haar jonge jaren al een fel China-criticus vanwege mensenrechtenschendingen, had tevens een ontmoeting met een voormalige activist van de Tiananmen-studentenprotesten uit 1989, een boekhandelaar uit Hongkong die eerder werd opgepakt door China en een Taiwanese activist die onlangs door China is vrijgelaten. De laatste Amerikaanse voorzitter van het Huis van Afgevaardigden die naar Taiwan ging was Newt Gingrich, in 1997. Pelosi’s bezoek vindt plaats in een tijd van sterk verslechterende Chinees-Amerikaanse betrekkingen. Anders dan ten tijde van Gingrich is China nu een veel machtigere economische, militaire en geopolitieke macht.||https://www.parool.nl/wereld/pelosi-bindt-niet-in-amerika-s-solidariteit-met-taiwan-is-cruciaal~b7576109/
2022-08-03||Zomers weer houdt aan: komende dagen volop zonnig, droog en warm||Woensdag wordt het zelfs tropisch en kan het kwik in het noorden en westen oplopen naar 27 tot 29 graden. In het midden en oosten van het land wordt het met een maximumtemperatuur van 32 graden nog warmer en in het zuiden kan het zelfs 33 graden worden. En niet alleen de temperatuur is hoog, ook de zonkracht is met 6 tot 7 hoog, dus is het raadzaam je goed in te smeren. Donderdag koelt het vanuit het westen af en kan het kwik alleen in het oosten nog boven de tropische 30 gradengrens uitschieten. Van donderdagavond tot vrijdagochtend is er kans op regen- en onweersbuien. Vrijdag trekken die buien naar het oosten weg en laat de zon zich weer zien. Het weekend blijft zonnig en, met uitzondering van een noordelijk buitje op zaterdagochtend, droog. Het wordt daar zo’n 20 graden, in het zuiden komt de temperatuur uit op 25 graden. Ook na het weekend houdt het zomerweer aan. Vanwege de warmere lucht die onze kant op komt stijgen de temperaturen ook weer tot zomerse waarden, mogelijk tot zo’n 30 graden.||https://www.parool.nl/nederland/zomers-weer-houdt-aan-komende-dagen-volop-zonnig-droog-en-warm~b519fd2d/
2022-08-03||Amerikaanse machtsgreep maakt Amsterdamse bezorggigant van hemelbestormer tot zorgenkindje||“Alleen de nummer-1 positie telt,” citeerde Het Parool Jitse Groen in 2016 aan de vooravond van de beursgang van Thuisbezorgd, het bedrijf dat hij in 2000 vanuit zijn studentenkamer opzette. Na Nederland, Duitsland en Oostenrijk moest het geesteskind van Groen de wereld veroveren. Want: “Wie in volwassen markten achterloopt, haalt de marktleider niet meer bij.” In acht jaar maakt Groen zijn grootspraak waar. Als een megakotter vist het bedrijf vanuit Amsterdam kleine en grote vissen uit de mondiale bezorgvijver, zoals de Duitse tak van Delivery Hero (aangekocht voor 930 miljoen euro) en het Britse Just Eat (7,2 miljard euro). Afgezien van de voor buitenstaanders afgeschermde bezorgmarkt China, is Just Eat Takeaway (JET) de grootste maaltijdbezorger ter wereld. Vorig jaar werd met de aankoop van het Amerikaanse Grubhub, voor 6,4 miljard euro, de beslissende stap gemaakt. Maar in plaats van een kroon op het werk, is Grubhub een bal-met-ketting om het been van Groen gebleken. JET moest op het hoogtepunt van de mondiale bezorghausse vanwege de coronapandemie diep gaan om de prooi binnen te halen. Te diep, bleek woensdag opnieuw. Het moederbedrijf van Thuisbezorgd schrijft 3 miljard euro af op Grubhub, bijna de helft van de overnamesom. Groen ziet de stijgende rente en het teruglopende aantal bestellingen als oorzaken van de afwaardering. “Op het moment van de overname waren de marktomstandigheden anders,” erkent Groen. “Veel activiteiten in de bezorgbranche hebben vergeleken met vorig jaar hun waarde verloren. Het is logisch dat we de waardering van Grubhub moeten bijstellen. Het zijn simpelweg boekhoudregels, een administratief ding.” Een deel van de aandeelhouders denkt daar anders over. JET ligt zwaar onder vuur van beleggers die de gekelderde beurskoers aan de Amerikaanse aankoop wijten. De koers, die bijna twee jaar geleden op zo’n 110 euro per aandeel stond, kelderde half juli tot 13,50 euro, en herstelde zich woensdagochtend tot boven de 19 euro. Desondanks is heel JET op de beurs net 4 miljard euro waard. Onder druk van activistische aandeelhouders staat Grubhub inmiddels weer in de etalage. Woensdag herhaalde Groen dat ‘gehele of gedeeltelijke verkoopmogelijkheden worden onderzocht’, met de aantekening dat daarmee niet is gezegd dat het dochterbedrijf werkelijk van de hand wordt gedaan. Sommige beursanalisten schatten dat Grubhub op papier geen miljard dollar meer waard zou zijn. Er zijn niet zo veel voor de hand liggende overnamekandidaten. Uber en Doordash zijn in verband met monopoliebezwaren waarschijnlijk te groot. En de eveneens Amsterdamse techbelegger Prosus, die twee jaar gelden met met JET bakkeleide om de overname van het Britse Just Eat, zit met het probleem dat het al grootaandeelhouder is in concurrent Delivery Hero. Daarmee sprak JET in 2018 na overname van de Duitse activiteiten af dat vijf jaar lang niet in elkanders vijver zou worden gevist. Dat herenakkoord loopt pas april volgend jaar af. Mogelijk wordt Amazon, dat ondanks kapitale ambities de bezorgslag in de VS heeft gemist, gestrikt. De twee vonden elkaar vorige maand in een samenwerking waarbij Grubhub in de VS feitelijk de maaltijdbezorgtak van abonneedienst Amazon Prime werd. Dat zou sindsdien al 2 miljoen extra klanten hebben opgeleverd. Amazon kreeg in ruil een belang van 2 procent in Grubhub, dat kan groeien tot 15 procent. Rode cijfers zijn al jaren gangbaar bij Just Eat Takeaway, vanwege alle overnames en hoge marketingkosten. De afschrijving van Grubhub leidde bij JET woensdag tot een halfjaarverlies van 3,5 miljard euro, tegen een half miljard verlies tussen januari en juli 2021. Afgezien van de afschrijving, en een daling van het aantal bestellingen van 7 procent, is het verlies daarmee op peil gebleven. Onder meer door de provisie per bestelling te verhogen, wat ook in Nederland tot ophef onder restaurants leidde, bleef de omzet met 2,8 miljard euro op peil. Maar het megaverlies zal de boze aandeelhouders niet milder stemmen. Ten onrechte, volgens Groen. “Na een periode van uitzonderlijke groei zijn we, nog afgezien van de overnames, twee keer groter dan voor de pandemie. En inclusief overnames vele malen groter. We verwachten dat ons brutoresultaat in 2023 positief zal zijn. Dat is op onze belangrijkste markten al zo. In Noordwest-Europa zijn we winstgevend, in Nederland hebben we nooit verlies gemaakt en we zijn tevreden met Noord-Amerika.” De inflatie baart Groen geen zorgen. “We hebben dit vaker gezien. We verwachten niet dat de huidige situatie grote invloed heeft op ons streven om in al onze markten meer klanten te trekken, hoewel de toevloed van nieuwe klanten hierdoor wel beïnvloed kan worden.” “Het afgelopen jaar heeft 40 procent van de Nederlanders bij ons besteld. In Duitsland is 20 procent van de Duitsers klant, terwijl het de meest lucratieve bezorgmarkt ter wereld is. Daar valt nog veel te winnen,” zegt Groen. “We moeten naar het Nederlandse niveau. Dat betekent ook dat we meer moeten uitgeven aan marketing in succesvolle landen als Nederland, Groot-Brittannië, Duitsland en Canada.” Ook in een recessie zullen mensen volgens Groen maaltijden blijven bestellen, of boodschappen. Zo flitsbezorgt Thuisbezorgd al boodschappen voor Albert Heijn, Spar en Marqt en opende de Duitse dochter Lieferando deze week zijn eerste eigen darkstore in Berlijn. “Is bezorgen een luxe? Het is niet hetzelfde als het kopen van een auto of koelkast. De afweging is: wat betaal je voor een maaltijd als je hem zelf bereidt, of als je hem bestelt? Je bespaart ook tijd.”||https://www.parool.nl/wereld/amerikaanse-machtsgreep-maakt-amsterdamse-bezorggigant-van-hemelbestormer-tot-zorgenkindje~bccfd253/
2022-08-03||Droogte neemt toe: mogelijk crisisteam en afspraken over verdeling water||De laatste keer dat er sprake was van droogtefase 2 was in de zomer van 2018, en daarvoor 2011. Sinds 13 juli zit Nederland in fase 1: dreigende watertekorten. Op 20 juli kwamen de waterbeheerders opnieuw bijeen, maar toen vonden ze verdere opschaling nog niet nodig. ‘In het grootste deel van Nederland is de huidige situatie wat betreft wateraanvoer en waterkwaliteit nog beheersbaar. Het wordt elke week echter een grotere uitdaging om de negatieve effecten voor natuur, landbouw en scheepvaart te beperken,’ staat in een dinsdagmiddag bijgewerkte versie van de Droogtemonitor, een samenwerking van Rijkswaterstaat, waterschappen, provinciebesturen en KNMI. In West-Nederland is sprake van toenemende verzilting, zo staat in de monitor, ‘omdat door de lage rivierafvoeren minder water beschikbaar is om het zeewater terug te dringen. Door de droogte en afnemende wateraanvoer wordt het in steeds meer gebieden moeilijker om het waterpeil op het gewenste niveau te houden.’ Verder ondervindt de scheepvaart ‘in toenemende mate hinder door afgenomen vaardieptes en stremmingen bij sluizen. Hoge watertemperaturen leveren lokaal problemen op voor de waterkwaliteit.’ Ook zijn er meldingen van blauwalg en vissterfte. In verschillende regio’s wordt de ‘verdringingsreeks’ inmiddels toegepast: het handvat om schaars water te verdelen. De stabiliteit van waterkeringen en het voorkomen van inklinking van veengrond krijgen voorrang, vervolgens de drinkwatervoorziening en het koelen van energiecentrales. De ‘tijdelijke beregening kapitaalintensieve gewassen’ en de ‘overige economische belangen’, zoals de scheepvaart, landbouw en industrie staan lager op de lijst. Dit kan betekenen dat vanaf donderdag bedrijven in meer delen van het land worden beperkt in het gebruik van water als koelwater, of dat boeren wordt verboden hun gewassen te beregenen.||https://www.parool.nl/nederland/droogte-neemt-toe-mogelijk-crisisteam-en-afspraken-over-verdeling-water~b3a435d6/
2022-08-03||Verkracht of niet: perfecte hardop-mee-discussiëren-op-de-bank-tv||Weet u het nog, welke meningen u vijf jaar geleden had? Hoe u dacht over maatschappelijke thema’s als – om maar eens wat te noemen – seksueel grensoverschrijdend gedrag? Lips vroeg het zich af omdat hij was gaan zitten voor Verkracht of niet, waarin Geraldine Kemper en Tim Hofman met een panel van veertien jongeren een op waarheid geïnspireerd drama over de grenzen van seks bekijken en erover discussiëren. Of er inderdaad over grenzen is gegaan en waarom dan. En uiteindelijk: of er sprake is van verkrachting, of niet? Goed gevonden, dacht Lips, en heel actueel. Maar hij had over het hoofd gezien dat de komkommers deze tijd van het jaar koud worden geserveerd: het bleek te gaan om een herhaling uit 2017. 2017! Je zou kunnen zeggen dat er sindsdien nogal wat is gebeurd op het gebied van maatschappelijk bewustzijn op dit thema. Vreemd voor de jongeren in het panel, dacht Lips, want in hoeverre is je mening dan nog wat je mening toen was? De uitzending begint dan ook met de disclaimer daarover. Toch vond Lips de materie nog behoorlijk tijdloos. Bovendien: het concept van het programma zit goed in elkaar, perfecte hardop-mee-discussiëren-op-de-bank-tv. Het panel en de kijker kregen druppelsgewijs nieuwe informatie, dan weer vanuit het perspectief van de dader, dan weer vanuit het slachtoffer, aangevuld met duiding van een gespecialiseerde psycholoog, een officier van justitie en iemand die zelf ooit iets vergelijkbaars meemaakte. Steeds dacht Lips: hee, maar dat verandert de zaak. Maar na een uur over groepsdruk, verwarrende signalen, verschillende interpretaties, victim blaming, de rol van alcohol en hoeveel consent nu eigenlijk echt consent is, trok Lips dezelfde conclusie als het panel: schuldig. Reageren? hanlips@parool.nl.||https://www.parool.nl/kunst-media/verkracht-of-niet-perfecte-hardop-mee-discussieren-op-de-bank-tv~b70fdfc1/
2022-08-03||Betalen met bankpas in ov vertraagd: ‘Tegenslag aan de techniekkant’||Begin dit jaar werd bekend dat OVpay, een nieuwe incheckmethode voor het openbaar vervoer waarmee ook direct in- en uitgecheckt kan worden met een mobiele telefoon, betaalpas of creditcard, vanaf de zomer landelijk geïntroduceerd zou worden voor de reiziger. De samenwerkende ov-bedrijven hoopten toen ook nog eind derde, begin vierde kwartaal 2022 de nieuwe ov-chipkaart beschikbaar te kunnen stellen. Op dit moment staat echter op de website van het nieuwe systeem: ‘We voeren OVpay stap voor stap in. We werken er hard aan om te zorgen dat iedereen in 2023 overal kan in- en uitchecken met OVpay. Pas als we zeker weten dat het werkt, gaan we het landelijk invoeren. Het moet goed en het moet betrouwbaar.’ De huidige planning is daarnaast dat ‘eind 2022’ reizigers overal in Nederland voor een losse rit kunnen in- en uitchecken met een betaalpas of creditcard, die ook in de ‘wallet’ van de telefoon kan staan. Voor de helderheid: als u een abonnement hebt bij de NS kunt u dit jaar nog niet afrekenen via het nieuwe systeem. En de nieuwe ov-chipkaart, digitaal en fysiek, kunt u – tegen betaling bij aanschaf – pas ergens volgend jaar gebruiken. “Er zijn wat hiccups ontstaan,” legt Bas van Weele, programmadirecteur ov-betalen, uit over de vertraging van een half jaar. “Ik ben daar niet blij mee, maar het is zoals het is: we hebben wat tegenslag gekend aan de techniekkant. Het blijft software, dus het is altijd complexer dan je denkt. Daarop is de planning aangepast.” De invoering van het nieuwe systeem is ook een flinke operatie. Zo worden 60.000 poortjes en kaartlezers klaargemaakt voor betalen met OVpay. Van Weele zegt dat de reiziger nu al goed wordt bediend, dus dat een vertraging voor hen geen probleem is. “We voegen straks eerst alleen maar extra mogelijkheden toe voor onze klanten. En willen zorgen dat die optimaal werken.” Reizen met de betaalpas of creditcard kan overigens nu al wel in Lelystad, Gooi en Vechtstreek, Zwolle, Zaanstreek, Delft, Haaglanden en Voorne-Putten & Rozenburg. Daar komen de komende maanden steeds meer gebieden bij, waaronder Amsterdam en andere stukken van Noord-Holland. De vervoerders investeren zo’n 100 miljoen euro in de ommezwaai, die volgens Van Weele geleidelijk zal plaatsvinden. “Het kan ook zomaar zijn dat dit nog een staartje krijgt tot in 2024.” Want er moet voor iedere reiziger een acceptabel alternatief bestaan, voordat de huidige ov-chipkaart kan verdwijnen. Moeten de ov-bedrijven eigenlijk helemaal zelf het wiel uitvinden? Er bestaan toch al vergelijkbare betaalsystemen in het buitenland? “Het is een innovatief programma waarbij we heel veel dingen aan het uitvogelen zijn, aan het ontdekken,” stelt de programmadirecteur ov-betalen. “Maar we hebben ook een uitgebreid internationaal netwerk en letten voortdurend op wat daar gebeurt.” Vernieuwende ov-systemen elders zijn vooral ingericht op gebruik door reizigers in één stad, benadrukt Van Weele. “Bij ons kun je in een heel land van dezelfde betaalmethode gebruikmaken en overstappen tussen alle vervoerders. De complexiteit is wat dat betreft van een andere orde. Wat wij hier uitrollen, daar zijn we als Nederland redelijk uniek in.”||https://www.parool.nl/nederland/betalen-met-bankpas-in-ov-vertraagd-tegenslag-aan-de-techniekkant~b3cb3db4/
2022-08-03||Santokhi belooft beterschap. Zijn de protesten in Suriname daarmee voorbij?||De huidige onrust in Suriname begon op 18 juli, toen bekend werd dat er 1,8 miljoen euro was verdwenen van een bankrekening van het ministerie van Financiën. Minstens twee medewerkers van het ministerie zouden direct betrokken zijn bij de fraude en hebben samengewerkt met criminele organisaties, maar de verantwoordelijke minister Armand Achaibersing weigerde af te treden. De kwestie lag extra gevoelig omdat veel Surinamers in 2021 een ‘solidariteitsheffing’ moesten betalen, zodat de overheid de staatsfinanciën weer op orde kon brengen. Het schandaal bracht ongeveer tweeduizend mensen op de been in de hoofdstad Paramaribo. Zij eisten aanvankelijk dat Achaibersing op non-actief werd gesteld, maar onder leiding van actiegroep Team Organic ontstond er al snel een lijst met nieuwe eisen aan de regering van Santokhi. Volgens de demonstranten in Paramaribo was de affaire op het ministerie van Financiën typerend voor meer misstanden in het land. Zij willen dat corruptie en nepotisme worden aangepakt, maar ook verbetering van de slechte ziekenhuis-, en elektriciteitsvoorzieningen zijn speerpunten van Team Organic. Toen president Santokhi in 2020 aantrad, erfde hij een staatsschuld van 2,5 miljard euro van zijn voorganger en politieke vijand Desi Bouterse. De Vooruitstrevende Hervormings Partij van Santokhi beloofde beterschap, maar heeft volgens de demonstranten haar naam geen eer aan gedaan. Santokhi en zijn vice-president Ronnie Brunswijk, die in Nederland is veroordeeld voor drugshandel, hebben bijvoorbeeld meerdere familieleden aangesteld op invloedrijke posities in overheidsorganisaties, terwijl de partij had beloofd om nepotisme en corruptie aan te pakken. Zo werd Santokhi’s vrouw Mellisa Santokhi-Seenacherry vorig jaar commissaris van de Staatsolie Maatschappij Suriname. Santokhi wachtte lang met reageren op de eisen van de demonstranten, maar deed maandag voor het eerst enkele toezeggingen. Hij riep alle ministeries op een inventarisatie te maken van de nevenfuncties van hun ambtenaren en bestuurders om corruptie te voorkomen. Ook is de vergunning van het grote Sabakuproject om woningen te bouwen bij Paramaribo tijdelijk geannuleerd. zodat er onderzocht kan worden of de uitgifte op corrupte wijze is verkregen. Daarnaast heeft Santokhi 4 miljoen euro voor de zorg beschikbaar gesteld; naast het aanpakken van corruptie een van de belangrijkste eisen van de demonstranten. De leiders van de protesten zijn hiermee nog niet tevreden, maar hun onderhandelingspositie wordt steeds zwakker. Ze hebben aangegeven pas met Santokhi om tafel te willen als er meer eisen worden ingewilligd, maar er lijkt demonstratiemoeheid te ontstaan in Paramaribo. Omdat de opkomst bij de demonstraties van afgelopen weekend laag was, heeft Team Organic een tijdelijke stop van de protesten afgekondigd.||https://www.parool.nl/wereld/santokhi-belooft-beterschap-zijn-de-protesten-in-suriname-daarmee-voorbij~b8c9dbbc/
2022-08-03||Gesleep met asielzoekers leidt tot steeds meer irritatie: ‘Dit is Nederland onwaardig’||Bij het provinciehuis in Maastricht zaten maandag veertig asielzoekers op de stoep. Ze protesteerden daarmee tegen de omstandigheden waaronder ze in de Limburgse hoofdstad worden opgevangen. Ze slapen in een gebouw naast het provinciehuis en hebben geen matras, maar liggen op veldbedden. Na Ter Apel, Budel en Utrecht is Maastricht hun vierde halte, vertelde een Syrische vluchteling aan dagblad De Limburger. En nog steeds zijn ze niet verder gekomen dan een noodopvanglocatie waar het in hun beleving ‘koud en vochtig’ is. Een reguliere opvangplek is er niet. De situatie is tekenend voor de problemen waarmee de Nederlandse asielketen kampt. Die zit volledig verstopt, en het Centraal Orgaan opvang asielzoekers (COA) moet elke dag weer halsbrekende toeren uithalen om alle immigranten een bed te bezorgen. Voorheen kwamen gemeenten vaak zelf op de proppen met geschikte noodopvanglocaties. Sinds de Oekraïnecrisis is dat anders. De opvang van vluchtelingen uit het door Rusland binnengevallen land is een verantwoordelijkheid van de gemeente. Daardoor schiet het vrijmaken van crisisopvanglocaties voor andere vluchtelingen er vaak bij in. Voor het COA is het elke dag weer een ultieme krachttoer om toch voldoende opvangplekken los te peuteren. Het gesleep met vluchtelingen – het is voorgekomen dat asielzoekers binnen één etmaal van Ter Apel naar Geleen en weer teruggingen – leidt tot forse kritiek. Zo noemde burgemeester Mark Buijs van Oosterhout het maandag in BN De Stem ‘Nederland en geen enkel land waardig’. “We moeten dit met elkaar oplossen. Stoppen met slepen van duizenden mensen, van de ene crisisnoodopvang naar de andere.” Er zijn door het vele heen en weer gesleep ook zorgen over de registratie en traceerbaarheid van de mensen die in Nederland asiel aanvragen. NRC berichtte maandag dat het COA sinds mei 1200 asielzoekers vanuit Ter Apel ‘halsoverkop’ met een bus naar opvangplekken in het land heeft gestuurd, zonder dat ze geregistreerd zijn. Dit is tegen de afspraken. Asielzoekers moeten eerst langs de Afdeling Vreemdelingenpolitie, Identificatie en Mensenhandel (AVIM). Die noteert de persoonlijke gegevens, zoals naam, geboortedatum en nationaliteit. Ook neemt de AVIM vingerafdrukken af bij alle nieuwkomers. Dat is nu dus niet gebeurd. Daardoor zou de politie ongedocumenteerden uit het oog verliezen. Een woordvoerder van het COA bevestigt dat ‘duizend tot twaalfhonderd’ mensen die nog niet door de vreemdelingenpolitie waren gezien, in de bus zijn gestapt. Hij vraagt zich af wat de organisatie anders had moeten doen. “Hadden we ze dan in het gras moeten laten slapen? Dit waren mensen die wel voor de poort in Ter Apel stonden, maar voor wie de vreemdelingenpolitie nog geen ruimte had. Daarom is ervoor gekozen om ze met een bus naar een overnachtingsplek te laten brengen.” Een woordvoerder van de vreemdelingenpolitie bevestigt dat er een achterstand is bij de registratie van asielzoekers. Hoe groot die is, wil de woordvoerder niet zeggen, maar hij bevestigt dat het een van de redenen is dat mensen niet meteen naar binnen kunnen in het aanmeldcentrum. “Het ontstaan van deze achterstanden heeft een meervoudige oorzaak, maar de onvoorspelbare instroom speelt hierin een grote rol.” Het COA nam de beslissing om asielzoekers ongeregistreerd over het land te verdelen niet volledig op eigen houtje. Een woordvoerder van staatssecretaris Eric van der Burg (Migratie, VVD) bevestigt dat die in elk geval twee weken geleden de opdracht gaf om niemand buiten te laten slapen. “Het was die week bijna veertig graden, en er was ook noodweer opkomst. Op dat moment heeft de staatssecretaris inderdaad gezegd dat mensen hoe dan ook naar binnen moesten. Dat er ook mensen bij zaten die nog niet geregistreerd waren, was bekend, maar het was kiezen tussen twee kwaden.” De woordvoerder noemt de situatie in Ter Apel ‘onhoudbaar’ en ‘onacceptabel’. “Daarom is de situatie ook uitgeroepen tot nationale crisis. Dit moet zo snel mogelijk worden opgelost.” De vraag is of die crisistermijn op korte termijn al verlichting biedt. Bij het COA in Ter Apel zijn de zorgen nog steeds groot, vertelt een woordvoerder. Ze is bang dat er binnenkort toch weer mensen buiten moeten slapen. “Het is heel spannend of we ook de komende nachten genoeg opvangplekken kunnen regelen. Het is in de hele keten gewoon heel krap momenteel.” Geen enkele partij slaagt er momenteel een afdoende bijdrage te leveren. Doordat er te weinig ruimte op de woningmarkt is, zitten de azc’s vol. En omdat er niet genoeg opvangplekken zijn, zit ook Ter Apel propvol. Daar komt bij dat partijen die daar actief zijn met personeelsproblemen kampen. Bij het COA alleen al staan landelijk duizend vacatures open, die tussen nu en 1 januari ingevuld zouden moeten worden, maar waar amper op wordt gesolliciteerd. In Ter Apel zit bovendien bijna een op de drie COA-medewerkers ziek thuis, bevestigde de organisatie dit weekend. Dat komt volgens de organisatie door de ‘enorme werkdruk’. De Immigratie- en Naturalisatie Dienst (IND) meldde in juni in Ter Apel ‘structureel vijftig tot zestig’ mensen tekort te komen. Daardoor zijn ook de doorlooptijden van de procedure daar langer dan normaal. Ook dat zorgt er weer voor dat er minder doorstroming is dan wenselijk. Regelmatig worden mensen die een stap van de aanmeldprocedure in Ter Apel hebben doorlopen weer naar buiten gestuurd, in plaats van dat ze hun procedure op de aanmeldlocatie zelf kunnen afwachten, wat eigenlijk de bedoeling is. Zij melden zich daarna weer bij de poort en hebben vaak geen idee wanneer ze aan de beurt zijn voor een vervolgstap. Om deze mensen te helpen heeft het Rode Kruis in het noorden een ‘Humanitair Servicepunt’ geopend, waar asielzoekers terecht kunnen met vragen over hun procedure. De politie stelt in navolging van het kabinet dat er hard wordt gewerkt aan oplossingen. De vreemdelingenpolitie in Ter Apel krijgt hulp van collega’s uit de rest van het land en is daardoor bezig om de achterstand in te lopen, aldus een woordvoerder. Het COA komt na de zomer met een nieuwe campagne om personeel te werven. Het kabinet hoopt op korte termijn een tweede aanmeldlocatie te kunnen openen. Daarvoor is grond in het dorp Bant in Flevoland aangekocht.||https://www.parool.nl/nederland/gesleep-met-asielzoekers-leidt-tot-steeds-meer-irritatie-dit-is-nederland-onwaardig~b42b0fff/
2022-08-03||Na decennia wist de VS Al-Zawahiri te doden, de langst actieve jihadist ter wereld||Decennia hebben de Amerikanen vergeefs naar de 71-jarige Egyptische terrorist met de bril met jampot­glazen gezocht. Uiteindelijk wisten ze hem dan toch te vinden en te doden. Samen met Osama bin Laden werd hij gezien als de belangrijkste verantwoordelijke voor de aanslagen van 11 september 2001, maar als leider wist Al-Zawahiri nauwelijks uit de schaduw van Bin Laden te komen. Voor de Amerikanen kon de ‘War on Terror’ geen succes worden zonder Al-Zawahiri’s dood. Het feit dat hij jaren ergens met zijn wandelstok rondliep, was Washington een doorn in het oog. De vernedering was compleet met de smadelijke aftocht van de Amerikanen uit Afghanistan en de machtsovername door de Taliban. De dood van Al-Zawahiri is voor de VS meer van symbolische dan van strategische waarde. Al-Zawahiri gaf al leiding aan de meest gevreesde terreurorganisatie toen Osama bin Laden in 2010 werd geliquideerd in Pakistan, maar sindsdien is er veel veranderd. Niet alleen zijn er daarna veel rivaliserende jihadistische organisaties opgestaan, zoals Islamitische Staat, dat zich in 2013 afscheidde van Al Qaida, maar ook andere takken van de terreurorganisatie kregen meer invloed dan de centrale organisatie waaraan hij leiding gaf. Met name de Syrische tak trok veel strijders en eiste de internationale aandacht op met bloedige aanslagen en militaire acties. Later scheidde ook die tak zich af van Al Qaida. Al-Zawahiri probeerde relevant te blijven door om de zoveel tijd een videoboodschap te verspreiden, maar anders dan veel van zijn jihadistische collega’s was hij geen begenadigd spreker en bezat hij amper charisma. Zijn toespraken waren eentonig en langdradig, vol nutteloze verwijzingen en anekdotes. Het waren vooral de boekenwurmen en inlichtingendiensten die de moeite namen de toespraken volledig te volgen. Toch mogen de invloed en de organisatorische kwaliteiten van Al-Zawahiri niet worden onderschat. In de Sahel wist Al Qaida onder zijn leiding, ondanks de toenemende populariteit van nog radicalere groepen, belangrijke bewegingen aan zich te binden en als tak te behouden. In 2012 sloot ook de gevreesde Somalische terreurbeweging Al Shabaab zich officieel aan bij Al Qaida. Al-Zawahiri’s veteranenstatus speelde daarbij een rol, want hij was de meest gezochte en de langstlevende actieve jihadist ter wereld. Dat had ook een keerzijde: omdat hij zo hoog op de Amerikaanse dodenlijst stond, moest hij meer veiligheidsmaatregelen nemen dan veel andere jihadisten en was hij ernstig beperkt in zijn bewegingsvrijheid. De dood van Al-Zawahiri werpt ook licht op zijn invloed in Afghanistan. Hij bevond zich sinds april in de Afghaanse hoofdstad Kaboel, waarmee vaststaat dat hij banden onderhield met de Taliban en dat hij groot respect genoot onder die beweging. Zijn verblijf was immers slechts mogelijk met medeweten en toestemming van de Taliban. De Taliban hadden in 2020 afgesproken met de VS dat zij niet zouden toelaten op Afghaans grondgebied en internationale jihadisten geen toevluchtsoord zouden bieden. Aan die afspraak hebben de Taliban zich niet gehouden. Dat was te verwachten, aangezien ze logen over hun evidente banden met Al Qaida. De vraag is nu wie Al-Zawahiri gaat bij Al Qaida gaat opvolgen en of de nieuwe leider de kwaliteiten en de status heeft om de organisatie overeind te houden of misschien zelfs te vergroten. De naam die opduikt na de dood van Bin Ladens zoon Hamza in 2019, is die van Saif al-Adel. Van deze Egyptenaar, een jihadveteraan die betrokken was bij diverse aanslagen, is niet bekend in welk land hij op dit moment verblijft. Volgens sommige bronnen zit hij vast in Iran.||https://www.parool.nl/wereld/na-decennia-wist-de-vs-al-zawahiri-te-doden-de-langst-actieve-jihadist-ter-wereld~b06ff03a/
2022-08-03||Dancefestival Dekmantel is terug: ‘We zitten aan de linkerkant van het muzikale spectrum’||Boye ’t Lam: ““Dat zit hem in de muzikale invulling en de opzet. We zitten muzikaal wat meer aan de linkerkant van het elektronische spectrum. Er is bij ons veel ruimte voor experimentele geluiden. We omarmen de dj-cultuur, maar er is ook even veel ruimte voor livemuziek. De opzet is een combinatie van indoor, outdoor en conferentie. Op de woensdag en donderdag hebben we Dekmantel Festival aan het IJ vrijwel alleen live muziek en programmeren we in zalen als het Muziekgebouw en het Bimhuis. Daar zijn we behalve festival ook een soort miniconferentie met workshops, een radioprogramma, panels en een filmprogramma. Vanaf vrijdag speelt Dekmantel zich af in het Amsterdamse Bos. Daar in de buitenlucht volgen we meer de bekende festivalopzet.” “Dekmantel wil niet alleen het geluid van vandaag en de nieuwe namen van morgen laten horen, we willen de bezoekers ook meenemen naar de oorsprong van de dance. House en techno zijn relatief nieuwe genres, maar ze komen wel ergens vandaan natuurlijk. Wij programmeren ook acts uit genres die raken aan de dance en daar ook van op invloed zijn geweest: jazz, funk en soul bijvoorbeeld, maar ook wave en electro uit de jaren tachtig.” “Onze bezoekers zijn echte muziekliefhebbers. Ze zijn ook iets ouder. Bij andere dancefestivals is de gemiddelde bezoeker ergens voor in de twintig, wij trekken in het Amsterdamse Bos eerder eind twintigers. Op Dekmantel aan het IJ komt meer een concertpubliek af, een beetje vergelijkbaar met het publiek van het Utrechtse festival Le Guess Who.” “Ja. Dat is van oudsher al zo, we zijn altijd een internationaal festival geweest. Dit jaar zullen er wat meer Nederlandse bezoekers zijn, maar we zijn nog altijd in trek bij Britten, Fransen en Duitsers. We trekken zelfs bezoekers uit Australië.” “In het begin was er totale onduidelijkheid. Al snel waren er financiële steunmaatregelen, maar toch, als zo’n beetje de enige industrie in Nederland waren we drie jaar volledig dicht. Er was geen enkel perspectief. Ja, een keer ging alles hals over kop open, maar twee maanden later ging de boel alweer op slot. Dat alles vormde een morele kaalslag op de organisatie. Het kostte moeite om met zijn allen de moed erin te houden, maar we hebben iedereen kunnen vasthouden. Het samenstellen van een programma voor 2022 bracht eigen uitdagingen mee. Je wilt zo veel mogelijk acts uit de afgelaste editie van 2020 meenemen natuurlijk, maar gek genoeg heeft de muziek ondanks alles de afgelopen drie jaar zeker niet stilgestaan. Mensen zijn gewoon muziek blijven maken, er zijn ook nieuwe acts bijgekomen – dat moest ook worden weerspiegeld in het programma.” “In het Amsterdamse Bos hebben we er twee podia bij. Een podium is er voor nieuwe en vertrouwde clubsounds uit de hele wereld. Dan gaat het om muziek uit het Verenigd Koninkrijk en de Verenigde Staten, maar ook uit Zuid-Amerika en Zuid-Afrika. Op het andere podium presenteren we nieuw lokaal talent.” “Vijftien jaar geleden was er net als nu een grote behoefte aan plekken waar specifieke nachtmuziek viel te horen. De woning van een van onze oprichters in de Warmoesstraat ontwikkelde zich tot een thuishonk voor muziekliefhebbers, door de gemeente bestempeld tot illegale nachtclub. Van daaruit werden meer en meer feesten georganiseerd. DJ Deniro, die vrijdag is te horen in het Amsterdamse Bos, bedacht de naam ‘Dekmantel’ en die is altijd blijven hangen. Buitenlandse bezoekers hebben geen idee wat de naam betekent, spreken hem ook op zijn Engels uit, maar hij klinkt goed. Bij de Kamer van Koophandel kijken ze nog altijd raar op van de naam Dekmantel.” 1. Hermeto Pascoal (Muziekgebouw, donderdag) “Braziliaanse legende, die vanaf de jaren zeventig enorm invloedrijk was in de jazzscene in zijn land. Hij werkte samen met de groten uit Brazilië, maar ook met Miles Davis. Na Hermeto Pascoal staat in het Bimhuis de Nederlandse jazzmuzikant Jameszoo, die erg door hem is geïnspireerd.” 2. Mad Miran (Amsterdamse Bos, zaterdag) “Amsterdamse dj, die voor Dekmantel 2020 nog stond geprogrammeerd op een podium voor opkomend talent, maar die de afgelopen twee jaar enorm is gegroeid. Zaterdag trapt ze op één van de podia voor experimentele muziek de avond af met een set vol electro, breaks en vooral energie.” 3. Uniiqu3 (Amsterdamse Bos, zondag) “Er is veel te doen rondom Jersey Club, de clubsound uit New Jersey die ook van invloed is op het nieuwe album van Drake. Uniiqu3 is een van de prominentste namen uit deze stroming. Op zondag draait ze in The Nest, een van de nieuwe plekken van het festival.”||https://www.parool.nl/kunst-media/dancefestival-dekmantel-is-terug-we-zitten-aan-de-linkerkant-van-het-muzikale-spectrum~b0e01f5e/
2022-08-03||Een vrouw als voetbalcoach bij de mannen? ‘Als wij zorgen dat we presteren, doorbreken we dingen’||Op het moment dat oud-voetbalster en analist Leonne Stentler zondagavond na de wedstrijd Engeland-Duitsland op televisie zei dat bondscoach Sarina Wiegman een ‘gouden gleuf’ heeft, wist ze het al: hier gaan mensen het over hebben. En ja hoor, haar berichtenbox stroomde vol. De 52-jarige Nederlandse Wiegman leidde de ‘Lionesses’ naar een 2-1-overwinning. Vijf jaar geleden hielp ze Nederland ook al aan de Europese titel. Stentler greep haar kans om Wiegman te vergelijken met Louis van Gaal, die volgens haar ook ‘het geluk aan zijn kont heeft hangen’. “Toen ik dat zei, dacht ik: oh oh, dit wordt wat,” zegt Stentler. “Maar ik zet haar graag op hetzelfde podium als Van Gaal en ik vind het ook fijn dat ik die vergelijking kan maken, omdat ze gewoon voor uitstekende prestaties zorgt én het geluk aan haar zijde heeft. De Engelsen zijn echt door het oog van de naald gekropen.” Geluk of niet; het cv van Wiegman is inmiddels zo imponerend dat topclubs – óók bij de mannen – in de rij zouden moeten staan om haar binnen te halen. Maar oud-speelster Stentler noemt met name het mannenvoetbal een ingewikkeld vraagstuk voor vrouwen. “Dat ligt vooral aan de bestuurders van de clubs en aan de voetbalfans. Die zijn zeer terughoudend. Soms hoor ik mensen zeggen dat de tijd er nog niet rijp voor is. Of dat vrouwen niet in een mannenwereld zouden kunnen werken. Maar dat vind ik echt achterhaald denken.” Als iemand een mannenteam zou kunnen trainen, dan is het wel Wiegman, denkt Stentler. Ze heeft volgens haar hele duidelijke kwaliteiten die niets met haar geslacht te maken hebben. “Ze weet hoe je een groep beter maakt en het team op de best mogelijke manier in balans brengt. Ze weet spelers te motiveren om voor dat hoogste doel te gaan en weet te voorkomen dat ze bezwijken onder die enorme toernooidruk.” Oud-speelster Marlou Peeters weet hoe het is om voor een groep mannen in de voetballerij te staan. Dat deed ze twee jaar bij Vitesse, bij jongens onder elf. Ook coachte ze een tijd lang het eerste elftal van Zwaluw VFC Vught. “Er zijn altijd mensen die er wat van vinden. De kunst is hen ook mee te krijgen. Ik heb zelf zeven jaar eredivisie gespeeld en daarmee dwing je vanzelf respect af als ze ervaren dat je best een balletje kan trappen.” Volgens Peeters wordt het hoog tijd dat vrouwen ook op het hoogste niveau mannen gaan trainen. Daarmee komt er meer balans in de staf. “Ik had bijvoorbeeld een mannelijke assistent en ons vielen allebei andere zaken op. Daarmee vulden we elkaar heel goed aan, wat enorm helpt bij het maken van de juiste keuzes tijdens wedstrijden.” Peeters hoopt dat het succes van Wiegman nu deuren opent bij clubs. Het wordt tijd dat er echt iets verandert, vindt zij. “Je hebt altijd rolmodellen nodig om iets te veranderen. Dit kan net het zetje zijn om van de gebaande paden af te gaan en nu wel een vrouw op die toppositie aan te stellen.” Al kan Leonne Stentler zich voorstellen dat Wiegman niet bij elk mannenteam in de middenmoot van de eredivisie aan de slag wil. “Waarom zou je dat doen als je wellicht ook het aanbod krijgt om bij een topclub in het vrouwenvoetbal aan de slag te kunnen? Dan speel je op het allerhoogste niveau. Ik zou het dan wel weten.” Aan Wiegman zelf zal het in elk geval niet liggen. In eerdere interviews liet ze al duidelijk blijken het onzin te vinden dat een vrouw geen leiding kan geven aan een mannengroep. “Dat hoor je vooral in het voetballen,” zei ze toen. Wel vindt ze het belangrijk dat het gaat over voetbal en kwaliteit. Ze wil niet beoordeeld worden op het vrouw zijn. “Als wij zorgen dat we presteren, doorbreken we dingen.”||https://www.parool.nl/nederland/een-vrouw-als-voetbalcoach-bij-de-mannen-als-wij-zorgen-dat-we-presteren-doorbreken-we-dingen~bf72c76a/
2022-08-03||Erik en Herman Verlinde, topwetenschappers met rebelse inslag: ‘We hebben altijd ons eigen geloof gevolgd’||“Ha Erik,” zeggen we. Het blijkt Herman te zijn. Een paar minuten later verschijnt een tweede blauw-beige geklede figuur in de centrale hal van Science Park, de bètafaculteit van de Universiteit van Amsterdam. Ze hebben dezelfde witte papieren broodzak in de hand, en bestellen allebei een cappuccino. Dan proberen de twee hoogleraren theoretische natuurkunde de trap te bereiken, maar de tocht van twintig meter verloopt door voortdurende onderbrekingen moeizaam; tal van mensen spreken hen aan. Herman Verlinde is bij hoge uitzondering in Nederland; meestal loopt hij rond op Princeton University in de Verenigde Staten. Zijn broer Erik Verlinde werkt sinds 2003 aan de UvA. Dit jaar werd de tweeling 60 jaar. Ze blikken terug, en bestuderen een foto van zichzelf uit 1988, op 26-jarige leeftijd, vlak voor hun promotie aan de Universiteit Utrecht. Ze waren onderdeel van de onderzoeksgroep van Gerard ’t Hooft, gerenommeerd theoretisch natuurkundige die later de Nobelprijs zou winnen. De broers zelf hadden ook al internationaal naam gemaakt, en stonden op het punt om de wereld in te trekken. “Het was een goede tijd voor ons,” zegt Herman. “Er was geen internet. Het duurde wel iets van drie maanden voor je in Nederland echt hoorde wat er aan de andere kant van de oceaan gaande was. Zo kregen we de mogelijkheid om een periode lang onze eigen onderzoekslijn uit te zetten. En dat viel op. Er ontstonden nieuwe ideeën, waarvan het duidelijk was dat Erik en ik dat zelf hadden gedaan.” De broers waren studiegenoten van Robbert Dijkgraaf, nu minister van Onderwijs, Cultuur en Wetenschap, toen net als zijzelf aanstaand topwetenschapper. Met zijn drieën werden ze ‘de drie musketiers’ genoemd – ze waren onafscheidelijk. Ze werkten weliswaar in de groep-’t Hooft, maar de musketiers werkten veel liever onafhankelijk van elke vorm van autoriteit. “Gerard ’t Hooft was kritisch over de snaartheorie,” zegt Erik. “Hij geloofde er niet zo in, en was niet alleen. Mensen vroegen zich wel eens af of het verstandig was om zo hard aan het onderwerp te werken. Hoe lang gaat het standhouden? Wie weet dondert de snaartheorie in elkaar en is het over vijf jaar klaar. Men vond het een risico.” “Maar wij voelden dat er iets in zat. We hebben altijd het gevoel gehad dat we het eigen geloof moesten volgen. En zo werd het heel duidelijk voor de buitenwereld dat wij dat onafhankelijk van begeleiders deden: op onze publicaties stonden alleen onze eigen namen.” “Robbert noemde ons de rebellenclub,” zegt Erik. “Het instituut in Utrecht was redelijk traditioneel, maar wij gingen toch de kant van de snaartheorie op.” Herman: “We wilden vooral onze eigen identiteit vormen. Een paar weken na het advies om niet aan de snaartheorie te werken, besloot ik om er niet naar te luisteren. Dat we ons eigen pad wilden bewandelen, hadden we van ’t Hooft geleerd. Hij was altijd een pionier, en een rolmodel voor ons.” In het derde jaar van hun promotieonderzoek reisde ’t Hooft door de Verenigde Staten. Op de universiteiten trok men aan zijn mouw: “Die promovendi daar, die zouden wij wel willen hebben.” Bij terugkomst adviseerde ’t Hooft aan de broers om hun promotieonderzoek af te ronden – het had weinig zin om nog een jaar te blijven. Erik: “Na de promotie konden we allebei naar Princeton. Daar kwamen we meteen terecht in het mekka van het vakgebied. Snaartheorie had net een revolutie doorgemaakt, en iedereen ging dat ineens bestuderen. Wij konden daaraan meedoen. Maar het was nog niet duidelijk of het vakgebied al zijn beloftes kon gaan waarmaken. Het mooie is dat het vakgebied veel beloftes echt heeft ingelost. Onze inzichten in de relatie tussen kwantummechanica en zwaartekracht zijn nu zoveel verder.” Herman: “De periode na Princeton was ook heel bijzonder. Na zeven jaar keerden we allemaal weer terug in Nederland. Toen, rond 1995, begon alles op zijn plaats te vallen. Het vakgebied werd volwassen, dankzij het werk dat in de jaren daarvoor was gedaan. ’t Hooft en Stephen Hawking hadden heel lang gewerkt aan de problemen van zwarte gaten, en toen bleek dat er antwoorden waren op de vragen. En we organiseerden de conferentie.” Hij wijst naar een poster aan de muur. ‘Strings ’97’ staat erop. Met een mooie illustratie: de reflectie van Amsterdamse huizen in golvend water, alsof er net een kiezelsteen in is gegooid. Robbert Dijkgraaf maakte de tekening. “Voor het eerst was een conferentie over snaartheorie niet in de Verenigde Staten, maar in Europa, met grote namen. We hadden een soort informele stijl, met een lezing in de ochtend en daarna veel tijd voor discussie. Een receptie in het West-Indisch Huis. Kopstokken werden geïnterviewd en kwamen in de krant. Stephen Hawking registreerde zichzélf – die was wel welkom. De Amsterdamse groep van theoretische fysica kreeg zo echt meer zichtbaarheid. Nu zijn we 25 jaar verder en de conferentie vindt nog steeds elke twee jaar plaats in Europa. Dit jaar is het in Wenen.” Herman: “Het mooie is dat stappen die in de jaren negentig zijn gezet, nu opeens heel belangrijk zijn geworden. We leven in het informatietijdperk, en dankzij de regels van de natuurkunde ontstaat nu de wereld van ‘kwantuminformatie’. Zoveel vragen die allang gesteld waren in verband met zwarte gaten, hebben ook daarmee te maken. Dit is nog steeds een enorm spannende tijd.” Erik: “Het vakgebied is enorm ontwikkeld, maar toch zijn de essentiële vragen nog steeds belangrijk. Hoe moet je nadenken over zwarte gaten? Over kosmologie? Ik zie zo veel ontwikkelingen dat ik goede hoop heb dat ik nog veel kan bijdragen om dicht bij een antwoord te komen. Ik vermoed eigenlijk dat we weer op de rand zitten van een nieuw antwoord op de grote vragen van de zwaartekracht – misschien binnen twintig of dertig jaar. Dat wil ik nog meemaken.”||https://www.parool.nl/nederland/erik-en-herman-verlinde-topwetenschappers-met-rebelse-inslag-we-hebben-altijd-ons-eigen-geloof-gevolgd~b771d876/
2022-08-03||Minder airco, koude privézwembaden: EU-landen beginnen hun energieverbruik te minderen||Tot nu toe was de voornaamste reactie van Europese landen op de energietekorten: energie goedkoper maken. Zo subsidieerde Duitsland benzine of verlaagde België de btw op gas. Nu Rusland de gastoevoer nog verder afknijpt en de Europese Commissie bij lidstaten aandringt het gasverbruik met 15 procent te verminderen, maken Europese landen meer werk van maatregelen om het energieverbruik te verminderen. Voor veel landen betekent dit dat ze harde maatregelen moeten nemen. Hierop vooruitlopend hebben meerdere lidstaten al kleinere stappen genomen. Zo probeert Frankrijk het gebruik van airconditioning aan banden te leggen. Winkels die de airconditioning aanzetten maar de deuren openhouden krijgen een boete van 750 euro. Macrons regering trekt met name van leer tegen ‘onzinnige’ en ‘decadente’ energieverspilling. Het Franse voorbeeld wordt door meer landen gevolgd. Zo mogen in Duitsland mensen hun privézwembaden deze winter niet verwarmen en in verschillende Duitse steden worden historische gebouwen ‘s nachts niet meer verlicht. In Italië wordt er een maximumgrens gesteld aan de airconditioning in overheidsgebouwen. Dergelijke maatregelen, die relatief kleinschalige consumptie betreffen, kunnen effectief zijn. Maar alleen als iedereen het doet, aldus Derk Loorbach, hoogleraar socio-economische transities aan de Erasmus Universiteit in Rotterdam. Volgens Loorbach is het voor de politiek veilig en makkelijk om alleen de decadentste energieverspilling onder burgers aan te pakken, maar overheden zullen ook moeten overgaan tot energiebeperkingen voor alle burgers. “Er is momenteel nauwelijks een besef dat energie een schaars goed is. Overheden vragen nu aan burgers om hun energieconsumptie te minderen, maar die noodzaak wordt niet gevoeld. Er moeten nu prikkels komen van de regering. Je kunt mensen niet verbieden energie te gebruiken, maar je kan bijvoorbeeld wel een progressieve belasting op energie invoeren. Dan stel je een redelijke norm van verbruik vast, naarmate mensen daar verder boven uitkomen, wordt hun energie duurder.” De echt grote reducties moeten uit beperkingen voor de industrie komen. Aad Correljé, onderzoeker van energievraagstukken aan de TU Delft, denkt dat maatregelen voor het bedrijfsleven vooral de vorm van rantsoenering zullen aannemen. Daarvoor zijn verschillende opties. “Je kunt bedrijven een absoluut verbruiksmaximum geven, maar ik denk dat we eerder zullen zien dat bedrijven periodiek afgesloten zullen worden. Dan kan er worden gerouleerd tussen sectoren zodat er geen tekorten ontstaan. Een andere optie is dat overheden bedrijven compenseren voor het stilleggen van de productie, zodat het vrijwillig blijft.” Sectoren die bij energiebeperkingen grote gevolgen hebben voor de hele economie, zoals de Duitse glas- en staalproductie, zullen het langst worden ontzien. Minder essentiële sectoren zullen eerder worden stilgelegd. “In Nederland is het denkbaar dat bijvoorbeeld de glastuinbouw wordt beperkt,” aldus Loorbach. “Die verbruikt enorm veel gas, maar levert weinig directe toegevoegde waarde voor de Nederlandse economie, omdat de producten bedoeld zijn voor de export.” De huidige situatie is volgens Loorbach vergelijkbaar met de oliecrisis in de jaren zeventig, toen mensen ook hun gedrag ook moesten aanpassen vanwege energietekorten. “Het is deze keer anders omdat we ook ingrijpend moeten veranderen om een ecologische catastrofe als gevolg van klimaatopwarming te voorkomen. We passen onze energieconsumptie nu aan vanwege een geopolitieke strijd, maar moeten ook kijken naar langetermijnoplossingen voor de klimaatcrisis. Voor echte transitie hebben overheden een conflict of een crisis nodig, anders blijft het vaak business as usual.”||https://www.parool.nl/wereld/minder-airco-koude-privezwembaden-eu-landen-beginnen-hun-energieverbruik-te-minderen~b509026f/
2022-08-03||Energietekort? Dit innoverende Duitse dorpje heeft juist te véél energie||Het heuvelachtige landschap van Unterfranken, een noordelijke bestuursregio van deelstaat Beieren, ligt bezaaid met windmolens, zonneparken en zonnedaken. Tussen de dorre, zandkleurige velden fonkelen ze in de felle zomerzon. Hier is de Energiewende, de overgang van fossiele naar groene energie in Duitsland, alledaagse werkelijkheid en zelfs voor een groot deel al geslaagd. “Er zijn meerdere gemeentes in deze regio, die een energieoverschot genereren,” vertelt Melanie Hofmann, communicatiemedewerker van Rhön-Grabfeld, de regionale bestuurseenheid waar Grossbardorf onder valt. “Grossbardorf is echter de enige gemeente, die met zon en wind een overschot voortbrengt en biogas zo efficiënt inzet dat de bevolking en zelfs de lokale industrie erdoor kan functioneren” Vorige maand was het kleine dorp (zo’n duizend inwoners) opeens groot nieuws dankzij de aandacht van verschillende media. Sindsdien staat de telefoon van de burgemeester Joseph Demar roodgloeiend. “Van Beieren tot Thüringen krijg ik de vraag: hoe hebben jullie dat gedaan?” zegt hij tegen het regionale radiostation BR24. Want elke plaats in Beieren, van kleine gemeentes tot hoofdstad München, heeft noodplannen moeten opstellen om een dreigend tekort aan aardgas op te vangen. Om het wegvallen van Russisch gas (35 procent van Duitslands energiebehoefte) op te vangen, wordt er onder andere gekeken naar hernieuwbare energie. Maar er zijn te weinig windmolens en zonnepanelen actief, waardoor bruinkoolmijnen weer heropend worden en de druk op de Duitse regering groeit om kernenergie te blijven gebruiken. In Grossbardorf kijken ze gelaten naar de gasproblemen elders in het land. “Die problemen kennen we hier niet,” aldus burgemeester Demar. Zeventien jaar geleden nam het plaatsje al afscheid van de fossiele brandstoffen. “Bijna iedereen had een eigen olietank, daar wilden we van af,” vertelt Reinhold Behr van de lokale burgerbeweging tegen actualiteitenprogramma Tagesschau. “Het geld moest in de regio blijven en niet naar Saoedi-Arabië, of zoals nu naar Poetin.” Aan de dorpse hoofdweg Oberes Tor wijst Jahrs Durfer richting de glooiende heuvels. Daar staan de wieken van vier windmolens voor Grossbardorf te zwiepen. De automonteur, grijze baard en bril met zwart montuur, legt zijn gereedschap neer en wenkt de verslaggever mee te komen naar zijn marineblauwe Nissan minivan. Na een korte autorit laat hij de grote trots van het dorp zien: de plaatselijke voetbalclub, naast de manege. “We hebben maar liefst 140 jeugdspelers.” zegt hij opgewekt. “En zie daar de zonnepanelen op de tribunes: dáár halen we onze stroom vandaan.” Het groene succesverhaal van Grossbardorf ging niet over één nacht ijs. In eerste instantie was er de wens om de tribunes te overdekken. Daarna ontstond het idee een zonnedak te ontwerpen en dat te laten financieren door de leden. Het gaf het startschot voor meerdere zonneparken rondom het dorp, vier windturbines en een biogasinstallatie. Die biogasinstallatie speelt een sleutelrol in de energievoorziening van het dorp. Drie groenkleurige silo’s net buiten het dorp genereren vijftien keer meer energie dan er nodig is. Ongeveer honderdvijftig huizen en andere gebouwen, waaronder de kerk, de kinderopvang en het gemeentehuis, zijn aangesloten op het lokale warmtenet dat grotendeels afhankelijk is van de installatie. Boeren voeden de installatie met eigen gewassen zoals maïs. Omliggende dorpen, zoals Unsleben, Bad Königshofen en Mellrichstadt, hebben net als Grossbardorf biogasinstallaties. “Omdat het gebied daar veel verder strekt, is de capaciteit voor slechts een deel van het vestigingsgebied toereikend,” verklaart Hofmann. Ondertussen wordt ook zonne- en windenergie daar volop gepromoot door de lokale autoriteiten. Toch lopen voorvechters van hernieuwbare energie tegen grenzen aan. Ze zien dat de bouw van het aantal windmolens in Beieren stokt en wijzen met de vinger naar de omstreden 10H-regel, die voorschrijft dat de afstand tot woonhuizen minimaal factor tien moet zijn van de hoogte van de windmolen. Een molen is gemiddeld 200 meter hoog, dus dat betekent een afstand van minimaal 2 kilometer. Zelfs in het uitgestrekte Zuid-Duitsland is het zo puzzelen. Het bestuur van minister-president Söder (CSU) wil tot 2030 de CO2-uitstoot met 65 procent verminderen vergeleken met de jaren 90, en in 2040 helemaal energieneutraal zijn. Daarmee loopt de deelstaat vijf jaar voor op de landelijke ambities. Door de 10H-regel dreigt Beieren de klimaatdoelen echter niet te halen. Na aanhoudende kritiek en een gerechtelijke uitspraak is de regel onlangs versoepeld, waardoor de afstand tussen huis en molen met minimaal een kilometer wordt verkleind. Niet alleen netbeheerders en de industrie moeten een bijdrage leveren aan de energietransitie van Grossbardorf en omstreken. De bestuurseenheid Rhön-Grabfeld moedigt ook burgers aan om actief mee te doen. Maar ondertussen rijdt vrijwel iedereen in deze regio in auto’s met verbrandingsmotor. “Wij gebruiken nog stookolie voor de motoren in de garage,” erkent Durfer. Dat terwijl Beieren ook grootse plannen heeft met zogeheten e-mobiliteit. Tegenover de voetbalclub zijn twee laadpalen voor elektrische voertuigen beschikbaar. Maar niemand op straat heeft een idee hoe vaak die gebruikt worden. “Een schatting? Misschien rijdt 20 procent van de mensen hier elektrisch. Daar moeten we nog stappen zetten.”||https://www.parool.nl/wereld/energietekort-dit-innoverende-duitse-dorpje-heeft-juist-te-veel-energie~b0a45003/
2022-08-03||De Russen deden in Afghanistan precies hetzelfde als nu in Oekraïne||‘Weet je nog, de oorlog in Afghanistan? Met de Russen?” vroeg ik aan mijn vriend. “Ja, vaag” zei hij. “Ik weet er eigenlijk niet meer van dan dat uiteindelijk de moe­dja­he­dien werden gesteund door de CIA. Maar dat weet ik weer door de film Charlie Wilson’s War, uit 2007, een film met Tom Hanks, Julia Roberts en Philip Seymour Hoffman. Met geweldige dialogen van Aaron Sorkin, de man die de scripts schreef voor The West Wing.” “De Russen trokken in december 1979 naar Afghanistan om de procommunistische opstand te steunen tegen de moe­dja­he­dien, de islamistische opstandelingen. Ze waren gedwongen daar vervolgens negen jaar te blijven. Het werd wel het Russische Vietnam genoemd. De Russen konden niet winnen. Ze hadden de tegenstand onderschat. Ze deden in Afghanistan precies hetzelfde als nu in Oekraïne. Steden platbombarderen, de tactiek van de verschroeide aarde. Uiteindelijk was heel Afghanistan voor de moe­dja­he­dien.” “Waarom hebben de Russen daar niet van geleerd?” “Toen de vliegtuigen op 9 september 2001 de Twin Towers binnenvlogen en bleek dat Osama bin Laden hiervoor verantwoordelijk was, hebben de Russen zich in de handen gewreven en gedacht: als Amerika ons onze gang had laten gaan, was dit niet gebeurd. Ik vermoed dat de Russen dus bij de inval in Oekraïne meenden: de Amerikanen zullen wel van Afghanistan hebben geleerd en ons onze gang laten gaan.” “Bemoeizucht plus misverstanden veroorzaken vernietiging.” “Waar komt die bemoeizucht toch vandaan?” “Denken dat je het beter weet, hulp willen bieden zodat je ego wordt gestreeld. Misplaatste empathie. Kwaadaardigheid…” “En nu wordt Afghanistan geregeerd door de Taliban.” “Nadat Amerika zich heeft teruggetrokken.” “En wij ook.” “En wij ook inderdaad.” “Ik kreeg net een bericht dat ze, de Amerikanen, Al-Zawahiri, de tweede man van Al Qaida na Osama Bin Laden nu ook hebben gedood, in Afghanistan”’ “Intussen heeft Afghanistan hulp gevraagd omdat hun kinderen doodgaan van de honger. Het land is failliet. Ze zijn alleen niet bereid iets te doen aan mensenrechten. Voor een paar duizend euro kun je daar een minderjarig meisje kopen. Moeten we nu wel of niet helpen?” “En de strijd in de Balkan laait ook weer op. Het luchtalarm klonk alweer. De Navo is bereid in te grijpen, lees ik.” “We moeten ons nergens mee bemoeien.” “Dus kinderen gewoon laten sterven? Als de Navo ingrijpt, zijn wij er al bij betrokken.” “We hebben genoeg eigen problemen. We kunnen niet de hele wereld naar ons laten luisteren.” “Domme wereld. Luister naar ons!” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/de-russen-deden-in-afghanistan-precies-hetzelfde-als-nu-in-oekraine~b3901604/
2022-08-03||Opinie: ‘Als bedrijven geen corpsballen meer aannemen, ben je gauw van wangedrag af’||Goed dat Joris Luyendijk en Phillip Huff ons op tv uitleggen hoe de corpselite zich misdraagt, en dat hier jaarlijks ritueel over geklaagd wordt, ook in Het Parool. Het idee van het corps is toch dat ze er zich ‘voorbereiden’ op het ‘corporate’ leven. De oplossing, namelijk het niet meer aannemen van corpsballen in bedrijven, wordt echter nergens genoemd. Dit komt veel harder aan dan welke maatregel van Halsema dan ook. Als de toekomstige ‘elite’ niet meer aangenomen wordt, zal haar seksistische en homofobe gedrag snel veranderen, want nog meer dan van vrouwenhaat houdt zij van geld. En dan kunnen de bedrijven eindelijk eens laten zien wat hun mooie woorden over inclusiviteit en diversiteit in de praktijk betekenen. Waarom heeft niemand het hierover, inclusief Huff en Luyendijk? Koen Keepers (leraar maatschappijleer), Amsterdam NS wil in de toekomst de trein naar Brussel met 40 minuten versnellen door de stations Breda, Noorderkempen, Berchem, en Zaventem over te slaan. Op zich een goede zaak, maar die reistijdwinst wordt grotendeels ongedaan gemaakt door de noodzakelijke overstap van Amsterdam Zuid naar het centrum. Want Zuid moet immers het internationale treinstation worden. NS had dat plan al in de jaren negentig van de vorige eeuw en houdt daar blijkbaar nog steeds aan vast. Ik snap ook niet dat de gemeente Amsterdam daarin meegaat. Het grootste deel van de internationale treinreizigers zijn immers mensen met een toeristisch of cultureel motief. Veel internationale zakenreizigers naar Amsterdam Zuid zullen er in verhouding niet zijn. De meeste reizigers met bestemming Amsterdam Zuid zullen bestaan uit kantoorpersoneel, studenten aan de VU of mensen die in de buurt van Zuid wonen. Het is goed dat er gewerkt wordt aan snellere internationale treinen, maar dan wel van stadscentrum naar stadscentrum. Dan kan de trein concurreren met het vliegtuig, daar de luchthavens veelal ver van de stedelijke centra liggen en er veel tijd gemoeid is met de procedures op de luchthavens. Fred Andrioli (tot april 1995 directeur NS Internationaal), Den Haag Goedkoper leven is iets wat je moet leren. Als je het financieel makkelijk hebt, realiseer je je niet dat je geld over de brug gooit. Recent werd ik daar weer eens mee geconfronteerd toen ik een broodmachine kocht en dus zelf brood ging bakken. Op jaarbasis bespaar ik daarmee ongeveer zevenhonderd euro in vergelijking met hetzelfde brood van ‘mijn’ warme bakker op de Zeedijk. Koop je het brood bij de supermarkten, dan is een besparing van 50 procent makkelijk haalbaar. Broodbakken met zo’n machine gaat bijna net zo snel als koffiezetten. Behalve een forse financiële besparing is het ook nog eens gezonder, doordat je ‘rommel’ zoals zout uit het recept kunt halen en water kunt vervangen door gezonde (soja)melk. A.H. Jacobs, Amsterdam||https://www.parool.nl/columns-opinie/opinie-als-bedrijven-geen-corpsballen-meer-aannemen-ben-je-gauw-van-wangedrag-af~b75db97b/
2022-08-03||Opinie: ‘Bij ons Amsterdamse bedrijf is geen plek voor wie zich heeft misdragen bij het corps. Wie volgt?’||Afgelopen donderdag vernam ik in Het Parool dat Heleen Vos, bestuursvoorzitter van het Amsterdamsch Studenten Corps (ASC), is afgetreden. Dat vind ik jammer. Ik ken haar niet, maar door de nieuwsberichten van de afgelopen week, kreeg ik op basis van haar uitspraken de indruk dat ze mogelijk geschikt zou kunnen zijn om stappen te maken naar de eerder beloofde ‘cultuuromslag’. En dat is hard nodig. Zelf stoor ik me er al jaren aan hoe er keer op keer berichten naar buiten komen van gewelddadige incidenten en geforceerd drankmisbruik bij studentenverenigingen. Maar helaas bleek ook Heleen niet bestand tegen dit ‘heren’-geweld. Van de beloofde omslag blijkt geen enkele sprake. Uit bijna alle hoeken komen reacties. Wat mij echter opvalt is dat, naast de huidige ‘heren’-studenten zelf (wat vinden jullie?), het normaal gesproken zo mondige bedrijfsleven compleet zwijgzaam is. Zijn de grote, bekende Nederlandse bedrijven en multinationals niet juist afhankelijk van afgestudeerden die vaak ook lid zijn van het ASC? Kan dit gedrag volgens hen moreel gezien door de beugel? Wat vinden de vooraanstaande bedrijven hiervan? Waarom wordt er gezwegen? Het is mij een compleet raadsel waarom er vanuit deze hoek geen duidelijke stellingname komt. Immers, een onbezonnen student bedenkt zich mogelijk wel meerdere malen voor hij uitspraken doet over ‘hoeren’ en ‘sperma-emmers’ als zijn toekomst er direct van afhangt. Moeten we ons zorgen maken dat toonaangevende bedrijven dit gedrag accepteren? Ik realiseer me dat de interesse van een onbezonnen ASC-student in een baan bij een duurzaam vismerk mogelijk laag is, maar desalniettemin wil ik als oprichter van een nederig Amsterdams bedrijf graag het voortouw nemen. Voor iemand die in het verleden direct betrokken is geweest bij incidenten bij studentenverenigingen waarbij seksueel geweld (verbaal of non-verbaal), geforceerd drankmisbruik en/of andere onaanvaardbare zaken hebben plaatsgevonden, is er bij Fish Tales geen plaats. Wie volgt? Bart van Olphen, oprichter Fish Tales, Amsterdam||https://www.parool.nl/columns-opinie/opinie-bij-ons-amsterdamse-bedrijf-is-geen-plek-voor-wie-zich-heeft-misdragen-bij-het-corps-wie-volgt~ba1cac14/
2022-08-03||Een stad die z’n bewoners niet onvoorwaardelijk huisvest, is verloren||Deze week hielp ik m’n beste vriend verhuizen, zoals ik de afgelopen elf jaar vaker heb gedaan. De ene keer was ik het. De andere keer is hij het. We hebben bijna alle uithoeken en woonvormen van de stad gezien. Altijd tijdelijk, altijd onzeker, altijd duur, bovenal ongezond voor lichaam en geest. Maar vooral dankbaar dat we überhaupt papieren hebben en een dak boven ons hoofd. De periode van onze achttiende tot nu hebben we desondanks doorgebracht met een voortdurende spanning op onze spieren en de bijbehorende stress in het hoofd. Altijd klaar om weer door te trekken. Nooit wetend waar het volgende verblijf zal zijn en voor hoe lang. Ik vraag me af of mensen zich realiseren wat voor impact zo’n bestaan kan hebben. Het uitstellen van een zelfstandig, volwassen leven terwijl je allang zelfstandig en volwassen bent, alleen constant thuisloos. Mijn eigen eerste stap buiten het ouderlijke huis was weken in de auto leven. Waarna een periode van zes jaar volgde van zwerven door de stad, volledig overgelaten aan m’n eigen lot, altijd onzeker. Nou is dat nog niet eens het ergste, ik ben niet per se anders gewend in mijn leven. Maar als tiener met schulden, mentaal niet heel erg fit en met weinig connecties tekenen die jaren je op een manier die je je niet kunt voorstellen. En kom je er op je dertigste achter hoezeer alle stress zich fysiek heeft gemanifesteerd in je lijf. Goed, terug naar mijn beste vriend. Geboren en getogen Amsterdammer, wat hij kreeg, greep hij aan. Nooit kieskeurig, als ie maar in de stad kon blijven. Naast een van de liefste en creatiefste (en bovendien knapste) mensen die ik ken, is hij van alle leeftijdgenoten het vaakst verhuisd. In deze omstandigheden heeft hij zijn opleiding afgemaakt, is hij zelfstandige geworden en verricht hij bij tijd en wijle sociaal werk voor zijn stadsgenoten. Of het nou directe of verre buren zijn, hij staat altijd klaar voor anderen. Maar een degelijk onderkomen vinden hangt van geluk en toevalligheden aan elkaar. Zo af en toe lukt het en kan hij weer – met veel spanning in het lijf – even ademhalen en dankbaar zijn dat ie überhaupt een dak boven z’n hoofd heeft. Wat heet: een ‘wooncarrière’. Ik ken niemand met een ‘adressenportefeuille’ zo uitgebreid als die van hem. Of met een indrukwekkendere ‘buurten-cv’. Bedenk maar de gekste markttermen voor het basale mensenrecht op wonen en hij heeft het. Alleen heeft hij er helemaal niks aan. En hij is niet de enige. Amsterdam stikt van de jonge stadsnomaden, die allemaal recht hebben op de stad. Maar een stad die z’n bewoners – jong en oud – niet onvoorwaardelijk huisvest, is verloren. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/een-stad-die-z-n-bewoners-niet-onvoorwaardelijk-huisvest-is-verloren~bdeed146/
2022-08-03||Opinie: ‘Amalia, ervaar het studentenleven, huur een bezemkast’||Amalia wil graag het studentenleven ervaren. Vanaf september gaat ze PPLE (Politics, Psychology, Law and Economics) studeren aan de Universiteit van Amsterdam én hier op kamers. Samenwonen met andere studenten, zelf het huis schoonmaken en af en toe lekker losgaan op een feestje van het corps waar vrouwonvriendelijke opmerkingen luider klinken dan de muziek: was het maar zo simpel. Amalia gaat, net als iedereen in het koningshuis, een heel andere studietijd tegemoet dan alle andere mensen. En dat is niet meer van deze tijd. In feite is het sowieso een wonder dat onze kroonprinses aan een kamer gekomen is. Vorig jaar al was er een tekort van 6600 woonruimtes voor studenten in Amsterdam. Studentenbonden Lsvb en Asva verwachten dit jaar een nog groter tekort, universiteiten roepen internationale studenten zelfs op niet meer naar Amsterdam te komen als zij geen kamer hebben. Maar terwijl deze studenten straks noodgedwongen in tenten op de campus overnachten, ligt Amalia met een beetje hulp van de rijke vriendjes van het koningshuis comfortabel op haar fluwelen bedje in een Amsterdams grachtenpand. En ja, je leest het goed: een grachtenpand. Het is iets waar de overgrote meerderheid van alle studenten alleen maar van kan dromen. In een bezemkast van een paar vierkante meter groot, waar de ratten onder je bed doorkruipen en waarvoor je soms wel ruim 800 euro per maand betaalt. Vaak ook nog eens met overlast gevende of zelfs ronduit onsympathieke huisgenoten. Maar ook daar hoeft een kroonprinses gelukkig geen last van te hebben: de eigenaars hebben de vorige bewoners van Amalia’s nieuwe stekkie simpelweg het veld laten ruimen, zodat zij er met haar eigen vrienden kan intrekken. Het is schrijnend om te zien dat het koninklijk huis weer slachtoffers eist op de Amsterdamse huizenmarkt – laten we de neef van onze koning niet vergeten – in een tijd die zich kenmerkt door ongekend hoge kosten (en daarbij: stress) voor veel studenten. Nog schrijnender is dat deze stressvrije woonruimte gefinancierd wordt met ons belastinggeld. Geld dat ook komt van voormalige studenten die wél in een krappe kamer hebben moeten wonen. Het laat weer het gebrek aan zelfreflectie binnen het koningshuis zien. Het is bij uitstek een voorbeeld van de (kansen)ongelijkheid in Nederland. Het moet niet uitmaken waar je wieg staat, zeggen we steeds vaker. Maar ondertussen lijken we het allemaal prima te vinden dat iedereen in het koningshuis hun studententijd met de paplepel ingegoten krijgt, simpelweg omdat ze geboren zijn in het Huis van Oranje. Maar het werkt beide kanten op. De kroonprinses moet voor al haar verworven privileges immers veel inleveren. Ze kan nooit zonder beveiligers ergens naartoe, op de universiteit weet iedereen meteen wie ze is en ze moet altijd op de pas gaan staan, uit angst dat er iets gefilmd wordt. Ook dat is oneerlijk en wat ons betreft in het jaar 2022 niet meer van deze tijd. Amalia zal door haar afkomst nooit het echte studentenleven ervaren. Maar wat ons betreft mag ze wel een poging doen. Dus bij deze staat onze uitnodiging. Amalia: kom een nachtje slapen in het tentenkamp voor internationale studenten op de campus. Huur een bezemkast vol met zwarte schimmel waar 800 euro voor gevraagd wordt. Of ga met een afwasborstel in de hand voor een paar euro per uur andermans borden schoonmaken bij het restaurant om de hoek. Pas dan kun je de studententijd écht ervaren. Misschien moet je er wel een paar prestigieuze titels voor opgeven.||https://www.parool.nl/columns-opinie/opinie-amalia-ervaar-het-studentenleven-huur-een-bezemkast~b5a9f337/
