2022-08-25||Alfred Schreuder heeft begrip voor Antony: ‘Maar hij heeft een contract bij Ajax’||Of Antony gek zou zijn als hij de prachtige Champions Leaguepoule met Liverpool, Napoli en Rangers FC in zou ruilen voor Europa Leaguevoetbal met Manchester United? “Absoluut,” zei Schreuder met een lach. Antony, die op dit moment niet met de groep meetraint, staat in de belangstelling van het Manchester United, de club van oud-Ajaxcoach Erik ten Hag, en de Braziliaan zou Ajax naar verluidt bijna honderd miljoen euro kunnen opleveren. Toch wil Schreuder niet nóg een speler kwijt nu onder anderen Lisandro Martínez, Sébastien Haller, Ryan Gravenberch en Noussair Mazraoui al zijn vertrokken. “Ik blijf ervan uitgaan dat Antony bij Ajax blijft spelen,” herhaalde Schreuder nog maar eens. Toch snapt hij ook de emoties bij zijn aanvaller, die graag naar Old Trafford wil verkassen: “Ik heb begrip voor wat hij zegt, maar hij heeft een contract bij Ajax en volgens mij zijn wij ook een aardige club. Ik geef alleen aan dat we al veel spelers verkocht hebben. Dat is mijn gevoel en dat durf ik uit te spreken. Daar hoeven we toch niet moeilijk over te doen? We weten hoe de voetballerij werkt. Hij wil graag daarheen en wij gaan er alles aan doen om hem hier te houden.” Of Schreuder zich in de steek gelaten zou voelen als Antony tóch vertrekt? “Nee, want op sommige dingen heb je geen invloed,” aldus de coach. Schreuder liet ook weten dat de Braziliaan mogelijk bij de selectie zit voor het duel van zondag, uit tegen FC Utrecht. “Dat zou kunnen als de situatie verandert de komende dagen. Dan moet hij mee gaan trainen, maar of hij mee wil trainen, weet ik nog niet”||https://www.parool.nl/sport/alfred-schreuder-heeft-begrip-voor-antony-maar-hij-heeft-een-contract-bij-ajax~b52730e2/
2022-08-25||Ajaxtrainer Schreuder: ‘De sfeer zal straks fantastisch zijn op Anfield’||De loting vond donderdagavond plaats in Istanboel, waar op 10 juni ook de finale wordt gespeeld. Verdediger Jurriën Timber kijkt het meest uit naar de uitwedstrijd tegen Liverpool. “Twee jaar geleden was ik er ook bij. Toen zat ik op de bank in een leeg stadion vanwege de coronamaatregelen. Nu spelen we op een vol Anfield en sta ik waarschijnlijk op het veld.” Schreuder, lachend: “Dat denk ik ook. Jurriën verdient het.” De trainer van Ajax is vooral ook blij voor de supporters dat de club terugkeert naar Liverpool. “Ze kunnen nu met ons mee. De sfeer zal fantastisch zijn op Anfield, maar dat geldt eigenlijk voor alle wedstrijden. Ook bij ons in de Johan Cruijff Arena zal het drie keer spoken.” Ajax verloor in 2020 twee keer met 1-0 van Liverpool. De ploeg van de Duitse trainer Jürgen Klopp stond een paar maanden geleden nog in de finale van de Champions League. Liverpool verloor toen met 1-0 van Real Madrid en is de competitie dit seizoen vooralsnog zeer matig begonnen. Schreuder: “Toch denk ik dat Liverpool favoriet is in deze poule. Wij willen overwinteren in Europa. Of dat in de Champions League lukt, zal moeten blijken. Het is een uitdagende groep, maar ook een zware.” Over Rangers FC sprak Schreuder lovende woorden: “Ik heb het team tegen PSV gezien. Ze waren dominant en hadden het tactisch goed voor elkaar. Het is een goede ploeg, met een goede trainer in de persoon van Giovanni van Bronckhorst. Ze kwamen vlak voor rust goed weg, maar na het uitvallen van PSV-spits Luuk de Jong zijn ze niet meer in problemen geweest. Er zit ook een ongelofelijke mentaliteit in dat elftal. En dat hebben ze vorig seizoen ook laten zien: Rangers haalde de finale van de Europa League en onderweg werden Borussia Dortmund en RB Leipzig uitgeschakeld.” Timber denkt dat Ajax zich ook niet moet vergissen in Napoli. “Ik las dat die ploeg al twee jaar ongeslagen is in thuiswedstrijden in de Champions League.” Schreuder: “Het is de nummer drie van Italië. Napoli is deze competitie in de Serie A ook weer goed begonnen. Twee gespeeld, twee gewonnen.”||https://www.parool.nl/sport/ajaxtrainer-schreuder-de-sfeer-zal-straks-fantastisch-zijn-op-anfield~b8d54dfa/
2022-08-25||Onder NAP: Sloterplas||||https://www.parool.nl/ps/onder-nap-sloterplas~b8b92eef/
2022-08-25||Actuele klassieker 1984 van Orwell nu als audiodrama met Jacob Derwig||Een luisterboek was er al van 1984, de dystopische roman van George Orwell uit 1949 – over een man die zich verzet tegen een totalitair regime, maar het onderspit delft. Het werd in 2019 in de Nederlandse vertaling van Tinke Davids ingesproken door stemacteur Johannes Sneekes. Maar nu heeft Storytel er, naar Brits voorbeeld en in een tekstbewerking door de Britse verhalenproducent Anna Lea, ook een ‘audiodrama’ van laten maken. Kiefer Zwart speelt hierin de rol van Winston Smith, ambtenaar bij het ministerie van Waarheid die zich aansluit bij de rebellen van de Broederschap, Joy Wielkens is zijn geheime liefde Julia. Voor de rol van O’Brien, de man die zich voordoet als rebel maar vazal van de Partij blijkt te zijn, werd Jacob Derwig (53) gecast. “Wij noemen het eigenlijk een hoorspel, maar dat heeft zo’n ouderwetse ondertoon. We spelen onze rollen, met een spannende soundscape eronder.” “Ik ben zelf niet zo van luisterboeken, maar ik denk dat het sowieso een goede manier is om vormen als dit audiodrama te zoeken, waardoor je een boek op een andere manier tot je kunt nemen. Om een boek waarvan de tekst mogelijk wat weerbarstiger is om te lezen minder droog te maken of spannender. Dat verdient dit boek zeker.” “Nee, ik heb het lang geleden gelezen. Maar door het nu zo te doen heb ik het weer helemaal in me opgenomen. Het was pittig, ook omdat de producenten de moeilijke kanten van het verhaal en de taal niet uit de weg zijn gegaan. Als voorbereiding heb ik de tekst van het drama zelf gelezen. Maar hardop lezen en spelen is natuurlijk iets anders. De Nederlandse versie volgt de Engelse versie heel nauwkeurig en dat betekent iets voor je timing.” “Ik had vaak ook de Engelse tekst (de rol wordt daarin gespeeld door Michael Maloney, red.) op mijn koptelefoon. Ik lette op de manier waarop hij accenten legde en hoe lang hij erover deed. Het leek in die zin meer op het maken van een animatiefilm, al hoefde het hier niet synchroon met beeld, maar alleen met de soundscape. Ik had iets meer vrijheid. Het was leuk omdat het in het Engels ook zó goed is, je voelt de spanning en de ernst en de tongue in cheek. Het was fijn om zo een ijkpunt te hebben.” “Zo’n twaalf uur. Verdeeld over drie sessies, want dit is wel echt een andere opdracht, hoor. Het is heel inspannend. En je zit altijd in je eentje in de studio, met een technicus en regisseur en de stemmen van de andere acteurs in je koptelefoon. Maar ik heb hiervoor wel in langduriger hoorspelen gezeten, ik zat tussen 2004 en 2006 in Het Bureau naar J.J. Voskuil en tussen 2007 en 2010 in Bommel naar Marten Toonder – ik was Tom Poes.” “Het kwaad was in mij gepersonifieerd. Ja, dat was wel lekker. O’Brien doet zich voor als iemand die een rol speelt in het verzet en dat geloof je ook eerst echt. Maar dan wordt Winston gearresteerd en onderwerpt O’Brien hem aan een langdurige marteling om hem te brainwashen, en hij neemt uitgebreid de tijd om zijn filosofieën uit te dragen. Ik wou dat ik er nu hier een paraat had. Kort samengevat: waarom zou Winston weerstand bieden en in opstand komen, dat had toch helemaal geen zin? Beter geloven in wie het voor het zeggen heeft! O’Brien is hierin ontzettend overtuigend. Dat is ook het griezelige, want Winstons hersenen worden echt gespoeld. Alsof Navalny nu zou zeggen: ‘Poetin heeft hartstikke gelijk.’ “Het is nu natuurlijk enorm relevant, het heeft nieuwe impact – kijk maar naar het totalitaire regime in Rusland, hoe Poetin de Russen nu een rad voor ogen draait. Een volk zo controleren en bewaken dat je alle ‘rotte appels’, elke vorm van opstand, er meteen uit zuivert. Dat hebben we de eerste maanden na de inval in Oekraïne gezien, toen Rusland korte metten maakte met protesten. En hoe de Russen nu leven – je beste vriend kan een verrader zijn. In Rusland is dat nu echt aan de hand. Daarom is het goed dat dit boek aandacht krijgt. Ik hoop dat de Russen het boek ook lezen. Of ernaar luisteren.”||https://www.parool.nl/kunst-media/actuele-klassieker-1984-van-orwell-nu-als-audiodrama-met-jacob-derwig~b4f827a3/
2022-08-25||Bep was twee dagen eerder nog naar Trimsalon Coco geweest||Ik kwam van het balkon, en al in de keuken rook ik het. Rioollucht. Nee, hè? Was er ergens iets gesprongen? Of verstopt? Een paar weken geleden hoorde ik boven een geluid dat me ook deed opveren. (Gelukkig had ik geen muziek op staan.) Water dat op het laminaat terechtkwam. Ik vloog naar boven. Was de afvoerslang van de wasmachine uit de afvoerbuis geschoten. Ik denk omdat ik vergeten was de centrifugestand van 1400 (standaard) naar 700 te draaien. Waardoor de overvolle machine wild was gaan dansen en zich zo van haar chaperon had losgerukt. Ik was er vroeg bij – ik had het boodschappen doen even uitgesteld – en de schade viel mee. Een paar lichte plekken op het plafond van de keuken. Met een keer witten te herstellen. Maar als je het niet onmiddellijk doet… Ik ben inmiddels gewend aan de plekken. Het zijn er twee en ik heb ze namen gegeven. Waterschade is het meest stressgevoelige huiselijke malheur. Dus een gesprongen ‘iets’ in de wc… Ik opende de deur van de wc, waar het nog steeds heerlijk rook naar toiletreiniger. Deze maand was gekozen voor de blauwe flacon: Oceaan. En van een verstopping was ook geen sprake. Maar door de oceaangeur rook ik nog steeds riool. Ik volgde mijn neus. De waterschade kwam uit de huiskamer. Om precies te zijn: van de bank. Nog preciezer: van de plek waar de hond heel tevreden lag te slapen. Ik hoefde mijn neus niet eens in de vacht te steken. Putlucht. Originele putlucht. Niet te harden, al helemaal niet met de hitte in huis. En ze was twee dagen eerder nog naar Trimsalon Coco geweest. Ik spoelde even terug. De hond had in het water gestaan, maar niet op de bekende plekken met een schone entree en helder water. Ze had voor de duizendste keer geprobeerd een reiger te pakken, die voor de duizendste keer heel rustig wegvloog. Maar Bep ging op de startbaan van de reiger in het water. Natuurlijk het vieste en meest stinkende stukje. Met van die zwarte drab op de bodem. Ik was al verder gelopen en tegen de tijd dat we thuis waren, was de hond wel zo’n beetje opgedroogd en ging ik op het balkon zitten om verder te lezen in het spannende, derde deel van Oxen. Tot ik water op wilde zetten voor koffie en de rioollucht rook. Ik nam de hond mee naar de badkamer. Alwaar ze geheel zelfstandig, zelf geleerd, vast in de doucheruimte ging staan. Alsof ze zei: “Oké, ik kom er niet onderuit. Doe maar.” Ik goot een behoorlijke streep Sanicur Bath & Shower Gel (dermo beschermend) op haar vacht, van kop tot staart. Een kwartier lang boende ik, liters en liters water gingen er door het afvoerputje. Ook een vorm van waterschade, want je had er een paar moestuinen uitvoerig mee kunnen besproeien. Maar de putlucht was uit huis verdwenen. En Beppie, wat rook ze weer lekker. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/bep-was-twee-dagen-eerder-nog-naar-trimsalon-coco-geweest~bc7b1a44/
2022-08-25||Tegenvaller in de strijd tegen drillrapgeweld: hof Amsterdam zet streep door opruiingsvonnis ||Het gaat om de zaak tegen drillrappers Biggskaki (de 24-jarige Diego M.) en Jorra (de 28-jarige Jordan S.) van drillrapformatie LelylandSpartans. Die zaak had de trekken van een proefproces. De Amsterdamse rechtbank had het duo in november 2021 veroordeeld tot een taakstraf van honderd uur vanwege het bezit van een nepvuurwapen en opruiing, omdat ze in een videoclip opriepen geweld te gebruiken tegen rivalen. Het gaat om de track Intensive Care die nog altijd op YouTube te vinden is. De video bevat de vertrouwde drillrapclichés: schietgebaren en slowmotionbeelden van mannen met schoudertasjes die met echt lijkende vuurwapens zwaaien. In het filmpje richten de rappers zich vooral tegen hun opps (vijanden). Voor het eerst veroordeelde de rechtbank drillrappers tot opruiing vanwege rapteksten als ‘Druk ‘m in west, die opps die gaan down’, ‘mik niet naast body, ik blaas in’, ‘catch een opp ik maak ‘m echt (dood)’, ‘ik blaas op je head want ik wil je go’ en ‘ik wil mn opps in intensive care’. De rechters zagen het plaatsen van de clip en uitsnede daarvan op YouTube en Instagram als oproepen tot geweldpleging. Daar komt bij dat de jongens ‘afmaak’-gebaren maken en in de video wijzen met een neppistool. Voor dat laatste werden de rappers veroordeeld voor het bezit van een nepvuurwapen. Dat de rappers niet expliciet benoemen om welke opps het gaat, doet volgens de rechtbank niet af aan het opruiende karakter. Na de eerste zaak zijn meerdere drillrappers met succes voor opruiing vervolgd. Op 19 augustus legde de Amsterdamse rechtbank twee drillrappers nog straffen van 1,5 en 1 jaar op wegens opruiing en wapenbezit. Met dergelijke vonnissen op zak hoopten de Amsterdamse autoriteiten bijvoorbeeld adverteerders op sociale media ervan te overtuigen dat ze die strafbare opruiing in drillraps niet moesten faciliteren. Nu haalt het gerechtshof echter een streep door het eerste vonnis, en ligt het voor de hand dat ook andere zaken bij het gerechtshof onderuit zullen gaan. Het hof vindt de uitingen van de drillrappers in de clip ‘onvoldoende concreet om te oordelen dat in strafrechtelijke zin wordt aangespoord tot het plegen van enig strafbaar feit’. Het woensdag gewezen arrest: ‘De letterlijke bewoordingen van de tekst van het nummer Intensive Care noch de strekking daarvan biedt een voldoende concreet aanknopingspunt voor de aanname dat de verdachten anderen proberen iets te laten doen’ – het plegen van misdrijven. ‘De verdachten rappen veeleer over hun eigen ervaringen, gevoelens, wensen en fantasieën’. Ze rappen over ‘ik’ en ‘we’, zichzelf dus, en de ‘opps’ zijn geen ‘concrete tegenstanders of doelwitten’, aldus het hof. ‘De bezongen of gerapte wens om die onbestemde opps op de intensive care te willen, is in deze context nog geen aansporing aan het publiek,’ schrijft het hof. ‘Dat de tekst onmiskenbaar gewelddadige elementen bevat en dat in de videoclip nepvuurwapens worden getoond, maakt dit oordeel niet anders’. “Ik ben blij dat het OM een halt is toegezegd in het vervolgen van zaken waarbij niet concreet tot geweld wordt opgeroepen,” zegt Maarten Kuipers, de advocaat van Diego M. Beide verdachten worden alleen nog veroordeeld voor het bezit van de in de videoclip getoonde nepwapens en krijgen elk 550 euro boete. Betalen ze niet, dan moeten ze alsnog voor 11 dagen de cel in. Het ligt voor de hand dat het OM tegen het arrest in cassatie zal gaan, aangezien het vervolgen van drillrappers en hun helpers voor opruiing een belangrijk onderdeel is van het beleid waarmee de overheid het grove, geregeld dodelijke geweld in en om de drillrapscene probeert in te dammen.||https://www.parool.nl/amsterdam/tegenvaller-in-de-strijd-tegen-drillrapgeweld-hof-amsterdam-zet-streep-door-opruiingsvonnis~b6841139/
2022-08-25||Met Liverpool, Napoli en Rangers treft Ajax nagenoeg de zwaarst mogelijke loting||Waar Ajax als ploeg uit pot 1 voorafgaand aan de loting al wist dat het favorieten voor eindwinst als Real Madrid, Manchester City, Paris Saint-Germain en Bayern München zou mijden, treft het met Liverpool wel de lastigste tegenstander uit pot 2. De ploeg van trainer Jürgen Klopp heeft zich de afgelopen jaren samen met Manchester City ontworsteld aan de andere Engelse topploegen, waardoor de traditionele top zes inmiddels meer wegheeft van een top twee. Liverpool zal gebrand zijn op revanche in de Champions League, waar het afgelopen seizoen als favoriet in de finale onderuitging tegen Real Madrid. De Engelse grootmacht speelt nog steeds heavy metal football, zoals manager Klopp het graag noemt. Dit betekent collectief en fel druk zetten op de helft van de tegenstander, om dan zo explosief mogelijk toe te slaan in de omschakeling zodra de bal is veroverd. Vuurwerk kan dus worden verwacht in de duels tussen Ajax en Liverpool, met twee ploegen die altijd van eigen kracht uitgaan. Waar Ajax hoop uit mag putten, is dat Liverpool aan het verouderen is. Slechts twee spelers die zijn overgebleven van het basiselftal uit de vorige finale, zijn jonger dan 28 jaar. Daar staat wel tegenover dat Liverpool vrij nietsontziend bezig is met het smeden van een volgende generatie. Met Diogo Jota (25), Luis Díaz (25) en Darwin Nuñez (23) is de volgende sterrenvoorhoede al aangetrokken. Schrik niet, maar ook de loting uit pot 3 kon eigenlijk niet lastiger uitvallen voor Ajax. Met Napoli treffen de Amsterdammers de verfijndst voetballende ploeg van Italië. Hoewel het team van trainer Luciano Spalletti zo nu en dan het verwijt krijgt dat het ‘te mooi’ speelt om echt mee te doen om de hoofdprijzen, hebben de Partenopei een explosieve, jonge ploeg verzameld in de voorbije jaren. Blikvanger bij de Napolitanen is Victor Osimhen (23). De Nigeriaanse spits werd voor liefst 75 miljoen euro gekocht, maar oogt sinds zijn terugkeer van een zware blessure als een geducht kandidaat voor de topscorerstitel in de Serie A. Osimhen wordt op de flanken bijgestaan door oude bekende Hirving Lozano, die nu voor het eerst sinds zijn overstap van PSV een onomstreden basisspeler is, en Chvitsja Kvaratschelia, een piepjonge linksbuiten uit Georgië, die in de eerste weken van het seizoen een sensatie in Italië is. Ajaxfans die nu wat optimisme nodig hebben, kunnen zich het beste richten op de defensie van Napoli. Kalidou Koulibaly, de leider van de verdediging, is naar Chelsea vertrokken, waardoor de Napolitanen nu met de Kosovaarse Amir Rrahmani en de Zuid-Koreaanse Min-jae Kim op twee onbewezen centrumverdedigers moet leunen. Ook is Napoli nog altijd op zoek naar een nieuwe keeper, omdat huidige goalie Alex Meret verre van onomstreden is. En ook uit pot 4 kwam geen kleinduimpje als Viktoria Plzen of Maccabi Haifa. Dat Rangers een prima ploeg is, bewees het door PSV in de vierde kwalificatieronde uit te schakelen – voor zover de Europa Leaguefinalist van vorig seizoen zich überhaupt nog hoeft te bewijzen. Trainer Giovanni van Bronckhorst erfde bij binnenkomst in Glasgow van voorganger Steven Gerrard een team dat in vrijwel geen enkel opzicht ‘klassiek Schots’ voetbalt. Niks lange halen, gauw thuis: Rangers zet hoog druk à la Liverpool en bouwt verzorgd op, zoals een Nederlandse coach dat graag ziet. De rechtsback is gek genoeg de grote ster bij Rangers. De 30-jarige Engelsman James Tavernier was vorig jaar in 51 duels goed voor 18 goals en 17 assists, cijfers waarvan de meeste aanvallers zullen likkebaarden. Dat de rechtsachter zo vaak betrokken is bij goals, heeft hij te danken aan zijn fantastische traptechniek. Wel heeft Rangers wat ingeleverd ten opzichte van vorig jaar. Zo plukte Ajax defensieve uitblinker Calvin Bassey weg, koos schaduwspits Joe Aribo voor de Engelse Premier League en is spits Alfredo Morelos na een zoveelste uitspatting disciplinair geschorst.||https://www.parool.nl/sport/met-liverpool-napoli-en-rangers-treft-ajax-nagenoeg-de-zwaarst-mogelijke-loting~b15bf1f3/
2022-08-25||Brand in woning op Borneolaan in Oost, hond gered door brandweer||Rond 18.45 uur werden de hulpdiensten gealarmeerd dat er brand was in de woning. De brandweer schaalde gauw op naar middelbrand om meerdere eenheden ter plaatse te krijgen om het vuur te blussen. Het vuur sloeg door naar binnen. Na een uur was de brand onder controle, meldt de brandweer op Twitter. Ook kwamen twee ambulances ter plaatse, maar zij hoefden geen slachtoffers te behandelen. Wat de oorzaak van de brand is, is nog niet bekend.||https://www.parool.nl/amsterdam/brand-in-woning-op-borneolaan-in-oost-hond-gered-door-brandweer~ba8a59df/
2022-08-25||Artsen zonder Grenzen in Ter Apel: ‘Dit is een gevaarlijke plek geworden. De overheid heeft verzaakt’||Rijnberg heeft maar kort de tijd voor een interview, zegt ze. “Er staat hier nog een hele rij mensen te wachten op me en die wil ik graag vanmiddag nog allemaal helpen.” Een lange rij asielzoekers met klachten die vaak al lang geen dokter hebben gezien. Voor het eerst in haar veertigjarige bestaan zette hulporganisatie Artsen zonder Grenzen (AzG) gisteren een actie op in Nederland. De organisatie kon de erbarmelijke hygiënische situatie voor aanmeldcentrum Ter Apel niet langer aanzien. Daar slapen elke nacht honderden mensen buiten op het grasveld omdat in het aanmeldcentrum geen plek meer is. Ook alle andere asielzoekerscentra en noodopvanglocaties in Nederland zitten propvol. Sommige asielzoekers slapen er al weken, omdat ze niet weten wanneer ze een volgende afspraak met de Vreemdelingenpolitie of immigratiedienst hebben. Voor de zevenhonderd mensen die er de afgelopen nachten onder tentzeilen of bomen sliepen, is een handvol vervuilde wc’s beschikbaar. Douches zijn er niet, wel enkele kranen met stromend water. Eten wordt door de spijlen van het hek uitgedeeld door opvangorganisatie COA . “Wij verlenen hier acute medische noodhulp omdat anderen het niet doen. Dit is een gevaarlijke plek geworden voor de mensen die hier moeten verblijven. De overheid heeft verzaakt,” stelt AzG-directeur Judith Sargentini. Zij spreekt niet van een asielcrisis, maar van ‘een bestuurlijke crisis’. “Het zou niet onze taak moeten zijn om dit in een rijk land als Nederland te doen.” Rijnberg ziet in de praktijk wat dat verzaken inhoudt. “Ik zie veel patiënten met verwaarloosde klachten. Mensen die al weken geen medicatie hebben gehad.” Bij twee mensen waren de klachten zo ernstig dat AzG ze per ambulance met spoed doorstuurde naar het ziekenhuis. “Een persoon had acute hartproblemen. De ander had suikerziekte, maar had al een maand geen insuline kunnen nemen.” Dat probleem werd in Ter Apel ook niet opgemerkt omdat er, tot gisteren, geen medische zorg beschikbaar was voor de mensen op het grasveld. De reguliere medische zorg voor asielzoekers geldt alleen binnen de poorten van een azc, maar ook die zorg is al maanden overbelast. Veel andere patiënten op het grasveld hadden huidkwalen als zweren, mogelijk schurft. Weer een andere persoon had tijdens zijn reis een stok in zijn oog gehad en liep rond met een wond. De arts werkte al in vluchtelingenkampen in Soedan, Zuid-Soedan en (twee keer) op het Griekse eiland Lesbos. “En dan sta ik nu opeens in Ter Apel in Groningen, die zag ik niet aankomen. Ik herken de sfeer vanuit die kampen in het buitenland, die heerst hier nu ook. De chaos, de stress, de onrust. Ik vind het heel erg dat het zover is gekomen dat wij hier nu nodig zijn.” De hulpactie van AzG is in principe voor vier tot zes weken. “Maar we hopen zo snel mogelijk hier weer weg te kunnen,” stelt Sargentini. Staatssecretaris Eric van der Burg liet eerder vandaag weten dat hij het is het aan de ene kant ‘heel erg’ vindt dat AzG naar Ter Apel moest komen, maar aan de andere kant is hij ‘heel blij’ met de komst van de organisatie. “Want het helpt wel om de kwaliteit daar te verbeteren,” aldus Van der Burg.||https://www.parool.nl/nederland/artsen-zonder-grenzen-in-ter-apel-dit-is-een-gevaarlijke-plek-geworden-de-overheid-heeft-verzaakt~bc6667c9/
2022-08-25||Ajax treft Liverpool, Napoli en Rangers in Champions League||Met Liverpool uit pot 2 heeft Ajax een tegenstander die het ook in 2020 tegenkwam op het miljardenbal. Toen verloren de Amsterdammers beide keren met 1-0. Er mochten door corona toen geen supporters mee naar Anfield. Liverpool is matig aan het seizoen van de Premier League begonnen. De club staat na drie speelronden op de zestiende plaats. De tegenstander uit Pot 3 is Napoli, dat na twee speelronden bovenaan staat in de Italiaanse Serie A. Uit Pot 4 volgt PSV-beul Rangers FC van Giovanni van Bronckhorst. De Schotten zorgden met een 0-1 zege in Eindhoven voor een deceptie bij de Eindhovenaren, die er daardoor wederom niet in slaagden om de groepsfase van het miljardenbal te bereiken. De eerste wedstrijd op Ibrox was namelijk in 2-2 geëindigd. Ajax nam verdediger Calvin Bassey afgelopen zomer voor 23 miljoen euro over van Rangers FC. De eerste speelronde van de nieuwe editie van de Champions League wordt op 6 en 7 september afgewerkt. De tweede op 13 en 14 september. De overige speeldata zijn 4 en 5 oktober, 11 en 12 oktober en 25 en 26 oktober. De laatste groepswedstrijden staan voor 1 en 2 november op het programma, een kleine drie weken voor de start van het WK in Qatar. De UEFA maakte het speelschema van de groepswedstrijden in de Champions League later bekend. Sarina Wiegman is verkozen tot Uefa Women’s Coach of the Year. Wiegman was niet aanwezig in Istanboel om de prijs in ontvangst te nemen. Ze ontbrak vanwege trieste familieomstandigheden. Wiegman kroonde zich dit jaar in Engeland Europees kampioen met het Engelse vrouwenelftal. Duitsland werd in de finale met 2-1 verslagen. Daarmee werd Wiegman de eerste coach die het EK twee keer achter elkaar won. In 2017 werd ze immers al Europees kampioen met de Oranje Leeuwinnen. Ze werd verkozen boven Sonia Bompastor (coach van Olympique Lyon) en Martina Voss-Tecklenburg, bondscoach van Duitsland. Wiegman sprak de aanwezigen toe via een videoboodschap: “Sorry dat ik er niet bij kan zijn, maar ik voel me zeer vereerd met deze award. Bedankt voor het stemmen. Ik wil ook Sonia en Martina feliciteren met hun geweldige prestaties. Deze award is voor iedereen die heeft bijgedragen aan het succes van het Engelse vrouwenvoetbal. We kijken ernaar uit om ons te plaatsen voor het WK en naar het wereldkampioenschap toe te gaan.”||https://www.parool.nl/sport/ajax-treft-liverpool-napoli-en-rangers-in-champions-league~b4bfc4f0/
2022-08-25||Wie blijft en wie kan weg op de ic? Algoritme helpt intensivisten Amsterdam UMC||Welke patiënt mag al van de ic af? Wie kan beter nog een dag blijven? Dit soort moeilijke besluiten moeten intensivisten dagelijks nemen. De gevolgen kunnen groot zijn. Want een patiënt die een dag te vroeg naar de ‘gewone’ verpleegafdeling wordt gestuurd, moet daarna vaak diverse dagen terugkomen naar de ic en heeft een grotere overlijdenskans. Dat is uiteraard onwenselijk, maar het leidt ook tot meer ligdagen op de duurste ziekenhuisbedden. Een dag op de ic kost ongeveer 3000 euro. Ook te lang op de ic liggen is niet goed voor een patiënt en staat daarnaast optimaal gebruik van de intensive care in de weg. In Nederland keert 5 tot 10 procent van de patiënten binnen een week na zijn of haar vertrek van de afdeling terug naar de intensive care. “Door de inzet van kunstmatige intelligentie kan dat proces worden verbeterd,” zegt Patrick Thoral, intensivist van Amsterdam UMC. In 2017 begon hij met collega Paul Elbers een samenwerking met het Amsterdamsebedrijf Pacmed dat zich toelegt op het gebruik van kunstmatige intelligentie (AI) in de medische wereld. Het resultaat is software met daarin een voorspellend computermodel. Daarvoor werden geanonimiseerde gegevens gebruikt van bijna 25.000 ic-patiënten. “Volgens berekeningen kan de ic-capaciteit met het huidige algoritme tot wel 6 procent beter worden benut,” zegt Wouter Kroese van Pacmed. “Op den duur zal dat zelfs meer zijnn, omdat het gaat om een zelflerend systeem. Het model wordt bij gebruik dus steeds beter.” Dat schept ruimte voor meer patiënten op de ic. Die is onder meer noodzakelijk na zware operaties. De software maakt gebruik van tal van patiëntgegevens om een voorspelling te doen: hartslag, bloeddruk, lichaamstemperatuur, leeftijd, ziektegeschiedenis et cetera. De uitkomst is dat een ic-patiënt bij overplaatsing naar een verpleegafdeling bijvoorbeeld een kans van 8 procent heeft op heropname of overlijden. De trend van de voorspellingen en de belangrijkste kenmerken die het algoritme presenteert, neemt de intensivist mee in zijn uiteindelijke besluit. “Het zijn de artsen die beslissen, niet de computer,” zegt Thoral. “Het is namelijk ook heel belangrijk wat je bij het bed aan de patiënt ziet. Wel helpt de computer bij de beslissing. Het is aanvullend.” De afgelopen weken is al proefgedraaid in Amsterdam UMC om kinderziekten in het systeem uit te kunnen sluiten. Donderdag is de software officieel in gebruik genomen. Het is een mondiale primeur, zegt Thoral: “Voor zover ik weet, is het de enige medische ondersteuning van een beslissing op basis van kunstmatige intelligentie die op deze manier in een ziekenhuis wordt gebruikt. Ik bedoel dan ondersteuning aan het bed van de ic-patiënt, waarbij algoritmes en ontwikkelde modellen rechtstreeks en in realtime gevoed worden met gegevens uit het elektronisch patiëntendossier.” Het OLVG en andere ziekenhuizen gingen eerder ook in zee met Pacmed. Daar zijn de implementaties nu gestart, maar vanwege onder meer het trainen van medewerkers en het integreren van het elektronisch patiëntendossier duurt dat een aantal maanden. “Amsterdam UMC is echt het eerste ziekenhuis dat de software in gebruik neemt,” zegt Kroese.||https://www.parool.nl/amsterdam/wie-blijft-en-wie-kan-weg-op-de-ic-algoritme-helpt-intensivisten-amsterdam-umc~bd6facee/
2022-08-25||Meer meldingen van discriminatie in Amsterdam, en vaak op de werkvloer||Uit de cijfers van het jaarlijkse rapport van het MDRA blijkt dat de meeste mensen zich melden na discriminatie op de werkvloer. Meer dan 40 procent van de incidenten vond hier plaats. Er werd daar gediscrimineerd op basis van afkomst of huidskleur, geslacht, leeftijd, beperking of chronische ziekte en godsdienst, aldus het MDRA. Eerder analyseerde het meldpunt al dat 70 procent van de onderzochte organisaties uit de regio Amsterdam discriminatiemeldingen niet adequaat afhandelt. MDRA roept bedrijven op om ‘aanvullende interventies’ te nemen om discriminatie te bestrijden. In 2021 werden in totaal 802 meldingen ingediend bij het meldpunt. Dat zijn er aanzienlijk minder dan de 1309 meldingen in 2020, maar het grote aantal had toen vooral te maken met ‘bulkmeldingen’: over één specifiek voorval. Dat ging toen met name over het coronalied Voorkomen is beter dan Chinezen, dat dj Lex Gaarthuis destijds draaide op Radio 10. Kijkend naar de afgelopen vijf jaar concludeert de organisatie dat er een ‘stijgende trend’ is. In 2017 werden 684 meldingen gedaan, terwijl het in 2018 en 2019 circa 590 meldingen waren. De organisatie schrijft in het rapport graag bekender te willen worden, om zo te kunnen werken aan een ‘hogere meldingsbereidheid’. Het grootste deel van alle meldingen (345) werd gedaan door Amsterdammers die werden gediscrimineerd op basis van herkomst of huidskleur, direct gevolgd door meldingen over seksuele gerichtheid (310). Verder ontving het meldpunt ook relatief vaak klachten over antisemitisme (82) en andere religies (28). Het aantal meldingen bedreiging nam voor het derde jaar op rij toe. In 2020 werden 107 meldingen gedaan, het afgelopen jaar waren het er 2021. Het aantal meldingen van geweld daalde van 45 naar 27. Uit alle cijfers blijkt dat het meldpunt in Amsterdam tweeënhalf keer zoveel meldingen kent als het landelijk gemiddelde. Het meldpunt is de officiële antidiscriminatievoorziening namens de overheid en heeft als belangrijkste taak om bijstand te verlenen aan burgers die met discriminatie in aanraking komen. In 2021 vroeg de helft van het aantal meldingen om deze bijstand. Slachtoffers kregen psychosociale opvang en het meldpunt voerde bemiddelingsgesprekken met degene die discrimineerde.||https://www.parool.nl/amsterdam/meer-meldingen-van-discriminatie-in-amsterdam-en-vaak-op-de-werkvloer~b962767e/
2022-08-25||Wie vertelt Gakpo dat hem in Manchester hoogstens een reserverol wacht?||Ik vergeleek het spel van Marcus Rashford van maandag met dat van Gakpo op woensdag. Er was niet alleen in tijd een verschil van dagen en nachten. Als Rashford niet wordt verkocht aan PSG, wat in de Franse pers nog een optie is, zou Gakpo, ook een rechtsbenige voetballer die van links komt, in Manchester een directe concurrent worden. Het betekent onherroepelijk een reserverol voor de Nederlander. Alleen in hardlopen is hij beter. Is er niemand in Eindhoven die hem dat wil vertellen? Van Nistelrooij is de eerste die ervoor in aanmerking zou komen. ‘Cody, ben jij beter dan Memphis of Stevie Bergwijn toen zij hier vertrokken?’ zou hij kunnen vragen. En dan zelf het antwoord geven: ‘Ben je een haartje belatafeld?’ Het verstandigste wat Gakpo zelf zou kunnen zeggen, is: ‘Dank u, ik heb inderdaad nog veel te leren.’||https://www.parool.nl/sport/wie-vertelt-gakpo-dat-hem-in-manchester-hoogstens-een-reserverol-wacht~b9e3addb/
2022-08-25||Gemeente onderzoekt met proefsluiting of schaakbord Max Euweplein overlast veroorzaakt||Het Max Euweplein wordt binnenkort heringericht. Met het onderzoek wil de gemeente uitzoeken of het grote schaakbord terug kan keren. “We onderzoeken of het schaakbord hetgeen is waardoor overlast wordt ervaren,” aldus een woordvoerder van de gemeente. “Mocht het schaakbord verdwijnen, dan komt het wel in een andere vorm terug.” Hoe dat er precies uit zal zien, is nog niet duidelijk. Het schaakbord, dat sinds 1996 op het plein ligt, is onderwerp van discussie sinds nagedacht wordt over de herinrichting van het Max Euweplein. Het drukke, relatief kleine plein kent veel voetverkeer van toeristen en uitgaanspubliek, en dan ligt er ook nog het schaakbord. Dat trekt volgens ondernemers en omwonenden alcoholisten aan. Het stadsdeel nam eerder al maatregelen om de vele gebruikers van het plein in betere banen te leiden. Zo is het asfalt van het fietspad vervangen door klinkers om fietsers minder hard te laten fietsen, en zijn de bankjes bij de bomen weggehaald om alcoholisten te ontmoedigen op het plein te zitten. Overlast of niet, het schaakbord heeft genoeg fans: ruim 3000 mensen ondertekenden al een petitie die pleit voor behoud van het spel. Paul van der Sterren, schaakgrootmeester en voorzitter van schaakinstituut Max Euwe Centrum, vertelde in april aan Het Parool dat hij vindt dat de overlast overdreven wordt. “De overlast is er, en dat is vervelend voor ondernemers en bewoners. Maar het is niet juist om daar de schakers de schuld van te geven.” Van der Sterren: “Er is een groep daklozen met een paar asociale elementen binnen de gelederen. Omdat er ook een enkele schaker tussen zit, zijn in de ogen van de tegenstanders alle schakers op het plein asociaal. Terwijl schakers over het algemeen juist heel rustige mensen zijn.” Eerder werd ook al nagedacht over alternatieven voor het grote schaakbord: zo kwamen een mogelijke verhuizing naar het Vondelpark of de optie van een aantal kleinere schaaktafels op het plein voorbij. Ook werd er gekeken of het verplaatsen van het bord naar een van de leegstaande winkels op het plein een optie is. Vanaf 12 september kan er in ieder geval (voorlopig) weer geschaakt worden.||https://www.parool.nl/amsterdam/gemeente-onderzoekt-met-proefsluiting-of-schaakbord-max-euweplein-overlast-veroorzaakt~b951c2d1/
2022-08-25||Peter Hessels (63) fietste door (bijna) alle straten van Amsterdam||De straten van Amsterdam. Het zijn er nogal wat. Van sommige straten heb je als Amsterdammer nooit gehoord. De Dubbeleworststeeg, het Suikerpeerpad, de Rocketstraat. En in nog veel meer straten en buurten zul je ook nooit een voet zetten. En zo is de stad eigenlijk nooit helemaal de jouwe. Veel inwoners van Amsterdam moeten zo’n voornemen hebben gehad: door alle straten van Amsterdam lopen of fietsen. Het gevoel de hele stad te hebben aangetikt. De stad in je zak te hebben. Peter Hessels deed het. En hij woont niet eens in Amsterdam, maar in Zaandam. Kijk, daar staat hij, op de afgesproken tijd en de afgesproken plek in het Zaanhof. Gestoken in een donkerblauw wielertenue, met tussen zijn benen de blauwe racefiets. De man die door heel Amsterdam slalomde, over bruggen, langs bedrijventerreinen, steeds nieuw af te strepen straten inslaand. We verplaatsen ons naar een bankje op een speelplaats, direct achter het kleurrijke beeld Woezel van kunstenares Marijke van Lis. Hessels zet zijn racefiets pal naast zich tegen het bankje. Hij begint meteen maar een opzienbarend antwoord op de eerste vraag: “Nee, ik heb niet álle straten van Amsterdam kunnen afvinken. Dat komt omdat er op veel plekken in de stad nog wordt gebouwd. Bijvoorbeeld in de Houthavens hier vlakbij. Daar zijn veel nieuwe straten nog afgezet. Dus daar moet ik nog een keer naartoe. Net als dat ik terug ben geweest als ik wegens wegwerkzaamheden een straat niet in kon. Laatst nog reed ik vanuit huis 20 kilometer naar de weer vrijgegeven Kramatweg in Oost, fietste erdoorheen en reed weer 20 kilometer terug naar huis.” Je mag het bezeten noemen, maar zo ziet Hessels het niet. Hooguit als een wat uit de hand gelopen hobby, dat Amsterdamse stratenproject. Want toen hij ermee begon, in oktober vorig jaar, was dat in eerste instantie om trainingskilometers te maken voor een ander project. “Een meerdaagse georganiseerde fietstocht, The Ride. In juni ben ik in acht dagen van de Mont Ventoux naar de Cauberg gefietst. Daar moest ik toch wel een halfjaar voor trainen. En hoe doe je dat dan? Oktober, november. Donker, koud. Toen ben ik door Amsterdam gaan fietsen. Op mijn Koga Premium.” Hij kijkt even liefdevol naar zijn fiets. “Door corona was ik gewend geraakt alleen te fietsen, want je mocht niet met een groep de weg op. Al had het ook met thuiswerken te maken. Normaal gesproken doe ik een deel van mijn woon-werkverkeer op de racefiets. Ik zet hem ’s ochtends op het fietsenrek achter op de auto en rij dan naar een carpoolplaats. Soms Breukelen, soms Baarn, om dan de laatste, zeg 20 kilometer naar mijn werk bij de Universiteit Utrecht te fietsen, waar ik werk als IT’er op de faculteit Geowetenschappen. ’s Avonds het omgekeerde natuurlijk. Door het verplicht thuiswerken viel dat weg. Om toch te blijven trainen ging ik ’s avonds, na het werk, in de verlichte straten van Amsterdam fietsen. Met dit resultaat als gevolg.” Naar eigen berekeningen reed Hessels 2000 kilometer door de stad, door 587 buurten, langs 165 grachten en door 5000 straten. “Het trainingseffect zit in het veelvuldig en met goede intensiteit aanzetten en vervolgens weer afremmen, niet in het met hoge snelheid fietsen.” Hij laat op zijn telefoon een kaart van Amsterdam zien vol rode lijnen. “Dat is de heatmap van Strava, een app waarop je precies kunt zien hoeveel en langs welke route je op een dag hebt gefietst, via gps en mijn fietscomputertje. Zo kan ik precies zien door welke straten ik heb gereden.” En belangrijker: Hessels ziet waar hij nog níét is geweest. “Ik zie nu dat ik een stuk van de Schubertstraat heb overgeslagen... Afgelopen zondag heb ik nog even Driemond gedaan, en een straatje in Holysloot. Ja, wat tot de gemeente Amsterdam hoort, doe ik er ook bij. Weesp staat ook nog op het programma. Het plan is om, als ik op de fiets naar mijn werk ga, op de terugweg een paar stukjes mee te pikken.” Het project, dat in oktober 2021 begon, is nu klaar, al kun je daar niet echt van spreken omdat er nog regelmatig nieuwe straten bijkomen. “Ik ging niet altijd alleen voor de straten fietsen, hoor, vaak pakte ik na een gewone tocht nog een paar straten of een wijkje mee. Maar soms wel, dan ging ik bijvoorbeeld ‘Slotervaart doen’, straat voor straat. En soms bleef ik gewoon liggen als in het weekend om zeven uur de wekker ging. Je moet jezelf niet opfokken, want dan wordt het een moetje.” Voor hij naar Zaandam vertrok, woonde Hessels dertien jaar in Amsterdam. Hij kende het centrum goed, de buurten waar vrienden wonen en de doorgaande wegen. Maar wat daar allemaal achter lag, was hem vreemd. Het was een echte ontdekkingstocht, zegt hij, waardoor zijn beeld van Amsterdam is veranderd. “Zuidoost is bijvoorbeeld een gevarieerdere buurt dan ik dacht. En Gein, met al die laagbouw, lijkt op een buurt bij mij in Zaandam. Vlak bij het groen, vlak bij water, vlak bij de weilanden met daarachter Abcoude. Prachtig wonen, denk ik. En in Noord, het Zwanenplein, zo’n hofje als hier, met sociale woningbouw en een dorpse sfeer. Ik ben er ook achter gekomen dat sommige woningbouwcoöperaties echt het beeld van bepaalde delen van de stad hebben bepaald. En wist je dat Amsterdam de grootste benzinehaven van de wereld heeft?” Wat vindt hij nu de mooiste straat van Amsterdam? “Een heel lastige vraag. Ik dacht eerst de Nieuwendammerdijk, maar die valt voor mij als fietser af vanwege het slechte wegdek. Onregelmatige klinkers, boomwortels, je fiets rammelt uit elkaar. In het centrum vind ik Binnenkant een topper. En ik heb gemerkt dat ik meerdere keren ben omgereden naar de Harmoniehof. Daarom kies ik die als de mooiste, of misschien wel de meest bijzondere straat van Amsterdam. Huizen in Amsterdamse school-stijl, centrale ligging en een dorps karakter. Een oase in de stad.” Er staat hem ook iets minder vrolijks voor ogen. “Ik fietste door Westpoort en kwam op een zondagmiddag langs een fabrieksterrein waar ik een hoop auto’s zag staan. En daar zaten allemaal mensen in met lachgasballonnetjes. Dat vond ik zo in- en intriest...” Verder: één lekke band, één ongeluk (‘stom, ik gaf geen voorrang’) en één lijk (een zwerver langs de Stadhouderskade). Voor de rest was het alleen leuk. “Straatnaambordjes met de vreemdste namen. Gebed zonder end. En de Suikerdiefjestraat in de Bijlmer; het suikerdiefje is een Antilliaanse zangvogel. Of het A.S. Onderwijzerhof bij het Joods Museum. Niet om zijinstromers te werven, maar ter herinnering aan opperrabbijn Abraham Samson Onderwijzer. En het woningbouwproject Mi Oso, ook weer Zuidoost: woningen met veranda’s, echt heel mooi.” Hij laat op zijn telefoon de verandawoningen zien. En kijkt daarna nog even op de heatmap. Is hij, nu hij zo’n beetje klaar is met zijn project, bang voor het zwarte gat? “Ik ben me wel bewust van de eindigheid ervan. Dat is het grote nadeel van doelen halen. Ik heb geen nieuw project op stapel staan, maar heb nog wel een droom. In Tanzania heb je de Africa Classic. Fietsen in Afrika, dat zou ik nog graag een keer doen.” Hij pakt zijn helm van het bankje. “Maar ik stop natuurlijk niet helemaal. Ik blijf achter nieuwe straten aanjagen, daar ga ik gewoon mee door. Ik ben het veel te leuk gaan vinden.” Mail van Peter Hessels, de avond na het interview. ‘Na ons gesprek ben ik maar even de Houthavens ingereden. En daar heb ik twee straten kunnen toevoegen: het Stettineiland en het Revaleiland. Die waren nog niet toegankelijk toen ik er de vorige keer langskwam. Toen werd er nog bestraat. En op mijn heatmap heb ik ook de vermoedelijk minst bekende straat van Amsterdam staan: de Zijkanaal H-weg. Een bijzondere plek met alleen woonboten, zo ongeveer afgesloten van de rest van Amsterdam.”||https://www.parool.nl/ps/peter-hessels-63-fietste-door-bijna-alle-straten-van-amsterdam~b1739320/
2022-08-25||De Pijp heeft er een tattooshop bij: De Kaaiman||Je waant je heel even in een klassieke bibliotheek als je binnenstapt bij nieuwe tattooshop De Kaaiman: een groen bibliotheeklampje, visgraatvloer en gouden plafondlijst. De muur is echter koraalrood, het plafond blauw en in de hoek staat een klein beeldje van Jezus met een pakje Marlboro ernaast. Op de bar staat een opgezette alligator, een kaaiman. De wand van de voormalige wijnwinkel in De Pijp hangt nu vol met ingelijste tekeningen: “Het idee is om het helemaal vol te hangen, ook het plafond, zodat mensen iets hebben om naar te kijken tijdens het tatoeëren,” vertelt Max Melo (29). Melo begon samen met Wes Thomas (39) en Sam Liesveld (29) De Kaaiman. Voor Thomas is dit de tweede tattooshop in Amsterdam, na ’t Schoffie op de Czaar Peterstraat waar hij ook al twee jaar met Melo werkt. Ze kennen elkaar al sinds hun vijfde. “Max en ik zitten al jaren regelmatig bij Café Flinck en we wilden per se in deze straat, in dit pandje zelfs, en dat is gelukt,” aldus Liesveld. Volgens de mannen is het een goed moment om een tattooshop te openen. “In de zomer zien mensen vaker tattoos bij anderen en dan willen ze er zelf ook een,” zegt Thomas. “Ironisch, want een nieuwe tattoo kan eigenlijk niet in de zon.” Het starttarief bij De Kaaiman is 100 euro, de prijs is afhankelijk van het design. “Het zetten van een tattoo kan een geluksmomentje zijn, je krijgt iets moois en doet het alleen voor jezelf.” Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/de-pijp-heeft-er-een-tattooshop-bij-de-kaaiman~bcc5d8b7/
2022-08-25||Op het eeuwfeest van speeltuin De Waag speelt een Doe Maar-coverband, als ode aan buurtbewoner Henny Vrienten||“De Nieuwmarktbuurt is heel druk, op straat spelen is hier niet vanzelfsprekend. De speeltuin is een oase in de binnenstad, waar kinderen veilig kunnen rondrennen. Maar het is minstens net zo’n belangrijke plek voor ouders. Je weet dat je kind er in goede handen is en er worden nieuwe vriendschappen gesloten.” “Nee, dat is de Oosterspeeltuin in het Funenpark. Maar veel van de oudere bewoners die de buurt nooit hebben verlaten, vertellen dat ze hier als kind ook al speelden. Ze herinneren zich de ‘wachie’, wat we nu de coördinator noemen. Er komen altijd veel verhalen van vroeger naar boven, bijvoorbeeld over hoe de speeltuin tijdens de oorlog werd gebombardeerd en er een groot gat achterbleef. De ‘burgemeester’ van de speeltuin, Benjamin Mouwes, is vorige maand overleden. Sindsdien openen en sluiten acht vrijwilligers het hek.” “We starten met een optocht door de buurt en er zijn de hele dag activiteiten voor kinderen van alle leeftijden. Er speelt ook een Doe Maar-coverband, als ode aan de dit jaar overleden buurtbewoner Henny Vrienten. Een andere buurtgenoot, cabaretier Thomas van Luyn, presenteert de dag, er wordt een jubileumpenning uitgereikt namens de gemeente en daarna is het feest, voor iedereen. De Nieuwmarktbuurt is misschien minder volks dan vroeger, maar het voelt gelukkig nog altijd aan als een gezellig dorpje.”||https://www.parool.nl/ps/op-het-eeuwfeest-van-speeltuin-de-waag-speelt-een-doe-maar-coverband-als-ode-aan-buurtbewoner-henny-vrienten~b74aca5f/
2022-08-25||Opinie: ‘Kan dat nou niet anders, de inrichting van de grachten in de binnenstad?’ ||Het Parool heeft een aardige serie (‘Kan dat nou niet anders?’) over rare miskleunen in de openbare ruimte. De legendarische AT5-serie van Jeroen Henneman en Max Pam De Woestijn Leeft van een kwart eeuw geleden lijkt te herleven. Zo kwam het ‘meubeleiland’ ter sprake (Het Parool, 9 augustus). Daarmee wordt een restruimte tussen de parkeerplaatsen van een paar vierkante meter bedoeld waarop diverse objecten op elkaar zijn gepropt: een boom, een lantaarnpaal, een bankje, een prullenbak, e.d. Om de rest van de gracht te kunnen bestemmen als parkeerterrein. Er blijft zo weinig ruimte over dat het streven naar een ruimtelijk beeld in het gedrang komt. Het huidige grachtenprofiel werd precies 25 jaar geleden geïntroduceerd – mede naar aanleiding van de kritiek van Henneman en Pam. De binnenstad was zo verrommeld dat een grote schoonmaak nodig was. Er werd beleid ontwikkeld om de binnenstad een eenduidige inrichting van hoge kwaliteit te geven met standaardmaterialen als klinkers en natuursteen. De openbare ruimte in de binnenstad zou een kwaliteit krijgen die past bij het beschermd stadsgezicht. Door stadsdeel Centrum werd het Handboek Inrichting Openbare Ruimte opgesteld: één van zijn grootste wapenfeiten ooit. Er kwam een standaardprofiel, ‘het nieuwe standaard grachtenprofiel’. Veel grachten kregen een totale metamorfose. Het was een verademing, vooral door het verdwijnen van al die schots en scheef staande en verroeste paaltjes en het opgeruimde beeld dat zo ontstond. De monumentale stad zelf werd weer zichtbaar. ‘Mooi, schoon en ruimtelijk’ was het credo. Het zou twintig jaar duren om de gehele binnenstad aan te pakken. Tot zover wat was beloofd. Wie de binnenstad vergelijkt met de vorige eeuw kan niet anders dan constateren dat er goede resultaten zijn bereikt. Maar de belofte dat in twintig jaar tijd de hele binnenstad een eenduidig ingerichte openbare ruimte zou krijgen en er een einde zou komen aan de verrommeling werd niet ingelost. Op dit moment heeft ongeveer dertig procent van de binnenstad een inrichting met standaardmaterialen gekregen. Overal ligt nog betonsteen. De afgelopen jaren vindt nauwelijks nog een herinrichting plaats en bij groot onderhoud wordt het betonsteen gewoon weer teruggelegd. Erger nog, de verrommeling neemt zelfs weer toe door het afwijken van de standaards en ook door slecht of ontbrekend beheer. Nieuwe problemen dienen zich aan. De auto heeft niet meer het primaat. Er is meer ruimte nodig voor de voetganger. Vorig jaar verscheen een ‘inspiratiedocument’ waarin stond hoe het zou kunnen worden. Vooruitlopend op de besluitvorming daarover kwam er een plan voor een herinrichting op de Herengracht met een woonerf-profiel dat niet alleen afwijkt van het standaardprofiel, maar zelfs van het historisch profiel dat altijd was gerespecteerd. Het was geen experiment, zei het stadsdeel, maar een bewuste keuze. Dat maakt het nog erger. Elke straat zijn eigen inrichting is vanuit het beschermd stadsgezicht geen goed idee. Daarom is er nu besluitvorming nodig over een nieuw grachtenprofiel, rekening houdend met nieuwe eisen, maar tegelijk ook met bestaande cultuurhistorische waarden. Hoe moet het nieuwe nieuwe standaard grachtenprofiel eruitzien? Het zou deze keer wel enige eeuwigheidswaarde moeten hebben door aan te sluiten bij het historisch profiel zoals het eeuwenlang – zonder auto’s – is geweest. Dus met meer bomen, want de afstand tussen de bomen werd steeds groter gemaakt om meer auto’s te kunnen parkeren. Hou ook rekening met de wens dat het water meer gebruikt zal worden waarvoor het was bedoeld: om mensen en goederen te vervoeren. Meer ruimte voor de voetganger. Daarbij horen ook garanties dat de vrijkomende openbare ruimte niet direct door particulieren wordt geprivatiseerd met terrassen en tuintjes. ‘Schoon, mooi en ruimtelijk’ was het credo een kwart eeuw geleden. Dat kan worden: ‘schoon, mooi en leeg’. Wel zo duidelijk.||https://www.parool.nl/columns-opinie/opinie-kan-dat-nou-niet-anders-de-inrichting-van-de-grachten-in-de-binnenstad~b8c50c94/
2022-08-25||En toen betrok een crimineel mijn studentenhuis, met kleuter. Deel 1||Lang voordat ik als journalist met de misdaad in aanraking zou komen, ervoer ik hoe het kan zijn als de criminaliteit onverwacht je overzichtelijke leventje binnenwandelt. Letterlijk, in mijn geval. Als heel gewone student woonde ik in een heel gewoon studentenhuis in het heel gewone Tilburg, toen ineens een crimineel de zolderkamer betrok – en mijn leven. Laat ik hem ‘F’ noemen. De kamer in ons rijtjeshuis was vrijgekomen en onze huisbaas, een goeierd, was via een briefje in de buurtsuper benaderd door F, die weliswaar niet studeerde, maar dringend woonruimte zocht. Zijn vrouw was overleden, het huis stond op haar naam en de woningbouw had hem op straat gezet. Zoiets. Vonden wij het een probleem als deze atypische huizenzoeker in nood ‘kort’ bij ons, studenten, introk? Natuurlijk niet. Veel werd anders. De nieuwkomer was vergeten te vermelden dat hij zijn zoontje van 5 zou meenemen, en een kersvers vriendinnetje. Ik was verbijsterd, die term past hier wel. Ach, voor een paar weken moest het maar. Ineens zat ik met een kleuter opgescheept. Papa nam al heel snel niet meer de moeite het jongetje deugdelijk aan te kleden, ook niet na aandringen, dus ik trok het jong maar een T-shirt van mij aan over zijn vieze onderbroek, en een sportbroek die tot zijn enkels viel. Ik wees senior onvermoeibaar op zijn vaderrol, maar dat was tegen dovemansoren. Bellen met de kleuterschool (F junior ís niet ziek!) haalde niets uit. Wie of ik was, en waarom de schoolleiding mij serieus moest nemen? Boven mijn hoofd kreeg het vriendinnetje klappen, te midden van een hoop geschreeuw – terwijl het zoontje naar mij vluchtte, en daarna ook zij. Toen de politie was gearriveerd, maakte ze me met bloedneus en al voor leugenaar uit. Niets aan de hand! De gezinsvoogd was geen haar beter dan de school. Wie was ik? Alléén als zij op bezoek kwam, steeds op afspraak, was het huis ineens redelijk schoon en had F junior zijn eigen, gewassen kleren aan. Mijn dvd-speler (sorry, jaren 1990) die ik de kleine tijdens een tripje naar het buitenland had uitgeleend zodat hij door mij aangeschafte Sesamstraatliedjes kon luisteren, was bij terugkomst verdwenen. Mijn televisie die ik in de gezamenlijke woonkamer had gezet opdat F junior kinderprogramma’s kon kijken, trof weinig later hetzelfde lot. Mijn woede en bescheiden fysieke reactie stuitten op gejammer en poeslieve ontkenningen. Vanuit ons huis dealde senior doodgemoedereerd gestolen spullen en drugs, dus dag en nacht kwam gespuis aan de deur. Volgende week vertel ik u hier hoe eenzaam het voelt als niet één instantie luistert, en hoe lastig het is het recht dan niet in eigen hand te nemen. Paul Vugts schrijft elke vrijdag over zijn werk als misdaadverslaggever. In de Taghi Podcast vertelt hij samen met collega Wouter Laumans over ontwikkelingen in het proces rond Ridouan Taghi. Reageren? paul@parool.nl.||https://www.parool.nl/columns-opinie/en-toen-betrok-een-crimineel-mijn-studentenhuis-met-kleuter-deel-1~b4cb924fa/
2022-08-25||Ongevaccineerde tennisser Novak Djokovic doet niet mee aan US Open||Dat heeft de voormalig nummer 1 van de wereld zelf laten weten. Het probleem is zoals bekend dat Djokovic zich niet wil laten inenten tegen het coronavirus, een voorwaarde om de Verenigde Staten binnen te komen. Dat kostte hem al meerdere belangrijke wedstrijden. ‘Verdrietig genoeg kan ik deze keer niet afreizen naar New York om aan de US Open mee te doen,’ zegt Djokovic op Twitter. ‘Ik dank iedereen die mij de afgelopen periode heeft gesteund en wens de wel aanwezige spelers veel succes. Ik zorg dat ik in goede conditie blijf en kijk met een positief gevoel naar de toekomst. En ik wacht op een kans om weer te gaan spelen.’ De 21-voudige grandslamwinnaar kon ook al geen voorbereidingstoernooien spelen op het Amerikaanse hardcourt. Zijn laatste wedstrijd dateert van 10 juli, toen hij op het gras van Wimbledon de finale won van Nick Kyrgios. De organisatie achter het toernooi in New York noemde de absentie van Djokovic ‘ongelukkig’ en meldde uit te kijken naar zijn terugkeer op Flushing Meadows volgend jaar. ‘Novak is een groot kampioen en het is erg jammer dat hij niet kan meedoen aan de US Open van 2022, omdat hij het land niet in mag vanwege het vaccinatiebeleid van de federale overheid voor niet-Amerikaanse burgers,’ schreef toernooidirecteur Stacey Allaster in een verklaring op de website van de US Open. ‘We kijken ernaar uit om Novak weer te verwelkomen op de US Open van 2023.’ Djokovic won de US Open drie keer, in 2011, 2015 en 2018. Vorig jaar verloor de 35-jarige Serviër in de finale van de Rus Daniil Medvedev.||https://www.parool.nl/nederland/ongevaccineerde-tennisser-novak-djokovic-doet-niet-mee-aan-us-open~b1d6a962/
2022-08-25||Boos: De Mol wist mogelijk van meer meldingen over Rietbergen||Ook is er een telefoongesprek te horen tussen een vermeend slachtoffer en een contactpersoon binnen de productie die verrast waren door de reactie van De Mol in de eerste aflevering van Boos over The Voice. De Mol zei daarin dat hij van één melding tegenover Rietbergen wist. In het opgenomen gesprek tussen de twee anonieme personen is te horen dat vier vrouwen, onder wie medewerkers, melding hebben gedaan. Volgens presentator Tim Hofman hebben meerdere bronnen aan de BNNVara-serie laten weten dat de productieleiding wist van het wangedrag van Rietbergen. John de Mol liet woensdag al weten dat hij een gesprek met de makers van Boos had afgewezen. De Talpabaas had naar eigen zeggen gevraagd of hij het materiaal van tevoren mocht inzien waaruit zou blijken dat hij van meerdere meldingen tegenover Jeroen Rietbergen op de hoogte was geweest. “Er is ons vervolgens een transcript gestuurd van een heimelijk opgenomen telefoongesprek en een aantal apps,” liet De Mol weten in een verklaring. “De transcriptie van het opgenomen telefoongesprek was geanonimiseerd en geredigeerd. Mede daardoor was het gesprek nauwelijks te begrijpen. Dat maakte het lastig om daarop te reageren.” Ook noemde hij het een ‘valse beschuldiging’. Rietbergen was de muzikaal leider van het programma The Voice en destijds de vriend van Linda de Mol, de zus van John. De Mol erkende in een vorig gesprek met Hofman dat hij inderdaad op de hoogte was van één melding en dat hij Rietbergen hierop had aangesproken. John de Mol en Talpa lieten donderdag weten geen nieuwe reactie te geven op de aflevering. Een woordvoerster laat desgevraagd weten dat ze ‘niets toe te voegen’ hebben aan de woensdag gegeven verklaring. Advocaat Sébas Diekstra, die meerdere slachtoffers van The Voice of Holland bijstaat, laat weten dat het ‘voor een aantal van mijn cliënten heel pijnlijk om te zien is hoe er wederom door de verantwoordelijken werd gereageerd op de legitieme vragen van Boos’. Volgens Diekstra is het duidelijk dat er ruim voor 2019 meldingen zijn gedaan bij het management, die vervolgens werden ‘begraven’. “Als er direct opgetreden zou zijn binnen Talpa had kunnen worden voorkomen dat er nog meer vrouwen slachtoffer waren geworden.” Met de documentaire Boos: This is the Voice deed Tim Hofman begin dit jaar de mediawereld op zijn grondvesten schudden. Daarin werden namelijk stevige beschuldigingen geuit richting de makers van het programma The Voice of Holland. Verschillende coaches en medewerkers werden beschuldigd van seksueel overschrijdend gedrag. Meerdere vermeende slachtoffers deden geanonimiseerd hun verhaal. De impact was groot. RTL haalde het programma The Voice of Holland van de buis, coaches Ali B en Marco Borsato zijn nog altijd uit de spotlights verdwenen. Jeroen Rietbergen, de ex-zwager van John de Mol en muzikaal leider bij The Voice, werd ook beschuldigd. Hij gaf toe zich overschrijdend te hebben gedragen. Hij bood onmiddellijk zijn ontslag aan en vertrok naar de Verenigde Staten. Linda de Mol en hij gingen uit elkaar. Het Openbaar Ministerie maakte eind april bekend een strafrechtelijk onderzoek te starten tegen de vier verdachten (naast Ali B, Borsato, Rietbergen ook nog regisseur Martijn N.). Nog altijd is niet bekend of iemand voor de rechter moet verschijnen. Volgens Mariëtte Hamer, regeringscommissaris seksueel grensoverschrijdend gedrag en seksueel geweld, blijkt in ieder geval uit de nieuwe aflevering ‘dat meldingen van seksueel grensoverschrijdend gedrag niet op de juiste plek terecht zijn gekomen.’ Volgens Hamer moet dat veranderen, anders kan het ‘potentiële melders het gevoel geven dat melden er niet te doet. Dat het geen zin heeft.’ Volgens Hamer hebben werkgevers ‘nadrukkelijk de verantwoordelijkheid om te zorgen voor een goede en veilige werkomgeving met een passende meldstructuur, waarbij melden zin heeft en er consequenties aan verbonden zijn.’ Ze wil ‘erop toezien dat werkgevers ook echt gaan garanderen dat binnen hun bedrijf serieus met meldingen wordt omgegaan. Want zij hebben de eindverantwoordelijkheid voor een veilige werkomgeving.’||https://www.parool.nl/kunst-media/boos-de-mol-wist-mogelijk-van-meer-meldingen-over-rietbergen~b9b97af9/
2022-08-25||Onwel geworden arrestant Borne overleden||Op beelden van RTV Oost leek het alsof een agent een knie op de bewusteloze man zet. De Rijksrecherche doet onderzoek naar het incident. De familie van Marcus heeft advocaat Korver ingeschakeld om ook eigenstandig onderzoek te laten verrichten De Hengeloër werd donderdag 18 augustus rond 20.15 uur in een auto aangehouden door agenten. Hij bleek drugs te hebben gebruikt en werd naar het politiebureau gebracht. Tijdens dat vervoer werd hij onwel en is hij naar het ziekenhuis gebracht, meldde de politie. Op beelden van RTV Oost ziet het ernaar uit alsof de man, die bewusteloos lijkt, uit de auto wordt getrokken en op straat wordt gelegd. Vervolgens lijkt het alsof een agent een knie op de borst van de man plaatst. De Rijksrecherche doet onderzoek naar het incident, meldde de politie eerder deze week. De familie van Marcus heeft advocaat Korver ingeschakeld om ook eigenstandig onderzoek te laten verrichten. De familie geeft aan de komende weken rust nodig te hebben, ‘nu zij zichzelf zullen moeten hergroeperen naar aanleiding van deze zeer tragische gebeurtenis.’ Het Openbaar Ministerie laat weten dat conclusies van het onderzoek van de Rijksrecherche nog wel even op zich kunnen laten wachten. “De collega’s die bij de arrestatie van de onwel geworden man waren betrokken, zijn in dat onderzoek geen verdachte. We hebben er vertrouwen in dat dit onderzoek op een objectieve en zorgvuldige manier wordt gedaan. Op dit moment zien wij geen enkele aanleiding om een maatregel tegen de betrokken collega’s te treffen,” meldt de politie desgevraagd. Verder zegt de politie dat haar gedachten en medeleven uitgaan naar de nabestaanden van de man. “Het heeft ook impact op de agenten die betrokken waren bij de arrestatie.”||https://www.parool.nl/nederland/onwel-geworden-arrestant-borne-overleden~bbdf0652/
2022-08-25||Meer dan 20.000 gevallen van apenpokken in Europa||Spanje heeft de meeste positieve tests. Bijna 6300 mensen in dat land hebben apenpokken opgelopen. Daarna volgen het Verenigd Koninkrijk en Duitsland (beide ruim 3300), Frankrijk (bijna 2900) en Nederland (bijna 1100). Ruim 500 mensen in Europa hebben in een ziekenhuis gelegen vanwege de klachten die bij besmetting horen. Twee mensen zijn aan apenpokken overleden. Van ongeveer 9000 mensen is de seksuele geaardheid bekend, en bij ongeveer 97 procent van hen gaat het om mannen die seks hebben met mannen. Iets meer dan 3000 positief geteste mensen hebben ook hiv. Bij ruim 200 vrouwen is het apenpokkenvirus vastgesteld. In Nederland testen steeds minder mensen positief op het apenpokkenvirus. In de afgelopen week zijn 49 nieuwe besmettingen vastgesteld, het laagste aantal sinds half juni. “Inmiddels lijkt er sprake van een stabilisatie. Ook wereldwijd lijkt er in sommige landen sprake te zijn van een afvlakking,” meldt het Rijksinstituut voor Volksgezondheid en Milieu (RIVM) donderdag. In totaal zijn nu 1136 mensen in Nederland positief getest. Dit zijn vooral mannen die seks hebben met mannen. Die groep vormt zo’n 98 procent van het totaal. Volgens het RIVM zijn ‘verreweg de meeste mensen’ besmet geraakt door seks en hadden de meesten ‘een of meerdere losse partners’. Precies een maand geleden werden de eerste mensen preventief gevaccineerd tegen het apenpokkenvirus. Ongeveer 32.000 mensen komen in aanmerking voor die prik en inmiddels zijn 10.440 vaccinaties gegeven. Dat betekent dat ongeveer een derde van de doelgroep is ingeënt. In Noord-Holland en Flevoland zijn bijna 4400 mensen ingeënt en in Zuid-Holland bijna 2000. Het RIVM heeft ‘niet goed zicht’ op hoeveel mensen in elke regio zijn uitgenodigd en weet dus niet of de opkomst verschilt. In het aantal positieve tests is nog geen effect van de vaccinaties te zien. Mensen krijgen twee prikken en het duurt daarna ongeveer zes weken tot de vaccinatie werkt. Bovendien krijgen ze het vaccin tegen het oude pokkenvirus. Het is nog niet duidelijk hoe dat vaccin werkt tegen het apenpokkenvirus. Transgender personen en mannen die seks hebben met mannen komen in aanmerking voor de prikken als zij hiv-positief zijn of als zij medicijnen nemen om te voorkomen dat zij hiv oplopen of als zij bekend zijn bij de sekspoli als mannen die seks hebben met mannen. Zij lopen mogelijk het grootste risico besmet te raken met het apenpokkenvirus.||https://www.parool.nl/wereld/meer-dan-20-000-gevallen-van-apenpokken-in-europa~b76b177c/
2022-08-25||Miljoenenaankoop Hassane Bandé verlaat Ajax voor Franse tweedeklasser||Bandé kwam op 1 juli 2018 over van het Belgische KV Mechelen. Twee weken later raakte hij zwaar geblesseerd. Hij liep een kuitbeenbreuk op waardoor hij lang moest revalideren. Pas ruim een jaar later maakte Bandé bij Jong Ajax zijn eerste officiële speelminuten. Hij speelde in totaal acht wedstrijden in de Keuken Kampioen Divisie voor het beloftenteam. In de winterstop van het seizoen 2019-2020 werd Bandé voor anderhalf seizoen verhuurd aan de Zwitserse club FC Thun, maar hij keerde al na en half jaar terug. Van 2020 tot 2022 kwam de Burkinees op huurbasis uit voor de Kroatische club NK Istra 1961. Het bedrag waarvoor Bandé naar de Franse tweedeklasser verkast, is niet bekendgemaakt. De aanvaller had nog een contract voor een jaar.||https://www.parool.nl/sport/miljoenenaankoop-hassane-bande-verlaat-ajax-voor-franse-tweedeklasser~b5deedbd/
2022-08-25||AzG: man in Ter Apel krijgt hartaanval, met spoed naar ziekenhuis||Artsen zonder Grenzen (AzG) verleent vanaf donderdag medische en psychologische zorg aan asielzoekers buiten de poort van het aanmeldcentrum in de Groningse plaats. “We zien heel veel verwaarloosde chronische ziektes,” aldus directeur van AzG Nederland Judith Sargentini. Zo had de man met suikerziekte al een tijd zonder insuline gereisd voor hij in Ter Apel aankwam. Hij zou daar dan eigenlijk direct medische hulp moeten krijgen, maar dat gebeurde niet. De man die de acute hartaanval kreeg is behandeld door een arts van AzG en daarna naar het ziekenhuis gestuurd. Verder ziet de organisatie veel mensen met zweertjes op hun lijf. “Dat kan heel goed schurft zijn. Waar mensen dicht op elkaar leven zonder goede hygiëne ontstaat dat,” aldus Sargentini. Ook het Rode Kruis uitte donderdag al zorgen over de slechte voorzieningen buiten het aanmeldcentrum. Zo zijn er volgens de organisatie maar een paar wc’s. Sommige mensen zijn al een tijd in Ter Apel, sommigen pas net, zegt Sargentini. “Maar als je geëmigreerd bent en een reis achter de rug hebt, dan kun je ervan uitgaan dat je hulp nodig hebt. Die horen deze mensen ook te krijgen. Ze hebben ziekten die goed te bestrijden zijn, maar ze hebben geen aandacht gekregen.” Artsen zonder Grenzen heeft het druk op de eerste dag in Ter Apel. “Onze mensen zoeken naar de meest zware gevallen. Maar terwijl ze dat lijstje proberen af te werken, meldt zich alweer iemand met een nog dringender probleem.” De organisatie blijf vier tot zes weken in Ter Apel, vijf dagen per week. Hoeveel van de mensen die op het terrein verblijven medische problemen hebben, kan de AzG-directeur niet direct zeggen. “Maar iedereen die hier zonder zorg zit en zich niet kan douchen, kan een medisch probleem worden.” Er zijn waterkranen, maar verder ziet Sargentini alleen kleine speelgoedbadjes waarin mensen zich kunnen wassen. Afgelopen nachten sliepen er zo’n zevenhonderd mensen buiten in Ter Apel. Het is voor het eerst dat Artsen zonder Grenzen in Nederland noodhulp verleent. De organisatie wil het liefst zo snel mogelijk weer weg kunnen. “Want dit is geen vluchtelingencrisis. Dit is een bestuurscrisis. En gemeenten willen wel opvangplekken regelen voor Oekraïners, maar niet voor deze mensen. Als gemeenten iets ruimer gaan helpen, heeft iedereen zo onderdak.”||https://www.parool.nl/nederland/azg-man-in-ter-apel-krijgt-hartaanval-met-spoed-naar-ziekenhuis~bbf947f2/
2022-08-25||Esso-topman Joost van Roost weigert te verschijnen bij enquêtecommissie gasboringen||Volgens commissievoorzitter Tom van der Lee is alles geprobeerd om hem te laten getuigen, maar kan Van Roost niet worden gedwongen omdat hij Belgisch staatsburger is. “De wet biedt niet de mogelijkheid om niet-Nederlanders te dwingen om te komen opdagen.” De enquêtecommissie is voor de zomer begonnen met het houden van openbare verhoren. Na een zomerstop beginnen die vanaf maandag weer. Volgende week wil de commissie inzoomen op de beving in Huizinge op 16 augustus 2012. Dat was volgens Van der Lee een kantelmoment in de discussie over de gasboringen. Met een kracht van 3,6 op de schaal van Richter was Huizinge de krachtigste beving ooit gemeten in Groningen. De commissie wil weten wat die beving voor nieuwe inzichten over de gevaren van de gaswinning heeft opgeleverd bij alle betrokken instanties, zoals het ministerie van Economische Zaken, het Staatstoezicht op de Mijnen en het KNMI. Van Roost was in die periode hoofd van Esso Nederland. Samen met Shell en de Nederlandse overheid is het bedrijf verantwoordelijk voor het oppompen van gas in het gebied. Van der Lee wil niet uitweiden over de reden die Van Roost opgeeft van zijn weigering. “Maar het is zeer teleurstellend. Hij was hoofdverantwoordelijke bij een zeer belangrijke speler in dit hele dossier. Zijn getuigenis is relevant voor ons onderzoek.” Volgende week hoort de commissie wel oud-minister van Economische Zaken Maxime Verhagen. In de daaropvolgende weken wil de commissie ook mensen horen die in 2013 betrokken waren bij de beslissing om ondanks de beving in Huizinge toch meer gas op te pompen in Groningen. De parlementaire enquête gaat over de aardgaswinning in Groningen, de bevingen, de schade, de afhandeling daarvan en de versterking van de huizen. Ook moet het onderzoek aanbevelingen opleveren voor andere mijnbouwprojecten in ons land, zoals de zoutwinning en CO2-opslag onder de grond. De openbare verhoren duren in totaal zeven weken en er worden meer dan zestig mensen onder ede gehoord. Daarnaast heeft de commissie het afgelopen jaar al 124 gesprekken achter de schermen gevoerd en zo’n zestigduizend documenten opgevraagd. In februari moet het eindrapport klaar zijn. Over één conclusie is Van der Lee al duidelijk: de wet die de versterking van Groningse huizen beter moet regelen is door vertraging nog steeds niet aangenomen door het parlement. “Dat is wel veelzeggend voor dit hele dossier.”||https://www.parool.nl/nederland/esso-topman-joost-van-roost-weigert-te-verschijnen-bij-enquetecommissie-gasboringen~b50c12e2/
2022-08-25||Coldplay kondigt vierde show in Amsterdam aan||Woensdag werd er al een derde show toegevoegd aan de speeldata, op 18 juli. De Britse band staat ook op 15 en 16 juli 2023 in de Arena. De kaartverkoop voor de vier concerten is donderdag begonnen. Honderdduizenden fans stonden in de digitale wachtrij om tickets te bemachtigen. Op sociale media werden talloze screenshots gedeeld van mensen die er nog niet doorheen waren gekomen. De concerten in Amsterdam maken deel uit van de wereldwijde Music Of The Spheres World Tour, die in maart van dit jaar is begonnen. Vanaf mei 2023 begint het Europese deel van de tournee.||https://www.parool.nl/kunst-media/coldplay-kondigt-vierde-show-in-amsterdam-aan~b798c4fa/
2022-08-25||Onderzoek: Amsterdam populair als werkplek voor techtalent||Dat meldt adviesbureau Boston Consulting Group op basis van een enquête onder 1000 werknemers die zijn verhuisd naar een van de elf grote techhubs in de wereld. De Ierse hoofdstad Dublin staat op de eerste plaats. Amsterdam wordt beschouwd als een plek met een goede balans tussen werk en privé. Daarnaast wordt de stad ook gewaardeerd om de korte reistijden en lage kosten voor levensonderhoud ten opzichte van andere techhubs, waaronder Berlijn, Londen, Dubai en Shanghai. Ook inkomen en de mogelijkheid om permanent verblijf of staatsburgerschap te verkrijgen zijn belangrijke factoren om voor Amsterdam te kiezen. Verder geldt een aantrekkelijk belastingvoordeel van 30 procent voor de betreffende werknemers gedurende de eerste vijf jaar nadat zij naar Nederland verhuizen. De meeste techmigranten zien hun verhuizing echter als tijdelijk en voor niet langer dan vijf jaar. Uit het onderzoek blijkt ook dat potentiële werkgevers alert moeten zijn op lastige situaties waarmee werknemers te maken krijgen wanneer ze naar een nieuwe locatie verhuizen. Zo is 53 procent van de in Amsterdam wonende respondenten slachtoffer geworden van genderdiscriminatie, voornamelijk door hun werkgever. Dit is hoger dan het gemiddelde voor alle techhubs, namelijk 42 procent. Werknemers kunnen hun jaarlijkse inkomen aanzienlijk verhogen door te migreren. Zo is bij meer dan driekwart het netto-inkomen met meer dan 50 procent verhoogd na verhuizing. Voor meer dan twee derde van de ondervraagden is een hoger inkomen daarom een van de belangrijkste redenen om te verhuizen. Ook speelt bij ruim 60 procent een betere levensstandaard een rol bij het kiezen van een nieuwe locatie. Dit is tevens een van de belangrijkste factoren voor techtalent om voor Amsterdam als tijdelijke woonplaats te kiezen.||https://www.parool.nl/amsterdam/onderzoek-amsterdam-populair-als-werkplek-voor-techtalent~b74911fd/
2022-08-25||Heel even lukt het Muse om te verrassen||Muse wil wel vernieuwen, maar het wil nog niet lukken. Voorganger Simulation Theory was in 2018 een matig geslaagde poging om anders te klinken, voor Will of the people geldt hetzelfde. De vernieuwingsdrang van de Britse rockband valt te begrijpen, de typische Musebombast kennen we onderhand wel. Wanneer dat op het nieuwste album weer de kop opsteekt – te vaak – slaat bij de luisteraar verveling toe (Euphoria bijvoorbeeld). Zo verrassend als het eerder al uitgebrachte fijne titelnummer klinkt, is de rest van het album dus niet. Muse vlucht in jarentachtigsynthesizers, het spacy geluid van Simulation Theory is nog niet afgezworen. De sound van de jaren tachtig hoor je in Verona, dat veel gelijkenissen heeft met de herkenningsmelodie van de serie Stranger Things. De eighties sound klinkt ook nadrukkelijk door in You make me feel like it's Halloween, de Museversie van Michael Jacksons Thriller. Alleen was dat nummer vele malen beter. Het beste op Will of the People staat aan het begin van het album, daarna zakt het snel weg. Het is de vraag of Muse het wel echt in zich heeft om te vernieuwen. Het alternatief is genoegen nemen met meer van hetzelfde.||https://www.parool.nl/kunst-media/heel-even-lukt-het-muse-om-te-verrassen~b4bd04eb/
2022-08-25||Zaterdag 3 september deels geen treinen naar Bijlmer Arena||Naast de wedstrijd die Ajax speelt in de Johan Cruijff Arena, tegen SC Cambuur, zijn er uitverkochte concerten in de Ziggo Dome (Kensington) en Afas Live (Yade Lauren) en vervoert de NS liefhebbers van de Formule 1-race op Zandvoort. “Precies op het moment dat de voetbalwedstrijd eindigt, zitten de treinen rondom het Arena-gebied vol met F1-fans op weg naar huis,” meldt de NS. De vervoermaatschappij is niet in staat om extra treinen te laten rijden of die extra stops te laten maken. Ook het verplaatsen van de wedstrijd van Ajax - SC Cambuur naar een andere dag, een andere plek of een ander tijdstip bleek niet mogelijk. De NS laat weten dat ze daardoor de veiligheid van reizigers op station Bijlmer Arena niet kan waarborgen. Daarom stoppen er vanaf circa 14.15 uur geen treinen meer op de stations Bijlmer Arena, Holendrecht en een deel van Duivendrecht. De treindienst vanaf deze stations wordt vanaf 20.30 uur hervat. Het gebied blijft wel bereikbaar met de metro. De Ziggo Dome vindt het besluit van de NS ‘te belachelijk voor woorden’, laat directeur Danny Damman desgevraagd weten. “We hebben een groot probleem,” aldus Damman. “Dan heb ik het niet over de fans. Maar ook over de enorme hoeveelheid flexpersoneel waar wij gebruik van maken en die nu de Ziggo Dome niet kunnen bereiken.” De Ziggo Dome heeft de afgelopen weken al intensief overleg gevoerd met de NS, maar tevergeefs. “Ik snap niet waarom de NS deze keuze maakt en de concert- en voetbalfans zo benadeelt.” Samen met Afas Live en de Johan Cruijff Arena gaat Ziggo Dome proberen de situatie toch in goede banen te leiden. “We gaan proberen iedereen zo goed mogelijk te informeren over de situatie, dat is het enige dat wij kunnen doen. Maar dat dit tot grote, grote problemen gaat leiden als alle mensen die met de trein zouden komen nu de auto nemen, kan je op je vingers natellen,” aldus Damman. Verantwoordelijk wethouder Melanie van der Horst van Amsterdam zegt in een reactie: “Op dit soort drukke dagen met meerdere evenementen waar veel bezoekers op afkomen, is bereikbaarheid altijd al een uitdaging. Nu NS heeft besloten dat bezoekers niet met de trein via Station Bijlmer Arena kunnen reizen, wordt het nog moeilijker om alle bezoekers snel het gebied in en uit te krijgen.” De wethouder zegt hard te werken aan alternatieve reismogelijkheden, ‘door de inzet van extra metro’s en door het creëren van extra parkeergelegenheid’. Supporters van SC Cambuur lieten eerder deze week nog weten dat ze de wedstrijd tegen Ajax gaan boycotten. Ze willen daarmee hun onvrede laten blijken over het optreden van de beveiliging en de politie in Amsterdam in het verleden. Volgens hen is er aan misdragingen ‘onnodig vijandig en ontregelend optreden voorafgegaan’, waar alle supporters aan blootgesteld werden.||https://www.parool.nl/amsterdam/zaterdag-3-september-deels-geen-treinen-naar-bijlmer-arena~b9e7b7fb/
2022-08-25||Weer vijf Nederlanders met wapens opgepakt in Antwerpen||De vijf Nederlandse mannen zaten in een auto toen ze in de buurt van de Deken De Winterstraat door de politie werden tegengehouden. In de straat werden al verschillende keren aanslagen gepleegd. Er werd in de auto minstens één ‘oorlogswapen’ aangetroffen, meldt onder meer de krant de Gazet van Antwerpen. In de straat woont een al eerder belaagde man die in een vete met andere onderwereldfiguren verwikkeld zou zijn. Wat ze exact van plan waren is nog onduidelijk. Het Belgische Openbaar Ministerie wil de arrestatie in stadsdeel Berchem nog niet bevestigen. Later donderdag denkt het meer te kunnen zeggen. Het is de tweede keer deze week dat er in Antwerpen gewapende Nederlanders worden gearresteerd. Dinsdagochtend vroeg werden vier Amsterdammers opgepakt in een auto met daarin een vuurwapen, munitie en mogelijke benodigdheden voor brandbommen. Het viertal werd gevonden in de buurt van een eethuisje van de familie van kickbokser Jamal Ben Saddik, dat al eens eerder doelwit was. De broer van Ben Saddik, die is verwikkeld in een aantal drugsonderzoeken, zou ruzie hebben met opdrachtgevers die hem ervan verdenken een (deel van een) drugslading te hebben gestolen. Mogelijk waren de mannen een aanslag aan het voorbereiden, schreef de Vlaamse krant HLN eerder deze week.||https://www.parool.nl/nederland/weer-vijf-nederlanders-met-wapens-opgepakt-in-antwerpen~bc52fc8b/
2022-08-25||Els Iping strijdt tegen de drukte op de Wallen: ‘Soms kom ik met een brok in de keel thuis’||“Ik kan het gewoon niét laten,” zegt Els Iping met een grote lach achter een kop koffie op het Oudekerksplein. Na tientallen jaren actievoeren voor haar Wallen – inclusief een politieke carrière van acht jaar – is ze nog stééds bezig haar buurt te verbeteren. “Zo zit ik gewoon in elkaar. Ik bemoei me meteen met alles.” Waar ze nu precies tegen strijdt? “Nou, dát.” Ze knikt naar de Oudezijds Voorburgwal, waar ook deze regenachtige middag drommen toeristen in felgekleurde poncho’s rondsjokken – er is geen doorkomen aan. “Die gekte hier, die drukte, die toeristen: deze buurt gaat kapot.” Als íemand zich inzet voor stadsdeel Centrum en specifiek de Wallen, is het wel Els Iping. Als ze er in 1981 komt wonen sluit ze zich direct aan bij een bewonersvereniging van de Nieuwmarktbuurt. “Ik was toen zwanger van mijn eerste zoon, en voor hem wilde ik natuurlijk zorgen dat het hier een beetje leuk was. De Nieuwmarkt was vergeven van de junks, ze zaten zelfs in de zandbak te gebruiken. Er waren hier wel vijftien opvanglocaties voor verslaafden, met enorme overlast. Dit was echt het afvoerputje van de stad.” De problemen op de Wallen waren de directe aanleiding om voor de PvdA de Amsterdamse politiek in te gaan. Ze was acht jaar lang stadsdeelbestuurder van Centrum, waarvan vier jaar voorzitter. Ze organiseerde bijeenkomsten met bewoners en ondernemers om de problemen in kaart te brengen, en bedacht zo een Wallenaanpak, die resulteerde in het project 1012, waarmee de gemeente de verloedering, criminaliteit en drugsoverlast wilde terugdringen. Ze verzette zich daarnaast onder andere tegen de vakantieverhuur van woningen (nog jaren voordat Airbnb opdook), pakte uitwaaierende terrassen van horeca aan en wilde het aantal prostitutieramen terugdringen. “En ik wilde dat de viezigheid werd aangepakt, ik ergerde me daar kapot aan.” In haar afscheidsspeech in 2010 vertelde ze trots dat er door haar toedoen veel minder rommel in de straten van haar stadsdeel lag: ‘De stad is schoon.’ “Tsja, dat is wel voorbij, hè?” zegt Iping nu. “Du moment dat Lodewijk Asscher en ik vertrokken, werd die Wallenaanpak afgeschaft. De andere partijen noemden het een PvdA-speeltje, die aanpak was ineens partijpolitiek geworden. Ontluisterend.” Want smerig, dat zijn de Wallen nu ronduit, zegt Iping, en dat heeft alles te maken met de hausse aan budgettoeristen die de buurt overspoelt. “Zoals burgemeester Halsema het goed verwoordde: de toeristen zijn in deze buurt moreel op vakantie. Ze denken dat hier alles mag, omdat de stad het imago heeft van seks en drugs. Naar Amsterdam, en vooral de Wallen, ga je om uit je plaat te gaan.” Het was zomer 2019 zó’n chaos, zegt Iping, dat ze samen met een groep buurtbewoners actiegroep Stop de Gekte heeft opgericht, waarvan ze nu secretaris is. “Ons grootste doel is bewustwording. Iedereen moet weten dat wat hier gebeurt, moet stoppen.” Stop de Gekte wil aandacht voor de toeristen die prostituees bespotten, de Britse stag party’s die verkleed en joelend over de grachten strompelen, en domweg de drukte en viezigheid. Ze boden de gemeenteraad een petitie aan met 1200 handtekeningen, landelijke media-aandacht kreeg de actiegroep vorig jaar met het oprichten van de Wallenwacht, een groepje bewoners dat in de weekenden over de grachten patrouilleerde. “We bestelden gewoon wat gele hesjes en gingen in groepsverband mensen aanspreken die schreeuwden of voor de huizen zaten te drinken, want handhaving was er die zomer nauwelijks. Wij snappen best dat politieagenten ook een keer op vakantie willen, maar de bewoners waren weer de sjaak.” De Wallenwacht loopt zo nu en dan nog rond, maar Iping gaat liever niet te vaak. “Meer dan een avond per week trek ik niet. Het is zo triest hoe er wordt omgegaan met het mooiste stukje Amsterdam. Soms kom ik met een brok in mijn keel thuis.” Op haar telefoon laat ze haar input voor het zwartboek zien dat Stop de Gekte nu aan het samenstellen is om hun punten kracht bij te zetten. Een raamkozijn van een woning, volgeplempt met bekers, lege bierflesjes en fastfoodpapiertjes. De Oudezijds Achterburgwal bij nacht, zó vol dat je er over de hoofden kan lopen. Een bloembak met een uitgedroogd plantje en vooral afval. Een man op de gracht in een bananenpak. “En dat om tien uur ’s ochtends. Waaróm, denk ik dan?” De coronalockdown twee jaar geleden, toen voor het eerst in jaren een deken van rust over de grachten viel, maakte volgens Iping duidelijk wat er de laatste jaren mis is gegaan. “Het was natuurlijk een fantastische tijd, ontroerend gewoon. Bewoners zaten weer op stoeltjes aan het water te lunchen. Op het Oudekerksplein zag ik twee jongetjes van een jaar of acht op fietsjes, gezellig kwekkend met elkaar. Nou, dan smelt ik helemaal. De Wallen zouden een plek moeten zijn waar kinderen zich ook fijn voelen. Maar die zitten hier altijd binnen.” Het viel Iping ook ineens op hoe weinig er nog voor de Amsterdammer te halen viel op de Wallen. “De horeca en ramen waren dicht, en normale winkels zijn de laatste jaren bijna allemaal vertrokken. We hadden twee geweldige koffie- en theezaken op de Warmoesstraat, de drogist, de schoenenwinkel, zelfs houthandel Schmidt: allemaal weg. Een van de weinige fijne zaken die er nog zijn, is stoffenwinkel Capsicum, en natuurlijk de Bakkerswinkel. Daar gingen veel Amsterdammers in de lockdown een kopje koffie afhalen, om daarmee een rondje over de stille grachten te maken. Zó gezellig.” Iping en haar groep zijn duidelijk over hun doelen. Het ingezetenencriterium dat burgemeester Halsema wil invoeren, wat zou betekenen dat buitenlandse toeristen geen wiet meer mogen kopen, moet er wat hun betreft zo snel mogelijk komen. “Zestig procent van de coffeeshops zou dan hun bestaansrecht verliezen, dus dat zou veel overlast schelen. Het is geweldig dat Halsema dat wil invoeren. Maar dat de raad haar niet steunt, nadat wij die raadsleden persoonlijk over de Wallen hebben gesjouwd... verbijsterend. We dachten echt dat het kwartje was gevallen.” Daarnaast moet de huidige manier van raamprostitutie stoppen, vindt Stop de Gekte. “Welke vorm de prostitutie in Amsterdam moet krijgen: daar hebben wij niet per se een mening over. Maar deze manier, waarbij de vrouwen vrijwel naakt in de etalage staan als uithangbord voor de seksindustrie, is mensonterend. Persoonlijk vind ik het een goed idee als we de Wallen gewoon nabouwen, vlak bij Schiphol bijvoorbeeld, waar niemand woont.” Kortom: er is voor Iping nog genoeg om voor te strijden, ook na veertig jaar. “Misschien zou je denken na al die jaren in de politiek: ik laat het nu eens een ander over. Maar als ik dit niet doe, kan ik hier niet wonen. Ik ben hier geworteld, dit is mijn buurt. En moet ik het dan hier overlaten aan een stel zich misdragende buitenlandse toeristen? Ik kan het niet over mijn kant laten gaan.” En ondanks alles is Iping niet van plan te vertrekken – ook al krijgt ze vaak genoeg te horen dat ze dan maar zelf haar biezen moet pakken. “Dat is ook zo eigenaardig. Ik zou weg moeten? Ik was hier eerst! Maar natuurlijk denken we er wel eens aan. Afgelopen paasweekend was het zó extreem druk, dat mijn man spontaan op Funda ging kijken. Maar ja, een leuker huis en een leukere buurt dan de Wallen... Dat bestaat toch echt niet.”||https://www.parool.nl/amsterdam/els-iping-strijdt-tegen-de-drukte-op-de-wallen-soms-kom-ik-met-een-brok-in-de-keel-thuis~b3c611b3/
2022-08-25||Trekt Ongehoord Nederland zich iets aan van de ombudsman?||Er zijn nieuwe kijkersklachten over Ongehoord Nederland (ON). Zelf kan de omroep zich niets voorstellen bij ‘die negativiteit’, zoals presentator Raisa Blommestijn het noemt. Zij heeft juist duizenden positieve berichten gehad, vertelde ze donderdag in Ongehoord Nieuws. Een dag eerder meldde de journalistieke ombudsman van de publieke omroepen, Margo Smit, dat ze de klachten heeft doorgestuurd naar ON voor een reactie. ON kreeg in juni een tik op de vingers van Smit, omdat de omroep stelselmatig journalistieke uitgangspunten had geschonden en nepnieuws verspreidde. Er volgde een boete van ruim 93.000 euro. Heeft die terechtwijzing gevolgen? Afgaande op de eerste vier afleveringen na de zomerstop van Ongehoord Nieuws – vooralsnog ON’s enige tv-programma – zijn er dingen veranderd. Het afficheert zich nu als ‘opinie- en duidingsprogramma’, met ruimte voor meningen en interpretaties van het nieuws. Nieuw is ook de rol van rechtsfilosoof Raisa Blommestijn. Vóór de zomer duidde ze als regulier ‘panellid’ het nieuws, nu is ze duo-presentator met Arlette Adriani. Hoofdredacteur Arnold Karskens heeft voortaan elke donderdag aan het slot een gesproken column. Wat verder opvalt is dat de redactie de nodige research verricht voor filmpjes over onderwerpen zoals criminaliteit onder migranten, groeiende armoede en linkse doelen die de Postcode Loterij zou steunen. Zo zijn er cijfers uit onverdachte bronnen als het Sociaal en Cultureel Planbureau (SCP) en het Centraal Bureau voor de Statistiek (CBS). Ook is ruimte voor bijvoorbeeld boerenleider Bart Kemp, door het AD onlangs omschreven als ‘kalm en genuanceerd’. Onveranderd is dat de onderwerpkeuze van wat Karskens ‘de meest diverse omroep van Hilversum’ noemt, naadloos aansluit bij de rechtspopulistische politieke agenda. Een sneer naar ‘de linkse Volkskrant en NRC’ over gebrekkige aandacht voor de aanslag op Salman Rushdie, geschamper over een toneelstuk met een non-binaire Jeanne d’Arc, kritiek op het stikstofbeleid en de permanente coronawet – allemaal koren op de molen van Kamerleden Gideon van Meijeren (Forum voor Democratie) en Wybren van Haga (Belang van Nederland) die deze maand te gast waren. En ook nu hebben de gesprekken een hoog vind-je-het-geen-schandegehalte, waarbij de voorzet in een studio vol gelijkgezinden alleen hoeft te worden ingekopt. Donderdag kwamen FvD’ers Thierry Baudet en Sid Lukkassen in een filmpje aan het woord. In de studio zat partijgenoot Paul Cliteur. Deskundigen van buiten de politiek die in beeld komen zijn bijvoorbeeld huisarts Naomi Dongelmans, pleitbezorger van het onbewezen geneesmiddel tegen corona ivermectine, en politiek analist en oud-FvD-lid Rutger van den Noort. Net als vóór de zomer stuit ON in gesprekjes op straat hoofdzakelijk op mensen die de regering waardeloos vinden. En ook nu lijkt er ruimte voor onjuiste of onbewezen informatie. Zo noemde Van Meijeren het ‘onomstotelijk bewezen’ dat het stikstofbeleid niets met natuurbescherming te maken heeft en kreeg hij geen strobreed in de weg gelegd toen hij zei dat de permanente coronawet voortvloeit uit de wens ‘tirannieke maatregelen’ op te leggen. Het past in de door Smit beschreven interviewaanpak, waarbij ‘zonder doorvragen niet-onderbouwde meningen tot feit in het gesprek worden’. De vermelding dat Ongehoord Nieuws ruimte biedt aan meningen en interpretaties, laat onverlet dat de journalistieke code van de NPO geldt voor het programma. Dat de visie van hoofdredacteur Karskens voortaan wordt gepresenteerd als column, komt tegemoet aan het in die code bepleite onderscheid tussen feit en mening. Maar toen Reinette Klever afgelopen dinsdag commentator was, bleef haar functie als ON-bestuurder onvermeld, terwijl Smit juist transparantie over zulke dubbele petten wenst. Voor de ombudsman is het optreden van de presentator essentieel. Diens rol moet scherp gedefinieerd zijn. De vraag is of dat bij Raisa Blommestijn steeds het geval is. Terzijdes als ‘we moeten dit niet willen’ (de nieuwe coronawet) en ‘extreemlinkse doelen zoals Milieudefensie’ die de Postcode Loterij steunt, kunnen verwarring wekken. Is ze nu presentator of commentator? Die kwestie drong zich vooral op toen co-presentator Adriani haar vorige week bevroeg over een plannetje van Rabobank-econoom Barbara Baarsma om de CO2-uitstoot terug te dringen. (tekst gaat verder onder de tweet) Volgens Blommestijn was het ‘helemaal niet toevallig’ dat Baarsma aan het World Economic Forum zou zijn verbonden en worden crises ‘aangegrepen of gecreëerd’ om de controle op het leven van mensen te versterken. “Dat is ook waarom ik een aantal keer vroeg aan jullie: moeten we überhaupt het probleem [van CO2-uitstoot] als zodanig onderkennen?” Ook bij praatprogramma’s van andere publieke omroepen permitteren presentatoren zich uitstapjes als duider of deelnemer aan het debat. Bij ON valt de frequentie op, al was Blommestijn in de uitzending van donderdag alleen toen het ging over censuur op internet eerder deelnemer aan de discussie dan gespreksleider. Toch een beetje geschrokken van de nieuwe klachten?||https://www.parool.nl/nederland/trekt-ongehoord-nederland-zich-iets-aan-van-de-ombudsman~bb986fd3f/
2022-08-25||Zuid-Korea breekt record van laagste vruchtbaarheidscijfer ter wereld – opnieuw||‘Zuid-Korea heeft te leven met twee tikkende tijdbommen,’ scheef hoogleraar economie Kim Byung-yeon in de Koreaanse krant JoongAng Ilbo. ‘De ene is het Noord-Koreaanse atoomprogramma. De andere het lage geboortecijfer.’ Kim schreef zijn column vorige week, nog voordat de nieuwste vruchtbaarheidscijfers werden gepubliceerd. Diezelfde cijfers onderstrepen echter wat Kim al benadrukte. Het aantal kinderen dat Koreaanse vrouwen gemiddeld in hun vruchtbare jaren ter wereld brengen – het vruchtbaarheidscijfer – is gedaald tot 0,81. Dat is nog lager dan een jaar eerder, toen het cijfer bleef steken op 0,84. Nóg lager, want Zuid-Korea had al het laagste vruchtbaarheidscijfer ter wereld. En het verschil met andere landen is groot. Volgens de Organisatie voor Economische Samenwerking en Ontwikkeling (OECD) is Zuid-Korea de enige grote economie met een vruchtbaarheidscijfer onder de 1. Ter vergelijking: Nederland zat vorig jaar op 1,55, de VS op 1,64 en China op 1,70. Italië had in 2020 het een-na-laagste cijfer met 1,24. Om de bevolking op hetzelfde peil te houden, is volgens de OECD een vruchtbaarheidscijfer van 2,1 nodig – migratie niet meegerekend. Eind vorige maand werd al bekend dat de Koreaanse bevolking is afgenomen met 91.000 mensen, de eerste krimp sinds 1949. Zet de huidige trend zich door, dan telt Zuid-Korea in 2070 nog maar 37,6 miljoen mensen, tegen 51,7 miljoen nu. Het is niet dat de Koreanen de historische cijfers niet hebben zien aankomen. In 1970, toen werd begonnen met het bijhouden van de statistieken, lag het vruchtbaarheidscijfer in Korea nog op 4,53. Naarmate dat cijfer lager werd, groeiden de investeringen. Om de krimp te bestrijden werd tussen 2010 en 2020 omgerekend meer dan 160 miljard euro uitgegeven, vooral aan toelages voor jonge ouders. Maar ook al die miljarden hebben de neerwaartse trend niet kunnen keren. Kenners stellen dan ook dat het probleem niet voortkomt uit een te lage kinderbijslag, maar dat het lage geboortecijfer wordt veroorzaakt door dieperliggende problemen: de torenhoge huizenprijzen, de druk op ouders om hun kind aan dure scholen te laten studeren, de prijzige kinderopvang. Weet de overheid het tij niet te keren, dan wacht Korea binnen nu en tien of twintig jaar een ‘age-quake’, zo waarschuwen diezelfde experts. Een te klein aantal werknemers moet dan de economie en het sociale stelsel overeind houden. Ook veel andere economische grootmachten – van China tot Japan, Duitsland en ook Nederland – moeten overigens rekening houden met een flinke vergrijzingsgolf, alleen is het probleem in Korea nog net iets urgenter.||https://www.parool.nl/wereld/zuid-korea-breekt-record-van-laagste-vruchtbaarheidscijfer-ter-wereld-opnieuw~b850a8e1/
2022-08-25||Staatssecretaris over noodhulp Artsen zonder Grenzen in Ter Apel: ‘Ben er blij mee’||Artsen zonder Grenzen (AzG) verleent vanaf donderdag medische en psychologische zorg aan asielzoekers buiten de poort van het aanmeldcentrum in Ter Apel. Het is de eerste keer in haar vijftigjarig bestaan dat AzG medische hulp biedt in Nederland. Judith Sargentini, directeur van AzG Nederland, zegt dat medewerkers van de organisatie een bezoek hebben gebracht aan het aanmeldcentrum en toen getroffen werden door de leefomstandigheden buiten de poort. “Dat we in Nederland noodhulp gaan bieden is omdat de Nederlandse overheid het zo laat afweten,” zegt Sargentini. “De omstandigheden waarin de mensen bij Ter Apel zich bevinden is mensonwaardig.” Er zouden al veel mensen met huidziekten kampen. AzG wijst erop dat sommige chronisch zieken door hun medicatievoorraad heen zijn en zij nu geen nieuwe medicijnen ontvangen. “Als deze situatie zo doorgaat, kan dit leiden tot medische noodgevallen.” Volgens staatssecretaris Van der Burg is het aan de ene kant ‘heel erg’ dat AzG naar Ter Apel moet, maar aan de andere kant is hij ‘heel blij’ met de komst van de organisatie. “Want het helpt wel om de kwaliteit daar te verbeteren,” aldus Van der Burg. Bij het aanmeldcentrum hebben afgelopen nacht ruim zevenhonderd mensen buiten geslapen, meldt een woordvoerder van het Centraal Orgaan opvang asielzoekers (COA). Ook dinsdagnacht hebben er in Ter Apel ongeveer zevenhonderd mensen buiten geslapen. Sommigen zeggen al enkele weken buiten te slapen. Een COA-woordvoerster zegt dat dit inderdaad het geval kan zijn en dat er tot voor kort voor hen wel onderdak was, maar dat velen daar geen gebruik van maakten uit angst hun beurt voor een gesprek met de vreemdelingenpolitie mis te lopen. “Sinds ongeveer een week is er echt een tekort aan opvangplaatsen en onderdak en slapen mensen noodgedwongen buiten,” legt de woordvoerster uit. “Wij selecteren wel zo veel mogelijk de kwetsbaren uit de groep wachtenden, om hun de schaarse plekken te kunnen geven die vrijkomen met het beetje uitstroom dat er is.” Het Rode Kruis maakt zich ‘ontzettende zorgen’ over de slechte voorzieningen buiten het aanmeldcentrum. Zo zijn er zijn volgens de hulporganisatie maar een paar wc’s en is er tekort aan hygiëneproducten. Van der Burg is hard op zoek naar extra ruimte voor het onderbrengen van asielzoekers. Hij is hierover in gesprek met gemeenten en zegt te verwachten volgende week nieuws te kunnen melden over een nieuwe opvanglocatie. Hij wil gemeenten liever niet dwingen. “Met dwang schieten we niks op.” Justitie wil ook graag een tent bij het aanmeldcentrum neerzetten voor de mensen, maar de burgemeester van de gemeente waar Ter Apel onder valt wil dat niet. Van der Burg zegt het standpunt van de burgemeester wel te begrijpen. De situatie in Ter Apel heeft ook tot koortsachtig overleg geleid in Den Haag, maar van concrete resultaten is nog niets vernomen.||https://www.parool.nl/nederland/staatssecretaris-over-noodhulp-artsen-zonder-grenzen-in-ter-apel-ben-er-blij-mee~b2cfc8023/
2022-08-25||Politiechef: inzet Ter Apel gaat ten koste van werk Amsterdam||‘Overlastgevende en/of criminele vreemdelingen uit veilige landen krijgen hierdoor meer vrij spel, omdat adequate maatregelen (buiten het strafrecht om) uitblijven,’ schrijft hij in een brief aan de burgemeesters binnen de politie-eenheid en het Openbaar Ministerie. Doordat het proces rond de opvang en doorstroming van asielzoekers en statushouders vastloopt, worden dagelijks mensen verplaatst naar tijdelijke noodopvanglocaties in het land zonder dat bekend is wie zij zijn. Inmiddels zijn dat er ruim 1800, aldus Paauw in de brief, waar De Telegraaf eerder donderdag over berichtte. Daarom is hulp gevraagd van diverse zogenoemde Afdelingen Vreemdelingenpolitie, Identificatie en Mensenhandel van politiekorpsen in ons land om de screening van deze mensen versneld uit te voeren. Eerder vaardigde het Amsterdamse korps al structureel medewerkers af voor de identificatie en registratie van mensen die asiel aanvragen bij het aanmeldcentrum in Ter Apel. Paauw schrijft dat nu nog eens 10 procent van de beschikbare capaciteit wegvalt in de hoofdstad. ‘Deze extra bijstand heeft een enorme impact op de werkzaamheden, maar door de lange dagen ook op het welzijn van onze mensen.’ Volgens de politiechef is het ziekteverzuim aanzienlijk gestegen. Hij spreekt van ‘de druppel die de emmer doet overlopen’. Paauw schrijft verder dat niet duidelijk is hoelang de inzet zal duren, maar hij verwacht op korte termijn weinig verbetering. Hij noemt de lange procedures van Dublin-claimanten, herhaalde asielaanvragen en beperkte mogelijkheden van uitzetten van overlastgevende en/of criminele vreemdelingen uit veilige landen ‘belangrijke knelpunten’. “Extra politiebijstand om dit proces te ondersteunen gaat direct ten koste van de handhavingskracht van de politie in de eenheid Amsterdam, maar ook uiteraard in andere eenheden.” De situatie is volgens hem niet lang houdbaar en legt een ‘grote en onevenredige werkdruk’ op de betreffende afdeling. Paauw wil dan ook in gesprek over structurele maatregelen ‘met alle betrokkenen in de asielketen’.||https://www.parool.nl/amsterdam/politiechef-inzet-ter-apel-gaat-ten-koste-van-werk-amsterdam~b0a655d8/
2022-08-25||Strafzaak Peter R. de Vries mogelijk opnieuw in behandeling door geëmigreerde rechter||Of alle partijen instemmen zal pas duidelijk worden op een volgende zitting op 3 november, maar de kans lijkt groot. Het gaat om ‘de jongste rechter’ die het proces tot nu toe in de meervoudige kamer van de rechtbank heeft behandeld. Er zou in de zaak al uitspraak zijn gedaan als het Openbaar Ministerie voor de zomer niet op het laatste moment nieuwe stukken had toegevoegd. Door een tijdsverschil van negen uur met het land waar de rechter naartoe is verhuisd is het ondoenlijk steeds voor zittingen terug te vliegen, of de zaak via een videoverbinding te volgen. De voorzitter van de rechtbank bracht het nieuws op weer een inleidende zitting in de Amsterdamse rechtbank. In november zal pas verder inhoudelijk worden gesproken over de verdere inrichting van het proces. Tegen beide verdachten, Kamil E. en Delano G., werd voor de zomer al levenslang geëist door het Openbaar Ministerie. De rechtbankvoorzitter vertelde dat het vertrek van de rechter naar het buitenland lang op losse schroeven stond, mede vanwege corona, en ‘pas definitief vorm kreeg’ terwijl de strafzaak al liep. De rechtbank had gehoopt voor het vertrek van de rechter uitspraak te kunnen doen. “Wat we niet hadden voorzien, is dat we de uitspraak moesten uitstellen door de nieuwe door het Openbaar Ministerie ingebrachte stukken,” zei de rechtbankvoorzitter. “De wet schrijft voor dat de rechtbank verplicht is het onderzoek opnieuw aan te vangen, het dossier opnieuw te behandelen en opnieuw requisitoir en pleidooien te houden en het spreekrecht van de nabestaanden te laten uitoefenen.” Hij noemde meteen ook ‘de uitzondering op die hoofdregel’. “Het hoeft niet als de officieren van justitie, de verdachten en hun advocaten er mee instemmen dat het onderzoek wordt voortgezet.” Inmiddels hebben de partijen informeel overlegd over die vraag. Het lijkt erop dat niemand zit te wachten op een herhaling van het hele proces, maar dat is nog niet uitgesproken. Het Openbaar Ministerie heeft in augustus weer nieuwe stukken ingebracht, waaruit blijkt dat verdachte Kamil E. in de gevangenis zeer langdurig is afgeluisterd. Volgens advocaat Ayse Çimen van de vermoede chauffeur en voorbereider van de moord was dat al zeker sinds 29 december 2021. Dat afluisteren gebeurde volgens justitie in het andere onderzoek dat de Landelijke Recherche doet naar de opdrachtgevers en andere betrokkenen bij de moord op De Vries. (De zaak Iraklia betreft alleen de vermoede uitvoerders Kamil E. en Delano G.). Hij zou in de afgeluisterde gesprekken onder meer hebben gesproken over een derde persoon in de (vlucht)auto. Dat past bij het verhaal dat hij en zijn advocaten later tegenover de rechtbank hebben gedaan: dat een tweede Pool in de auto zat, die mogelijk via de versleutelde Google Pixel-smartphone communiceerde met degenen die de moord aanstuurden, deels in het Pools. Zelf zegt Kamil E. dat niet te zijn geweest. Een van de officieren van justitie merkte op dat de afgeluisterde gesprekken zijn opgenomen nadat de stukken over de zeer belastende communicatie via de Google Pixel-smartphone al waren ingebracht. De suggestie: het praten over die derde inzittende kan toneelspel zijn. “We hebben al gesteld dat we zijn verklaring onbetrouwbaar vinden.” Raadsvrouw Çimen reageerde ontsteld. “Het is lastig te geloven dat deze officieren van justitie pas in augustus wisten dat onze cliënt sinds 29 december vorig jaar was afgeluisterd, en wat de inhoud van de gesprekken was,” zei ze. “Wij geloven er heel weinig van dat het Openbaar Ministerie dat onze zaak Iraklia doet, niet érgens van op de hoogte is gesteld dat een tap liep in de penitentiaire inrichting.” De advocaten betogen al langer dat hun zaak tegen de vermoede uitvoerders van de moord niet meer los kan worden gezien van het pas veel later opgestarte proces tegen andere vermoede betrokkenen. “Wat moet onze cliënt en de samenleving er van begrijpen dat er nu twee gescheiden zaken lopen, in verschillende trajecten, en met hekken rond de informatie in de verschillende dossiers?” Bovendien vindt Çimen het ongepast dat de officieren van justitie op een zitting over de verklaring van Kamil E. over de derde man eerder ‘gekscherend’ opmerkten dat ‘ineens een Pool uit de lucht kwam vallen’, terwijl ze ‘donders goed wisten dat er al afgeluisterde gesprekken waren waarin een derde inzittende in de auto aan de orde kwam’. De advocaten willen dat de aanklagers alle stukken uit het andere onderzoek, 26Hendon, inbrengen in de lopende zaak. In die zaak komen de drie verdachten op 13 oktober voor het eerst voor de rechter. Na een pauze wilden de officieren van justitie ‘graag een algemene opmerking maken’. “De verdediging van meneer E. suggereert weer een aantal keren dat het Openbaar Ministerie kaarten tegen de borst houdt. Dat is absoluut niet zo. De officieren van justitie in het andere onderzoek, 26Hendon, bepalen wanneer welke informatie naar buiten kan worden gebracht. Op dit moment verzet het belang van dat onderzoek zich ertegen informatie te verstrekken.” Wel bood het Openbaar Ministerie de advocaten aan dat ze inzage kunnen krijgen in het beknopte dossier op grond waarvan de verdachten in 26Hendon op 13 oktober op hun eerste zogeheten pro-formazitting voor de rechtbank komen. De rechtbank verzocht justitie en de advocaten daarover ‘één op één’ te overleggen. Kamil E. herhaalde in zijn ‘laatste woord’ dat hij niets heeft te maken met de moord op Peter R. de Vries. “Ik zit al een jaar vast en zie wat hier allemaal gebeurt. De zaak zou al lang afgelopen moeten zijn. Ik wil naar mijn gezin terug, naar mijn kinderen. Mijn vrouw heeft geen geld. Mijn moeder had spaargeld, maar dat heeft ze allemaal aan mijn vrouw gegeven.” Delano G. en zijn advocaten waren niet naar de zitting gekomen. De zaak gaat op 3 november verder.||https://www.parool.nl/amsterdam/strafzaak-peter-r-de-vries-mogelijk-opnieuw-in-behandeling-door-geemigreerde-rechter~b622d085/
2022-08-25||Erik ten Hag is een stuk minder saai dan Ruud van Nistelrooij, al helemaal in het Engels||Lips realiseerde zich: je weet pas wat je mist als je het niet meer hebt. Erik ten Hag in dit geval, die als trainer van Ajax successen op het veld koppelde aan een parade van ongemak en vervreemdende interviews. Heerlijke televisie vaak, voor wie houdt van kromme tenen. Ten Hag is wel weg uit Amsterdam, maar Lips blijft hem volgen als trainer bij Manchester United. Nu is er nog één ding leuker dan een interview met Erik ten Hag en dat is een interview met Erik ten Hag in het Engels. Maandagavond was het weer raak, toen hij zich na de winst tegen Liverpool in een slecht zittend pak meldde bij de analisten naast het veld. Over zijn winnende team zei hij trots: “They can fucking play good football.” Lips lachen. Toch al een mooi genre, vindt Lips: die interviews aan een desk naast het veld. Vooraf, met die vrolijke wedstrijdspanning die vaak zo overheerst dat het niet uitmaakt dat de mannen – het zijn nog steeds altijd mannen – cliché aan cliché rijgen. Over dat je goed moet beginnen aan zo’n wedstrijd, meteen fel. Of dat de sfeer in het stadion zo fijn is, de mensen hebben er zin in. Joh, denkt Lips dan, denk je? Voorafgaand aan PSV - Rangers zag Lips PSV-trainer Ruud van Nistelrooij. Dat is ánders dan Ten Hag hoor. Koel, kalm, beheerst. Die maak je de pis niet lauw, zouden ze daar zeggen. Handjes in z’n zakken, geen woord te veel. Giovanni van Bronckhorst, trainer van de Rangers, zelfde verhaal. Strak in het pak, gebbetje met Jan Boskamp en in een paar kordate zinnen klaar. Every inch a gentleman, allebei. Maar eerlijk is eerlijk: óók een beetje saai, dacht Lips. Nee, geef hem Ten Hag maar. Want ‘they can fucking play good football’, die houdt ie erin. Reageren? hanlips@parool.nl.||https://www.parool.nl/kunst-media/erik-ten-hag-is-een-stuk-minder-saai-dan-ruud-van-nistelrooij-al-helemaal-in-het-engels~bf48ceed/
2022-08-25||Moordzaak Peter R. de Vries voortgezet na uitgesteld vonnis||De rechtbank zag zich echter genoodzaakt de uitspraak uit te stellen en het onderzoek te heropenen, nadat het OM op het laatste moment nieuwe getuigenverklaringen aan het dossier toevoegde. Peter R. de Vries (64) werd op 6 juli vorig jaar neergeschoten in de Lange Leidsedwarsstraat in het centrum van Amsterdam. Hij overleed negen dagen later in een ziekenhuis. G. en E. konden kort na de aanslag worden aangehouden. De moord schokte heel Nederland. De verklaringen zijn afgelegd door een beschermde en anonieme getuige, die de codenaam 5089 heeft. Hij zou een vriend zijn van Krystian M. die op 4 juli werd aangehouden. Volgens het OM heeft M. de uitvoerders van de moord rechtstreeks aangestuurd. Op dezelfde dag zijn nog twee verdachten aangehouden, in Spanje en op Curaçao. Het drietal zit in voorarrest. Een op 26 juli in Helmond aangehouden man is inmiddels weer op vrije voeten, maar nog wel verdachte. De landelijke recherche is volop bezig met het onderzoek naar personen die op afstand bij de moord betrokken zouden zijn. Van meet af aan is aangenomen dat ook Ridouan Taghi tot die groep behoort. Tegen hem is inmiddels ook levenslang geëist in het grootscheepse liquidatieproces Marengo. Nabil B. is kroongetuige in dat proces. Eerder werden zijn broer Reduan en zijn advocaat Derk Wiersum doodgeschoten. De rol als vertrouwenspersoon en adviseur van B. lijkt De Vries fataal te zijn geworden. G. (22) en E. (36) hebben altijd ontkend iets met de moord te maken te hebben. G. heeft er naast zijn ontkenning verder het zwijgen toegedaan. E. zegt dat hij slechts iemand op en neer naar Amsterdam moest brengen, waar hij geld voor kreeg, maar verder wist hij naar eigen zeggen niet wat de bedoeling was. Er is nog geen duidelijkheid over wanneer de rechtbank alsnog uitspraak zal doen in de zaak.||https://www.parool.nl/amsterdam/moordzaak-peter-r-de-vries-voortgezet-na-uitgesteld-vonnis~bc5dc388/
2022-08-25||90 procent van opgenomen coronapatiënten heeft jaar later nog steeds klachten||Dat blijkt uit onderzoek van het Erasmus MC, Rijndam Revalidatie en zorginstelling Laurens dat donderdag is gepubliceerd. Onderzoekers Merel Hellemons (longarts) en Rita van den Berg-Emons (bewegingswetenschapper) volgden sinds juni 2020 bijna vijfhonderd patiënten die door corona op de intensive care of een verpleegafdeling belandden. “Covid was een nieuwe infectieziekte. Die mensen waren ernstig ziek, dus we wilden weten of het ooit nog goed kwam,” zegt Hellemons. In de tussentijd werd al duidelijk dat relatief veel coronapatiënten langdurige klachten overhouden aan een infectie. UMC Groningen constateerde drie weken geleden dat dat voor één op de acht Nederlanders geldt. Daar komt nu bij dat patiënten die in het ziekenhuis belandden nog veel vaker hinder ondervinden. Van hen is 92 procent na een jaar niet klachtenvrij. Ze houden last van pijn, kortademigheid na inspanning, hevige vermoeidheid en geheugen- en concentratieproblemen. Ruim 60 procent is zo vermoeid dat ze niet meer goed functioneren. Hellemons: “We zien heel weinig verbetering. Als deze patiënten na drie maanden klachten hebben, hebben ze die vaak na twaalf maanden nog. Dat is slecht nieuws.” Tegelijkertijd zien de onderzoekers ook een lichtpuntje. Met revalidatie lukt het om de lichamelijke conditie te herstellen. Spierkracht, conditie en vermogen om te bewegen in de omgeving kwamen terug. “Zelfs de mensen die er het allerslechtst aan toe waren, soms weken op hun buik lagen en opnieuw moesten leren lopen, komen daar fysiek bovenop. Revalidatie is succesvol.” Sommige patiënten herstelden in een revalidatiecentrum, anderen kregen fysiotherapie. “Maar iedereen kwam weer op hetzelfde niveau, dus iedereen is naar de goede revalidatie gestuurd.” De onderzoekers blijven de covidpatiënten ook de komende jaren volgen. Ze willen analyseren in hoeverre ze alsnog verder herstellen en of ze weer aan het werk komen. Bovendien valt er een wereld te winnen bij de behandeling van de cognitieve en vermoeidheidsklachten. De onderzoekers vinden dat er in Nederland veel te weinig geld is voor aanvullende studies. Hellemons: “Het probleem is dat we niet goed genoeg begrijpen waardoor de problemen blijven bestaan en hoe die op te lossen. Nu kunnen we mensen alleen psychische hulp bieden en leren hun leven anders in te richten. Dat is schrijnend.”||https://www.parool.nl/nederland/90-procent-van-opgenomen-coronapatienten-heeft-jaar-later-nog-steeds-klachten~bb7c772a/
2022-08-25||Artsen zonder Grenzen gaat medische hulp in Ter Apel aanbieden, voor het eerst in Nederland||Judith Sargentini, directeur van AzG Nederland, zegt dat medewerkers van de organisatie een bezoek hebben gebracht aan het aanmeldcentrum en toen getroffen werden door de leefomstandigheden buiten de poort. “Artsen zonder Grenzen bestaat vijftig jaar, maar het is voor eerst dat we in Nederland noodhulp gaan bieden. Dat doen we omdat de Nederlandse overheid het zo laat afweten,” zegt Sargentini. “De omstandigheden waarin de mensen bij Ter Apel zich bevinden is mensonwaardig.” Het AzG-team dat het aanmeldcentrum afgelopen vrijdag bezocht, trof buiten de poort mensen aan in leefomstandigheden die de organisatie eerder zag bij het Griekse vluchtelingenkamp Moria. Het team sprak mensen die zich al een week niet hebben kunnen wassen, waardoor er al veel mensen met huidziekten zijn geconstateerd. Honderden mensen slapen dagelijks in de buitenlucht. Onder hen zijn zwangere vrouwen, kinderen en mensen met chronische ziekten, aldus de organisatie. AzG waarschuwt dat sommige chronisch zieken door hun medicatievoorraad heen zijn en nu geen nieuwe medicijnen ontvangen: “Als deze situatie zo doorgaat, kan dit leiden tot ernstige medische noodgevallen.” Woensdagavond werd al bekend dat er een baby van drie maanden oud is overleden in de sporthal bij het aanmeldcentrum van Ter Apel. Sargentini laat weten dat het besluit om noodhulp te gaan bieden bij het aanmeldcentrum is genomen na goed overleg met partijen als het Rode Kruis en het Centraal Orgaan opvang asielzoekers (COA). “Wat wij doen, doen we in nauw contact met het Rode Kruis. Dus we kijken waar en hoe we elkaar zo compleet mogelijk kunnen aanvullen,” legt de AzG-directeur uit. “Het Rode Kruis doet vooral werk in de EHBO-sfeer. Wij richten ons op eerstelijnszorg. Daarbij moet je denken aan het behandelen van verwondingen, infecties en huidziekten en het verstrekken van recepten bij acute en chronische ziekten, maar ook aan het verlenen van psychologische eerste hulp. In Ter Apel melden zich ook mensen die trauma’s hebben meegemaakt.” AzG gaat bij het aanmeldcentrum werken met een team van vier tot zes mensen, dat bestaat uit artsen en verpleegkundigen. Sargentini benadrukt dat in eerste instantie wordt gedacht aan een inzet van vier tot zes weken. “Dit is echt een oplossing voor de korte termijn. Belangrijk is dat er gekeken wordt naar een langetermijnoplossing, zoals het creëren van meer en menswaardige opvanglocaties.”||https://www.parool.nl/nederland/artsen-zonder-grenzen-gaat-medische-hulp-in-ter-apel-aanbieden-voor-het-eerst-in-nederland~b8885d89/
2022-08-25||Minder wagens in de straat: bewoners De Pijp starten zelf deelautoprogramma||Met de auto is om te beginnen helemaal niets mis. Sterker nog: het compacte karretje ziet er schoner en gelikter uit dan de meeste auto’s in de Tweede Jan Steenstraat. Bovendien is het een elektrische wagen. Maar het grootste voordeel is dat de auto dienst zal doen voor een hele zwik bewoners van de Hemony- en Willibrordusbuurt in De Pijp. Deelvervoer dus. De deelauto als verschijnsel is niet nieuw. Wat het initiatief in de twee behoorlijk autorijke buurten bijzonder maakt, is dat het voor en door bewoners in de steigers is gezet. Inmiddels hebben 120 mensen zich aangemeld bij Elektrisch Deelrijden de Pijp (EDdePijp). Wat het moet opleveren? Minder parkeerplekken, minder auto’s, minder zoekverkeer. Bas Groot is een van de initiatiefnemers en woensdagavond aanwezig bij de officiële start van de samenwerking tussen buurt, gemeente, stadsdeel en autoverhuurder Diks. “Deelauto’s zijn het middel. Het doel is een buurt die minder wordt gedomineerd door auto’s en een leefbaardere wijk.” De deelauto’s vormen ergens een paradoxaal element in de plannen. Want er moeten eerst auto’s bij voordat er auto’s kunnen verdwijnen. “Mensen moeten vertrouwen hebben dat ze van een deelauto gebruik kunnen maken, voordat ze hun eigen auto de deur uitdoen. Daarom is het plaatsen van zes deelauto’s door Diks een eerste belangrijke stap in het proces.” Uiteindelijk moet het initiatief bewoners verleiden tot het wegdoen van hun auto én de parkeervergunning. Voor iedere vijf ingeleverde vergunningen verdwijnen er straks vier parkeerplaatsen. Groot: “Hierdoor zorgt de overstap naar deelvervoer voor verbeterde openbare ruimte, zonder dat de parkeerdruk verhoogd wordt.” De invulling van de vrijgekomen ruimte wordt bepaald door de buurt. Stadsdeelbestuurder Bart Vink is enthousiast over het initiatief. De D66’er maakt zelf al meer dan twintig jaar gebruik van deelauto’s, al is dat vooral voor kortere ritjes. “Als ik langer wegblijf wordt het interessanter om een auto te huren. Ik vind het een mooie gedachte, juist omdat het van bewoners zelf komt. De gemeente legt bewoners al genoeg op.” Het is vooralsnog slechts een eerste stap: tot het inleveren van parkeervergunningen is het nog niet gekomen. Ook Groot zelf heeft nog steeds een eigen auto voor de deur. “Ook ik wil eerst eens goed zien hoe dit gaat, of een deelauto voor mij echt een alternatief zou zijn.” Als het aan de cijfers ligt, twijfelt Groot echter niet. Hij heeft met de andere initiatiefnemers een kostencalculator ontwikkeld waarop twijfelaars kunnen uitrekenen voor welke gebruikers een eigen auto stiekem heel erg duur is. “Auto’s hebben enorm veel verborgen kosten. Het is niet alleen benzine, maar ook verzekering, belasting en de kosten van de parkeervergunning.” Als voorbeeld noemt Groot iemand die vier keer per maand met de auto naar Wijk aan Zee gaat. “Zo’n ritje kost je met een gemiddelde auto dan ongeveer 75 euro per keer. Voor soortgelijk gebruik zou het interessant kunnen zijn om mee te doen aan dit initiatief.” De meeste aanwezigen zijn uiteraard enthousiast over het plan. Buurtbewoner Boudewijn Rückert kampt nog met gemengde gevoelens, zegt hij. Een eigen auto voor de deur voelt voor hem prettig. “Veel hangt af van je eigen gebruik. Als de auto vooral stilstaat, kan het zeer zeker een idee zijn om gebruik te maken van deelvervoer. Maar ik gebruik mijn auto misschien net te regelmatig. Ik moet er nog even over nadenken.”||https://www.parool.nl/amsterdam/minder-wagens-in-de-straat-bewoners-de-pijp-starten-zelf-deelautoprogramma~b34e943a/
2022-08-25||De manier waarop Calligarich de taal inzet, kneedt en smeedt, streelt en afranselt, is indrukwekkend||Pas twee jaar geleden verscheen de eerste Nederlandse vertaling van een van de romans van de Italiaanse schrijver Gianfranco Calligarich: De laatste zomer in de stad, geschreven in 1973 en uitgegroeid tot een klassieker in eigen land. Een geweldig debuut, dat nieuwsgierig maakte naar de rest van dit tot nu toe onbekende oeuvre. Een tweede vertaling heeft gelukkig niet lang op zich laten wachten, want afgelopen week verscheen Calligarichs derde boek, In de omhelzing van de rivier uit 2011, geweldig vertaald door Manon Smits. Net als De laatste zomer in de stad speelt de roman zich grotendeels af in de Hoofdstad (Rome dus), in een voorjaar en zomer waarin de levens van de hoofdpersonen een beslissende wending nemen. Het verhaal cirkelt rond vier figuren. Santandrea is eigenaar/barman in De Hervonden Tijd, waar de ik-verteller (een kaartspeler) geregeld komt. Hij sluit vriendschap met de zwijgzame Tommaso, een kleerkast van een kerel en de compagnon van Santandrea. De raderen van de machinerie van het noodlot worden in beweging gezet als daar een vrouw ten tonele verschijnt die met haar sensuele verschijning en parfum van rijkdom menig man het hoofd op hol brengt. Om onduidelijke redenen zet deze Alessandra haar zinnen op Tommaso en in no time trouwen ze. In no time zijn ze ook weer uit elkaar. Na toevoeging van enkele al even memorabele spelers – met namen als de Masculiene Scheepvaarster of de Azteekse Afgod – ontvouwt zich een zinderende, fascinerende ‘wedstrijd’ tussen de Geblokkeerde Partner en zijn verloren geliefde, die henzelf en iedereen om hen heen in de ban houdt. Niet in het minst de lezer. Een psychologisch schaakspel waarin alle figuren worden meegezogen, en waarvan Tommaso – door de verteller zijn Geblokkeerde Partner genoemd – gaandeweg gaat beseffen dat er geen ontsnappen aan is. Het spel is pas klaar als alle kaarten op tafel liggen. En er is één persoon die ze in handen heeft: de raadselachtige Alessandra. Net als Tommaso wil je als lezer koste wat kost weten hoe dit afloopt. Aan de beeldende manier van vertellen is merkbaar dat Calligarich ook voor film en televisie schreef. Je ziet alle personen en situaties voor je alsof er spotlights op staan. Calligarichs stijl is onvergelijkbaar en de manier waarop hij de taal inzet, kneedt en smeedt, streelt en afranselt, is fascinerend en indrukwekkend. Wat een schrijver, wat een boek.||https://www.parool.nl/kunst-media/de-manier-waarop-calligarich-de-taal-inzet-kneedt-en-smeedt-streelt-en-afranselt-is-indrukwekkend~b5a89fb3/
2022-08-25||Gemeente Los Angeles moet weduwe Kobe Bryant 31 miljoen betalen nadat hulpdiensten foto’s lekten||Vanessa Bryant verloor bij het ongeluk haar 13-jarige dochter Gianna en haar echtgenoot, basketballegende Kobe Bryant (41). Ook de vrouw en 13-jarige dochter van Chester kwamen om het leven bij de helikoptercrash in de plaats Calabasas, even buiten de stad Los Angeles. Volgens de advocaten van Bryant en Chester gingen de beelden van het wrak, waaronder close-ups van de slachtoffers, onder meer rond tijdens een gala van de brandweer. Ook zou een politieagent in een kroeg foto’s hebben laten zien aan een barman en deelden medewerkers van de politie de beelden met elkaar tijdens het spelen van videospelletjes. De twee nabestaanden klaagden de stad aan voor het schenden van hun privacy en voor emotionele schade. Hun advocaten beargumenteerden volgens The Los Angeles Times dat Bryant, Chester en hun families de rest van hun leven met de angst moeten leven dat de foto’s online terechtkomen. Vanessa Bryant getuigde in de rechtszaal dat het nieuws over de dood van haar man en dochter haar via sociale media bereikte, voor dat ze van de hulpdiensten hoorde wat er was gebeurd. Ook beweerden zij dat de stad niet snel genoeg heeft gehandeld om de zaak te onderzoeken: toen er forensisch onderzoek werd gedaan naar de elektronica van de betrokkenen, zou een van de agenten zijn telefoon al hebben gereset en was van de laptop van een brandweercommandant de harde schijf verdwenen. De helikopter stortte op een bewolkte dag neer na een inschattingsfout van de piloot, aldus een rapport over de crash. Het was verboden op die plek in de wolken te vliegen, maar de piloot deed dat toch. In totaal kwamen negen mensen om het leven.||https://www.parool.nl/wereld/gemeente-los-angeles-moet-weduwe-kobe-bryant-31-miljoen-betalen-nadat-hulpdiensten-foto-s-lekten~bccd207d/
2022-08-25||Eeuwenoude rituelen||‘Waar ga je heen als je lichamelijke, geestelijke of maatschappelijke onrust niet kun verklaren of definiëren,’ staat op een bord met inleidende tekst bij de zaal waar de tentoonstelling Healing Power begint in het Tropenmuseum. ‘Vragen die overal ter wereld worden gesteld en waarop verschillende antwoorden worden gegeven.’ De maatschappelijke onrust is er in ieder geval niet minder om geworden sinds de (verlengde) tentoonstelling over rituele genezingspraktijken op 18 februari 2021, in coronatijd, opende. Toen hadden we nog geen oog voor wat zich in Oekraïne al aan het ontvouwen was, konden we niet bevroeden dat boeren snelwegen zouden blokkeren en de Nederlandse vlag omgekeerd zo’n lading zou krijgen. Dit weekend is de laatste kans om de tentoonstelling te bezoeken – om bijvoorbeeld het met slangen geborduurde sjamaankostuum te bewonderen uit de Peruviaanse shipibocultuur, de magische buidels vol geneeskrachtige stoffen, betekenisvolle sieraden, inheemse Mexicaanse woldraadschilderijen. Of te zien hoe die zich verhouden tot het werk van (hedendaagse) kunstenaars als Damien Hirst, Remy Jungerman, Joseph Beuys en Marina Abramović. Of dan toch op zoek naar antwoorden om de éigen lichamelijke en/of geestelijke onrust in deze tijden van onrust te bezweren. Want, zo laat de tentoonstelling zien, ook de moderne mens zoekt naar balans tussen lichaam, ziel en geest en grijpt daarvoor soms terug op eeuwenoude behandelmethodes, tradities en rituelen. Healing power voert langs rituelen waarmee mensen proberen die balans te hervinden. Van de genezingspraktijken van de Inuit in Groenland tot de de Ayuuk in Mexico. Van amuletten uit de hele wereld, klankschalen en hypnotiserende trommels tot heksen en voodoopriesters. Ook de innerlijke shopper wordt bediend: in de museumwinkel zijn speciaal voor de voorstelling ontworpen spirituele hebbedingen te koop. Een set Inner Compass Cards bijvoorbeeld, die ‘helpen om je weer te verbinden met die stem binnenin’. Voor de innerlijke big spender is er voor 400 euro een beeld dat kunstenaar Boris van Kerkum maakte van Mama Aisa, godin van flora en fauna en beschermvrouw van de kunsten, de geneeskunst, landbouw en handel – kun je echt alle kanten mee op. Healing Power, Tropenmuseum, t/m zondag 28 augustus||https://www.parool.nl/ps/eeuwenoude-rituelen~b9b119af/
2022-08-25||Popcorn Panel over Alcarràs: ‘Je ziet een boerenfamilie die een bedrijf staande houdt’||“De film was hartverscheurend en tegelijk hartverwarmend. Je leeft met de familie mee. Wat ik ook goed vond aan de film is dat hij heel actueel is. Mensen met een familiebedrijf worden vermorzeld door een groter systeem, waar ze uiteindelijk niet tegenop kunnen. Dat maakt de film verdrietig. Vooral als je naar de grootvader kijkt die met zijn normen en waarden het land heeft bewerkt. Hij probeert dat door te geven aan volgende generaties, maar dat wordt kapotgemaakt.” “Aan de ene kant gebeurt er niet veel, maar aan de andere kant ook wel. Een boerengezin raakt steeds meer in de war van wat er gaat gebeuren. Vanuit elk gezinslid van de familie laten ze dit goed zien, want het zit in iedereen verweven. De kinderen krijgen veel aandacht en je krijgt een beter beeld van het gewone boerenleven. Wat ik mooi vond, was de kracht van de boeren, dat ze enorm hard werken en liefde hebben voor hun bedrijf.” “Ik vond de film heel actueel. Je ziet een boerenfamilie die een bedrijf staande moet houden. Ze hebben veel stress omdat ze het kwijt kunnen raken. Er zat ook humor in: de kinderen en de oudere vrouwen die tegen elkaar kletsen over onbelangrijke dingen. En de liedjes waren mooi, de kinderen die met hun opa zingen. Daarnaast zag je ook de spanningen in een grote familie. Een leuke en ontroerende film.”||https://www.parool.nl/ps/popcorn-panel-over-alcarras-je-ziet-een-boerenfamilie-die-een-bedrijf-staande-houdt~b45c0444/
2022-08-25||Geen gestuiter meer bij herstart Formule 1||Hét Formule 1-verhaal van deze zomer, de transferrel rond het Australische talent Oscar Piastri. Begin augustus kondigde Fernando Alonso aan over te stappen van Alpine naar Aston Martin. Vervolgens communiceerde Alpine dat reservecoureur Piastri vanaf volgend jaar naast Esteban Ocon instapt. Geconfronteerd met dat nieuws ontkende Piastri het bestaan van een contract echter doodleuk. De Australiër, in 2020 Formule 3-kampioen en vorig jaar de beste in de Formule 2, zou met manager Mark Webber zijn pijlen richten op een zitje bij McLaren en daar al een akkoord hebben. Daar moet de matig presterende Daniel Ricciardo immers aan het einde van het seizoen vertrekken. Welke verbintenis van Piastri nou rechtsgeldig is? De FIA Contract Recognition Board zal zich er nog over moeten buigen. In Spa komen alle hoofdrolspelers voor het eerst weer bij elkaar, ook om hun kijk op de zaken toe te lichten. Die schuddende coureurs in stuiterende auto’s, in België moet het dit weekend dan echt afgelopen zijn. Al in Canada dacht de FIA met eventuele straffen een stokje te steken voor auto’s die té extreem stuiteren, met mogelijke fysieke gevaren voor de coureurs. Verplicht aanpassen van de rijhoogte of zelfs diskwalificatie, het ging de teams allemaal wat te rap. Met wat uitstel werd besloten dat België wel hét logische moment zou zijn om echt iets aan de stuiterwagens te doen. Bij de race in Spa wordt de flexibiliteit van de vloer gemeten en het stuiteren in kaart gebracht. Te flexibel kan niet meer, te veel stuiteren ook niet. Mercedes verwacht dat de regels het team gaan helpen en dat teams als Red Bull met heel flexibele vloeren nu een probleem hebben. Bij Red Bull verwachten ze echter dat de nieuwe regels weinig verschil maken. Overigens worden deze regels vanaf 2023 nog wat scherper als de vloer écht een stukje gelift moet worden. Een hamerstukje, maar wel met gevolgen. De FIA World Motorsport Council gaf halverwege augustus een definitieve klap op de motorregels voor 2026. Een wat versimpelde vorm van de V6 hybridemotor blijft gehandhaafd, de complexe MGU-H sneuvelt, het elektrische aandeel van de krachtbron wordt wat groter en de brandstof wordt volledig duurzaam. Maandenlang werd er achter de schermen flink geruzied over de details. Maar nu de kogel door de kerk is, weten nieuwkomers waar ze in gaan stappen. De drempel moest flink naar beneden, met technologie die meer aansloot bij de ontwikkeling van straatauto’s. Met een definitief akkoord over de regels is nu de weg vrij voor partijen als bijvoorbeeld Porsche die overwegen in te stappen in de koningsklasse, als na 2025 de motorregels definitief op de schop gaan. Nieuws in de kantlijn: Michael Masi – u weet wel, de racedirecteur die bijzonder veel invloed uitoefende op kampioensrace van vorig seizoen – heeft acht maanden na de controversiële avond in Abu Dhabi eindelijk weer een baan. In juli kwam al naar buiten dat voor de Australiër geen toekomst meer was binnen de FIA, dat hij de organisatie definitief zou verlaten. Nu lijkt hij aan de slag te gaan in eigen land, als baas bij de V8 Supercars. De organisatie waar hij voor zijn F1-avontuur ook al werkte.||https://www.parool.nl/sport/geen-gestuiter-meer-bij-herstart-formule-1~b9567e7e/
2022-08-25||‘Indische zeekoe uitgestorven in Chinese kustwateren’||Het onder water grazende zeezoogdier staat al enige jaren op de rode lijst van bedreigde diersoorten van de Internationale Unie voor Natuurbehoud (IUCN). De doejong is vooral in de problemen gekomen door het verdwijnen van zeegrasbedden. Omdat het zeegrasareaal jaarlijks 7 procent slinkt, een gevolg van de klimaatverandering, kan de Indische zeekoe steeds minder voedsel vinden. De zachtaardige lobbesen hebben echter ook te lijden onder overlast door visserij en scheepvaart. Wetenschappers van de Zoological Society of London (ZSL), het instituut voor zoölogie in Londen, hebben de doejong nu in Chinese wateren ‘functioneel uitgestorven’ verklaard. In 1988 werd de doejong door de Chinese staatsraad geclassificeerd als een ‘eersteklas nationaal belangrijk beschermd dier’. Daardoor zou de zeekoe in China het hoogste beschermingsniveau moeten genieten, maar veel heeft dat niet geholpen. Sinds 2008 is het dier nauwelijks nog gezien, aldus de onderzoekers. Slechts 3 van de 788 ondervraagde bewoners uit Chinese kustgemeenschappen meldden de afgelopen vijf jaar een doejong te hebben gezien. Dat zou erop duiden dat de soort zichzelf niet langer in stand kan houden. Het dier bestaat nog wel op andere tropische plekken in de Indische en de Stille Oceaan, maar de bedreiging voor het voortbestaan is daar net zo groot, aldus onderzoeker Samuel Turvey van ZSL. “Onze nieuwe studie toont sterk bewijs van het regionale verlies van deze charismatische in het water levende zoogdiersoort in China – helaas opnieuw een gevolg van niet-duurzame menselijke activiteit.” De zeekoe is een uniek zeezoogdier. Het beest heeft een gewicht van bijna een halve ton en is het enige vegetarische zeezoogdier. In uiterlijk en gedrag is de doejong vergelijkbaar met de lamantijn, de zeekoe die in tropische wateren van de Atlantische Oceaan voorkomt. De doejong onderscheidt zich van de lamantijn door zijn walvisachtige staart. Het dier is net als de lamantijn nieuwsgierig en ogenschijnlijk zachtaardig. De naam doejong is afkomstig van het Maleise woord voor zeemeermin (duyung).||https://www.parool.nl/wereld/indische-zeekoe-uitgestorven-in-chinese-kustwateren~b66b7e1a/
2022-08-25||Hier komt het eerste grote zeecruiseschip voor asielzoekers: ‘Een beetje een deprimerende plek’||Het is even zoeken, hier aan de oever van het Noordzeekanaal, pal naast de monumentale buizen die de Velsertunnel vroeger van verse lucht voorzagen. Onder onze voeten raast snelweg A22. Een kleine kilometer verderop staan de beroemde torens van Hoogovens, het huidige Tata Steel, berucht om de overmatige uitstoot van fijnstof. Achter ons bevindt zich een wirwar aan industrie en bedrijvigheid. Maar we zijn toch echt waar we moeten zijn: de VOB-kade in Velsen-Noord, de eerste plek in Nederland waar een door het kabinet gehuurd cruiseschip kan aanmeren voor de opvang van asielzoekers. Daar ging een hele soap aan vooraf. Het kabinet huurde in Estland twee boten, met elk plek voor duizend asielzoekers of meer, maar kon amper een gemeente vinden die zijn (zee)haven beschikbaar wilde stellen. Velsen was de enige die zijn vinger opstak – voor de tweede en een eventueel derde cruiseboot wordt inmiddels dwang overwogen. Het is stil aan het water. Verderop zijn twee werklui bezig met bodemonderzoek, af en toe vaart een boot richting de Noordzeesluis van IJmuiden. Verder is het uitgestorven. De rust staat in schril contrast met de crisis die de asielketen nu al maanden in haar greep heeft. Als het aan het kabinet ligt, begint de opvang hier in de IJmond liever vandaag dan morgen, maar dat zal niet gebeuren. Eerst moet de kade geschikt gemaakt worden en dat gaat op zijn minst nog ‘enkele weken’ duren, stelt de gemeente. Hoewel Velsen in tegenstelling tot het Twentse Tubbergen dus niet gedwongen is tot opvang, ervaren veel mensen in de buurt het wel zo. “Tot een paar weken geleden wisten wij eigenlijk van niks,” zegt Dan Billig, een Engelsman die aan de kade een mechanisatiebedrijf runt. “Op een gegeven moment werden er hier op het terrein gaten gegraven en asfaltstroken aangelegd, zonder dat wij wisten waarvoor. En toen was er ineens een inloopavond, in de hal naast ons bedrijf.” Op die inloopavond stond het allang vast dat de boot er moest komen, zeggen de Velsenaren op straat. “Toen wij ervan hoorden was het al veel te laat om er nog iets aan te doen,” betoogt meneer Demmers, terwijl hij de passiebloem snoeit die tegen zijn gevel omhooggroeit. “Als ik nog jonger was, zou ik wel protesteren. Maar ik ben 75, ik heb de moed al lang opgegeven.” Velsen-Noord is een dorp met ruim vijfduizend inwoners, dat door het Noordzeekanaal van de rest van de gemeente wordt gescheiden. Het ligt ingeklemd tussen Tata Steel, Beverwijk en de snelweg A22 - luchtkwaliteit is hier van oudsher een enorm probleem. Bij de Tweede Kamerverkiezingen van 2021 was de PVV er met afstand de grootste partij, gevolgd door Forum voor Democratie. “Het is een beetje een deprimerende plek,” vindt Billig. “Je woont er omdat je er vandaan komt, maar je verhuist er niet zomaar naartoe.” Toch is dit dus precies de plek waar duizend asielzoekers een plek krijgen, voor maximaal een half jaar. Demmers: “Die slaan natuurlijk aan het roven. Misschien dat twintig procent vluchteling is, maar de rest is gelukszoeker. Dat zie je daar in Ter Apel. Zo ongeveer het eerste wat ze hier in het dorp tegenkomen is de Deka. Dan weet je hoe laat het is, toch?” Veel van zijn dorpsgenoten zijn een stuk milder. “Ze moeten ergens blijven, toch?,” vraagt André Braam, die met zijn zoon hond Tom aan het uitlaten is. “We moeten het gewoon maar even afwachten.” Dat vindt ook Anneke de Zeeuw, die aan de wandel is in het dorpscentrum. “Als ik die beelden van al die mensen die buiten slapen zie, snap ik heus wel dat er iets moet gebeuren. Maar duizend mensen, dat is echt wel heel veel. Je vraagt je toch af hoe dat allemaal geregeld wordt.” Dat is precies de zorg van Billig, die zijn bedrijf hemelsbreed hooguit veertig meter van de kade heeft. “Ik heb er helemaal niks op tegen, zolang het goed geregeld wordt. Er ligt toch een boot voor mijn deur met duizend mensen, voornamelijk jonge mannen, die zich stierlijk gaan vervelen. Ik weet zelf hoe ik rond die leeftijd was: als ik me verveelde, ging ik stennis schoppen, haha. Kijk, van al die mensen heeft misschien 0,1 procent kwaad in de zin. Maar reken maar uit: duizend keer 0,1 procent is honderd procent, en dus moet je rekening houden met problemen. Ik heb maar een klein bedrijf. Als er iets vernield of gestolen wordt, kan dat ons veel last bezorgen.” Voor het zover is, moet de kade dus eerst nog verbouwd worden. Zo moeten er extra buispalen en bolders aangebracht worden. Het rijk neemt de kosten voor zijn rekening, onbekend is nog hoe hoog die zullen uitpakken. Daarnaast moet er extra politiecapaciteit geregeld worden en wordt er een buslijn opgetuigd om de asielzoekers in elk geval de mogelijkheid te geven het desolate industrieterrein te kunnen verlaten. Een hele operatie, voor iets wat hooguit zes maanden duurt. Maar Billig begrijpt het wel. “Ik zie zelf ook hoe moeilijk het is om woonruimte te vinden als ik personeel vanuit het buitenland hier naartoe haal. Er is gewoon veel te weinig plek in Nederland. Daarom is een cruiseschip helemaal zo’n slechte oplossing niet. Er zijn veel bedden en het gaat niet ten koste van het aanbod voor de rest van de bevolking.” Een eindje verderop maakt meneer Tervoort zijn dagelijkse rondje op zijn scooter. Hij maakt zich sowieso niet zo druk om wat er gaat gebeuren. “Je verandert er toch niks aan. En helemaal nieuw is het ook niet. Veertig jaren geleden lag er ook een boot, toen sliepen hier Turken, Italianen en Spanjolen die bij de Hoogovens werkten. Dat ging ook prima.”||https://www.parool.nl/nederland/hier-komt-het-eerste-grote-zeecruiseschip-voor-asielzoekers-een-beetje-een-deprimerende-plek~b277cc7d/
2022-08-25||Bert Arfman in Break Free: ‘Dan gaat het deksel van de kist open en zie je daar je dochter liggen. Ik was kapot’||De grote zandvlakte van Ica in Peru. Op de foto kijkt een jongeman met een pet vrolijk de camera in. Zijn vriendin op de achtergrond vouwt haar twee handen tot een vredesteken. Ze straalt. Het zijn Koen en Emma op reis door Zuid-Amerika. De twee staan op een van de foto’s die voorbijkomen in de vijfde aflevering van Break Free. In het programma, dat donderdag aan de vijfde reeks begint, stelt journalist en filmmaker Geertjan Lassche jongeren centraal die de reis van hun leven maakten, maar niet meer terugkeerden. Emma Arfman (23) overwint in 2019 haar vliegangst om met haar vriend Koen naar Zuid-Amerika te reizen. Eerst naar Peru, vervolgens naar Bolivia. Vader Bert Arfman, die als beroepsmilitair de halve wereld over is geweest, herinnert zich de aankondiging nog goed. “Koen had al het plan om die kant op te gaan. Een echte avonturier. Toen leerde hij Emma kennen, maar zij vond het maar niets dat hij dat alleen zou doen. Daarop besloten ze samen op reis te gaan. Ik vond dat fantastisch. Als je jong bent en nog geen kinderen hebt, dan moet je de wereld gaan ontdekken. We weten allemaal: als je een gezin hebt, wordt dat veel moeilijker.” In de woning van Bert Arfman, waar de deur letterlijk openstaat, is Emma niet ver weg. Foto’s hangen in een vitrinekast en aan de wand, op zijn telefoon is zij zijn schermafbeelding, en ook op zijn werkkamer lacht zijn dochter hem vanaf de muur tegemoet. “Ik zie haar elke dag. Ik vertel over haar. Dat vind ik fijn. En vrienden en mensen die geïnteresseerd zijn hebben ook recht op een goed antwoord.” In Break Free is Bert Arfman niet de enige die over haar vertelt. Het zijn zijn ex-vrouw Ilona, van wie hij scheidde toen Emma drie was, haar man Frank, diens dochter Sara, Berts vrouw Petra en haar dochters Zoë en Fem, Koen, haar vriend, en Emma’s vriendinnen. Iedereen is eensgezind. “Een lieve, kwetsbare en geweldige meid.” In het najaar van 2019 volgen ze de reizende Koen en Emma allemaal via WhatsApp en Polarsteps, de reisapp waarop ze verslagen schrijven en foto’s etaleren. “Ze had een lastige tijd gehad op school, maar bloeide helemaal op. Je zag haar echt genieten,” zegt Arfman. Na een rondreis van tien dagen door Peru, met onder meer de zandvlakte van Ica, komen ze aan in La Paz in Bolivia. Daar besluiten ze niet de stad in te gaan, maar op de hotelkamer te blijven. Emma voelt zich niet zo lekker. De volgende ochtend gaat het vreselijk mis. Bert Arfman krijgt een telefoontje van Frank, de man van zijn ex-vrouw. “Ik was aan het werk in Amersfoort en zat in een vergadering. Frank vertelde dat het niet goed ging met Emma. Dat ze gereanimeerd werd en naar het ziekenhuis gingen.” “Eigenlijk had ik direct het gevoel: dit is helemaal fout. Ik ben meteen naar het huis van Ilona gereden, Emma’s moeder. Daar was mijn vrouw al. Zij deed de deur open en toen ik haar blik zag, wist ik het al en kreeg ik ook de bevestiging: ze was dood. De grond werd onder mijn voeten weggevaagd. Ik weet nog dat Koen aan de telefoon hing en zei: ‘Ik heb je meisje niet kunnen redden.’ Dat ging door merg en been. Ik ben met Petra naar huis gegaan, waar vrienden langskwamen. Ze vroegen niets. Ze waren er gewoon en dat was fijn.” Emma overleed die vroege ochtend van 2 oktober 2019 aan hoogteziekte. Op de hotelkamer heeft Koen vergeefs geprobeerd haar te reanimeren. De artsen in Bolivia concluderen later dat ze niet te redden was. Arfman: “Als ouder je kind overleven, dat hoort gewoon niet. Dat gebeurt altijd anderen, is vaak de perceptie. Tot het jezelf overkomt.” Bert Arfman doet wat hij als beroepsmilitair zijn hele werkzame leven heeft gedaan: handelen. “Ik ben de volgende dag met de vader van Koen naar Zuid-Amerika gegaan.” Ze krijgen veel steun van Paul Kuijper, de Nederlandse honorair consul, en op Schiphol het Luchthavenpastoraat. “Ik wist niet dat dat bestond. Zo’n fijne club mensen. Ze begeleiden mensen die voor dit soort dingen vertrekken of terugkomen. Ze helpen je, vangen je op, je kunt heel snel met je koffer overal tussendoor. Je wordt volledig ontzorgd. Fantastisch.” Op het vliegveld vangt Koen hen op. In La Paz willen ze meteen naar Emma in het uitvaartcentrum. “Dan gaat het deksel van de kist open en zie je daar je dochter liggen. Ik ging helemaal naar de klote, ik was kapot.” De vier vliegen apart naar Nederland: Koen met zijn vader, Bert met Emma. “Ook al bevond ze zich onder in het vliegtuig, ik had wel het gevoel dat we samen waren.” De uitvaart van Emma is op Papendal, waar de belangstelling overweldigend is. Drie maanden later, in januari 2020, krijgt Bert Arfman bezoek van Geertjan Lassche. Ze kennen elkaar al twintig jaar. “Geertjan kwam langs op mijn werk. Als maatje. Gewoon om te vragen hoe het ging. Tijdens dat gesprek zei hij: ‘We kunnen kijken of het verhaal van Emma kan worden verteld in Break Free’.” Arfman hoeft niet lang na te denken. “Een unieke kans op een blijvend document. Ik ken de docu’s van Geertjan. Wat hij maakt zit goed in elkaar, integer. Het idee sprak me erg aan, een eerbetoon aan Emma.” De rest van de familie wil nog even wachten, waarna de pandemie voor verder uitstel zorgt. “In die periode ben je een plek voor je verdriet aan het creëren.” Begin dit jaar begint Geertjan Lassche aan het portret van Emma, die we in Break Free zien opgroeien van baby tot jonge vrouw aan de hand van foto’s, filmpjes en oprechte verhalen van familieleden en vriendinnen. Lassche vliegt met Koen en Bert naar Zuid-Amerika. Ze bezoeken plaatsen waar Koen en Emma zijn geweest. “Het raakte me enorm.” De aflevering van Break Free eindigt met de bergwandeling van Koen en Bert bij La Paz. Kort daarvoor hebben ze de hotelkamer bezocht waar Emma stierf. De twee vallen elkaar in de armen. “Het is zo concreet, zo definitief. Ik wil wel benadrukken dat Koen heeft gedaan wat hij kon. Hij had het niet kunnen voorkomen.” Bert Arfman toont het fotoboek dat Koen heeft gemaakt van de reis met Emma. We zien Zuid-Amerika in al zijn schoonheid, de twee geliefden genieten van hun vrijheid. “Ik ben op veel plekken op de wereld geweest, maar nooit in die contreien. Ik heb het zelf nu ook kunnen voelen. Me kunnen verplaatsen in Emma en waarom zij die reis heeft willen maken. Mijn kleine meisje was volwassen geworden. Ik ben zo trots op haar.”||https://www.parool.nl/kunst-media/bert-arfman-in-break-free-dan-gaat-het-deksel-van-de-kist-open-en-zie-je-daar-je-dochter-liggen-ik-was-kapot~b9508639/
2022-08-25||Weekendtips: sup door de slotgracht of beleef de nacht van de vleermuis||Op zitzakken, strandstoelen en met een koptelefoon op smul je bij Eye Filmmuseum vijf avonden van een openluchtvoorstelling. Te zien zijn vijf verschillende films op een doek van vijf bij twaalf meter. Vrijdag speelt de Franse film Beau Travail uit 1999 en zaterdagavond Donnie Darko, een Amerikaanse psychologische sciencefictionthriller uit 2001. Nu maar alleen nog hopen op lekker weer: bij zware storm worden de voorstellingen afgelast. 24 t/m 28 augustus, 21.15 uur, Eye Filmmuseum, gratis (reserveer wel online een kaartje) Arts of Resistance zet anti-imperialistische verzetskunst van vroeger en nu centraal. Gelinkt aan het thema vinden aan het begin van de avond panelgesprekken plaats met muzikale en poëtische intermezzo’s. Tegelijkertijd draaien er films en is er ook een dj, later kun je naar andere liveoptredens, zoals dat van de Brits-Irakese underground hiphoplegende Lowkey. Zelf muziek maken kan tijdens de jamsessie die bedoeld is voor amateurmuzikanten en professionals. Organisator en muzikant Mark Oomen (35): “Ons doel is om kunst en activisme dichter bij elkaar te brengen en ogen van mensen te openen.”27 augustus, 19.30 uur, Melkweg, vanaf €7,20 “Circusbende is uniek doordat we professionele podiumkunsten op openbare plekken in Amsterdam neerzetten. Door bij sommige optredens een ‘geef wat je kunt missen’-beleid te voeren, proberen we het voor iedereen toegankelijk te houden,” zegt Lida Ladwig (27), medewerker van Circusbende. In het Erasmuspark worden dit weekend niet alleen voorstellingen gegeven, maar kunnen kinderen ook korte workshops volgen. Het festival zet zich in voor een groene wereld: het eten is veganistisch, de materialen zijn duurzaam en een deel van het festival draait op hernieuwbare energie.26, 27 en 28 augustus, verschillende tijden, Erasmuspark, verschillende prijzen Op de evenementenlocatie IJland stuit je deze zondag op een festival georganiseerd door NRD events. Muzikanten, dansers en kunstenaars uit Amsterdam-Noord stelen de show. Medeorganisator Pepijn Franken (24): “We willen makers uit Noord een podium geven en laten zien wat het stadsdeel inhoudt.” Centraal staat knaldrang. “Tijdens corona had bijna iedereen ermee te maken. We hebben de artiesten gevraagd hun eigen interpretatie aan het gevoel te geven.” Na afloop van het festival is er een afterparty, toegang krijg je met je festivalkaartje.Zondag 28 augustus, 14.00-23.00 uur, IJland, vanaf €21,32 Gonnie en Gijsje zijn twee ganzen met gekleurde laarzen die allerlei avonturen beleven. Kira Kool (30) vertelt en beeldt de avonturen van de beestjes uit met behulp van gekleurde laarzen. “Het stuk prikkelt de fantasie van de kids. Ze mogen zelf op onderzoek uit en dingen ontdekken.” De voorstelling is voor kinderen vanaf twee jaar en tevens interactief: ze worden uitgenodigd om mee te zingen en bewegen.25 t/m 27 augustus, verschillende tijden, Bostheater, vanaf €7,50 Wil je vleermuizen spotten? Ga dan mee met de vleermuiswandeling in het Amsterdamse Bos. Zaterdagavond is het officieel de nacht van de vleermuis: een Europees project dat in leven is geroepen om aandacht voor de vleermuis te generen. “Als het weer meezit, is de kans groot dat je tijdens de wandeling een vleermuis kunt zien. Stedelijke omgevingen, zoals Amsterdam, zijn een vleermuizenwalhalla,” aldus een boswachter uit het Amsterdamse Bos.27 augustus, 20.30 tot 21.45 uur, Amsterdamse Bos, €5 Zeven dagen lang vindt een van de grootste hiphop dancefestivals ter wereld plaats: Summer Dance Forever. Het festival werd voor het eerst in 2009 gehouden. Wat er te doen is? Kijken naar battles in verschillende dansstijlen, zoals house dance en hiphop. Je kunt ook naar theatershows van opkomende en gevestigde artiesten. Onder het mom van ‘delen en teruggeven aan de gemeenschap’ biedt het festival dansworkshops en seminars aan over dans en cultuur.23 t/m 30 augustus, diverse tijden, Paradiso, vanaf €10,50 De nationale start van het culturele seizoen: de Uitmarkt. Ook De Balie doet mee. Zondag vinden er korte talks plaats waarin experts hun kennis delen. Aan het begin van de middag vertelt Ragna Heidweiller over (on)gelijkwaardig partnerschap in heteroseksuele relaties. Later op de dag kun je naar een talk van psychiater Sisco van Veen over euthanasie. Hij stelt onder meer de vraag: hoe moeten we als land omgaan met mensen die niet meer willen leven?28 augustus, 14.00-17.00 uur, De Balie, gratis Altijd al willen suppen? Dat kan dit weekend in de slotgracht van het Muiderslot. Tijdens de tour kom je dicht bij de buitenmuren van het middeleeuwse kasteel. Muiderslotmedewerker Britt Bake (31): “Het feit dat je zo dicht bij het kasteel kan komen geeft een extra dimensie.” Normaal gesproken wordt er in de vestinggracht gesupt, maar door de aanhoudende droogte is daar een noodpomp geplaatst, wat dat suppen onmogelijk maakt. Grijp dus deze bijzondere kans om nu het water van de slotgracht op te gaan.27 augustus, 14.40-16.00 uur, Muiderslot, vanaf €25 Het viaduct bij de Hemsterhuisstraat en de Marius Bauerstraat in Slotervaart wordt binnenkort beschilderd. Het project is onder leiding van een Amsterdamse kunstschilder, maar buurtbewoners zijn van harte uitgenodigd om mee te denken over de beschildering en het beschilderen zelf. Dit is de eerste brainstormsessie, op 9 september kun je nog een keer aanschuiven. 26 augustus, 17.00 uur, Nieuw Metropolis Nieuw-West, gratis||https://www.parool.nl/ps/weekendtips-sup-door-de-slotgracht-of-beleef-de-nacht-van-de-vleermuis~bc5a7bbc/
2022-08-25||Heb jij dit nieuwe werk van Streetart Frankey al gespot?||||https://www.parool.nl/ps/heb-jij-dit-nieuwe-werk-van-streetart-frankey-al-gespot~b0f62a0f/
2022-08-25||In Peel Plaza op het Weesperplein staat de tijd even stil ||Waar het Weesperplein doorgaans vooral is gevuld met auto's, fietsers en reizigers die de metrohalte induiken, is er nu ook een plek voor mensen die juist niet onderweg zijn. Voor Capital C staat een sculptuur met grote houten krullen: een openbaar terras waar voorbijgangers kunnen lunchen aan een van de tafeltjes of zichzelf in een van de krullen kunnen draperen om een boek te lezen. “Door digitale technieken kunnen we sinds veertig jaar zo manipulatief met tijd omgaan, dat ik dat naar een andere structuur wilde vertalen,” vertelt Lester. De sculptuur op het Weesperplein is niet de eerste keer dat hij met het thema tijd aan de slag gaat. Er is eerder al een werk van hem uit Amsterdamse bodem opgekruld: Bos Peel staat sinds 2020 in het Amsterdamse Bos en Tussentijd staat al sinds 2010 in het Funenpark. Peel Plaza is een houten sculptuur die een terras vormt met zes tafels en bankjes. Om de tafels heen staat een vijftal houten krullen. Lester: “Dit werk is een soort boeket van bewegingen.” Het thema van de stilstaande tijd houdt de kunstenaar al sinds de jaren 80 bezig, toen nog door middel van elektronische muziek. “Op jonge leeftijd ervaarde ik al dat je bij het sampelen van muziek een stukje tijd kunt vastpakken, knippen en herhalen.” Het werk op het Weesperplein vormt zo een contrast met alle bewegingen die de drukke Weesperstraat vullen, maar is tegelijkertijd een uitnodiging tot activiteit. Het kunstwerk verwelkomt mensen om met hun aanwezigheid de sculptuur tot leven te wekken. “Ik maak eigenlijk stadspodia waarin mensen acteur, figurant of regisseur kunnen zijn.” Om ervoor te zorgen dat de krullen op het Weesperplein ook in het donker goed te zien zijn, worden de contouren verlicht. “Dan dwingt het werk de ruimtelijke aanwezigheid ook af in het donker, zoals reflecterende banden van fietsers dat doen.” Zo blijkt Peel Plaza toch veel aspecten van beweging te hebben. Lester: “Het is een soort verstilde tijd waar de bezoeker in z’n eigen tijd omheen kan lopen. Dat geeft een heel gek gevoel, alsof je op een planeet bent waar andere wetten gelden.”||https://www.parool.nl/amsterdam/in-peel-plaza-op-het-weesperplein-staat-de-tijd-even-stil~be348710/
2022-08-25||Ik laat mij leiden door wat ik denk dat mij voordeel oplevert||Dat de Russen achter Poetin staan, begrijp ik. Dat bijna alle hoge functionarissen hem steunen, begrijp ik niet echt. ’tuurlijk, Je bent bang voor je baantje, je bent niet zo’n held, je weet niet hoe je moet ageren, snap ik allemaal. En een held leeft niet zo lang, of zit lang in de gevangenis. Maar in het Kremlin, waar zo ongelooflijk veel mensen werken, moeten toch een een paar helden zitten. Die zien. Die horen. Die weten. Die nadenken. Die een woede ontwikkelen. De ambtenaar met familie in Oekraïne, met een liefde die daar woont of een neef die hij vertrouwde en nu dood is. Waar is die? Veel reacties kreeg ik op mijn column waarin ik Lincoln citeerde. (You can fool all the people some of the time and some of the people all the time, but you cannot fool all the people all the time.) Enkele lezers vroegen zich af door wie ik me voor de gek laat houden. Door die artsen die zeiden dat je je tegen corona moest vaccineren? Door die zogenaamde wetenschappers? Door die idioten die beweren dat deze zomer een voorbeeld is van de opwarming van de aarde? Door een regering die anderhalf miljoen mensen aan de armoede brengt? De lijst leek eindeloos. Het antwoord is: ja, ook ik laat me in de maling nemen. Of beter: ongetwijfeld word ik voor de gek gehouden. Een paranoïde levensinstelling is aanbevelenswaardig en ik ben daarin heus behoorlijk geoefend, maar dan nog ben ik domweg niet in staat over alles ‘het juiste’ te denken. Het is makkelijk om te denken en te zeggen: alle politici liegen, maar ik ken er een paar en die liegen niet. Zo ken ik dokters die ik honderd procent vertrouw. Waarom? Omdat ze mijn leven hebben gered. Had zo’n arts tegen mij gezegd: “Laat je niet vaccineren, het is onzin,” dan had ik dat gedaan. Ze zeiden echter: “Je moet je zo snel mogelijk laten inenten met dat hartje van je.” Heb ik me in de maling laten nemen? Nou, graag. Anders gezegd: ik laat mij leiden door wat ik denk dat mij voordeel oplevert. Egocentrisch? Vast. Ik luister naar mensen van wie ik vermoed dat ze verstand van zaken hebben en ik leg mijn lot in hun handen zonder ze verantwoordelijk te houden. Maar zie, hoor of weet ik dat ik in de maling word genomen, dan kom ik in opstand. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/ik-laat-mij-leiden-door-wat-ik-denk-dat-mij-voordeel-oplevert~bcbe1063/
2022-08-25||Opinie: ‘De volgende crisis in Nederland is een leescrisis onder onze kinderen’||Terwijl Nederland wordt geteisterd door de ene crisis na de andere, zijn onze jongeren de eerste generatie Nederlanders in de moderne geschiedenis die minder geletterd is dan de vorige. Een zorgelijke ontwikkeling. Vooral omdat de huidige en de volgende generatie zat maatschappelijke problemen hebben op te lossen. Tijd voor actie dus. Laat ik, om verwarring te voorkomen, maar meteen met de deur in huis vallen: ik ben geen taaldeskundige of leescoördinator, maar een ‘simpele’ Paroollezer. Een simpele ziel die de – inmiddels 3 jaar oude – uitkomsten van het Pisa-onderzoek naar de leesvaardigheid van jongeren niet alleen pijnlijk vindt, maar vooral ook zorgwekkend (Het Parool, 3 december 2019). Zorgwekkend omdat er sindsdien niet veel is veranderd. Nooit eerder daalde de leesvaardigheidsscore zo hard. Zo hard dat Nederland is gezakt tot onder het gemiddelde van vergelijkbare EU-landen. De coronacrisis gooide nog eens olie op het vuur. Intussen heb ik me laten wijsmaken dat op het gebied van lezen al het een en ander is gedaan om vooruitgang te boeken. Zo geven sommige scholen en bibliotheken kinderen een koffertje met boekjes mee en worden voorleesweken georganiseerd. Deze, weliswaar goedbedoelde, acties doen mij denken aan mijn huisarts die mij naar huis stuurt met een pakje paracetamol. En juist daarom is het belangrijk om wat dieper te graven om te kijken waar het probleem precies ligt. Mijn observatie: een boek lezen is minder vanzelfsprekend en minder populair in deze maatschappij. De zomervakantie is (bijna) achter de rug en het nieuwe schooljaar staat weer voor de deur. Maak lezen weer populair. Koop boeken voor uw kinderen. Varieer in soorten boeken. Leen ze gratis bij de plaatselijke bibliotheek. Heeft u al eens nagedacht over e-books voor kinderen? Ze bestaan. Maak afspraken over schermtijden. De democratie zal er blij mee zijn. Jongeren die lezen, kunnen beter en sneller echt nieuws van nepnieuws onderscheiden. Lezen bevordert de argumentatieskills en nieuwsgierigheid in je medemens. In deze Koude Oorlog 2.0 met China als senior partner, en Rusland als junior, een tijd met aanhoudende binnenlandse uitdagingen, een tijd waarin nepnieuws overal te vinden is, is het versterken van onze leesvaardigheid geen overbodige luxe maar bittere noodzaak.||https://www.parool.nl/columns-opinie/opinie-de-volgende-crisis-in-nederland-is-een-leescrisis-onder-onze-kinderen~bcfa20cf/
2022-08-25||Opinie: ‘Op de werkvloer is de strijd tegen racisme en genderongelijkheid nog altijd te gepolitiseerd’||Deze week verscheen er in deze krant een opiniestuk van Roos van Dalen (Het Hoogste Woord, 22 augustus) over het belang van diversiteit en inclusie. Het was een genuanceerd stuk waar onder andere in betoogd werd dat het vraagstuk van diversiteit en inclusie voor veel organisaties lastig is. De conclusie was dat luisteren naar anderen de basis is voor inclusief leiderschap. Een mooi streven, maar iets in dit verhaal knaagde aan me. Na wat momenten van diep nadenken over wat er nou daadwerkelijk gezegd werd, kon ik m’n vinger erop leggen: ik geloof niet in diversiteit en inclusie. Ik geloof niet in diversiteit en inclusie omdat ik er niet van uit kan gaan dat organisaties oprecht en gelijkwaardig handelen. Diversiteit en inclusie in de breedste zin zijn gebaseerd op gelijk­waardigheid en rechtvaardigheid in de samen­leving. Variërend van antiracisme tot gender­gelijkheid, van lhbtq-emancipatie tot neuro­diversiteit, enzovoorts. Maar dit zijn thema’s die op de werkvloer worden afgestempeld als (te) gepolitiseerd. Terwijl ongelijkwaardigheid en onrechtvaardigheid vanuit de samenleving de organisaties binnen druppelen en mensen daar net zo hard raken. Denk aan de loonkloof tussen man en vrouw, het gebrek aan meerouderschapsverlof, ontoegankelijke gebouwen en ga zo maar door. Organisaties zijn een onderdeel van de samenleving en worden beïnvloed door actuele maatschappelijke vraagstukken. Dat werd wel duidelijk toen het gesprek over seksuele intimidatie nieuw leven werd ingeblazen met de BOOS-aflevering over The Voice of Holland. De oorsprong van diversiteit en inclusie is te vinden in de geschiedenis: in 1964 werd de Civil Rights Act ondertekend in de Verenigde Staten, wat het onmogelijk maakte om mensen bewust te discrimineren op basis van ras, huidskleur, gender, et cetera. Als reactie hierop werden diversiteitstrainingen in het leven geroepen om vooroordelen op basis van bijvoorbeeld huidskleur tegen te gaan. Diversiteit en inclusie zijn dus ontstaan vanuit en een reactie op mensenrechtenontwikkelingen. Maar vandaag de dag ziet men alleen het nut van diversiteit of inclusie als het bijdraagt aan de winst, aan het behalen van de befaamde key performance indicators (KPI’s) of als het als business case kan fungeren. Oprecht zijn veel organisaties niet, omdat standpunten van diversiteit en inclusie en het bondgenootschap dat vele organisaties ogenschijnlijk (willen) tonen, stoppen bij de grenzen van de organisatie en de werkvloer. Maar medewerkers zijn geen eendimensionale schakels die er alleen zijn om de doelen van organisaties te realiseren. Medewerkers kunnen niet los worden gezien van bijvoorbeeld hun status als burger, die bijvoorbeeld nu lijdt onder de vele prijsverhogingen of andere facetten van hun identiteit. Verwachten dat medewerkers dat bij de deur achterlaten, ontkent de complexiteit van de mens. Daarnaast is ook duidelijk dat er vele tegen­stellingen zijn en dat visies en uitvoeringen van organisaties met elkaar schuren. Zo neemt de rijksoverheid enerzijds een coördinator tegen racisme aan, maar heeft ze anderzijds het toeslagenschandaal nog steeds niet fatsoenlijk opgelost. En zo is er ook de omstreden Rotterdamwet, die de gemeente lang ruimte gaf mensen met een bijstandsuitkering die korter dan zes jaar in Rotterdam wonen, te weigeren in bepaalde wijken. Shell doet graag mee met regenboogvlaggen tijdens Pride, maar heeft talloze mensenrechtenschendingen op zijn naam. Op het moment dat een organisatie bijvoorbeeld zegt voor lhbtq-rechten te staan, maar dat niet breed uitdraagt naar de hele samenleving, gaat het ze niet om de lhbtq-gemeenschap. Dan gaat het ze alleen om zij die gestempeld zijn als één met de organisatie. Het vraagstuk van diversiteit en inclusie legt de gehele verantwoordelijkheid bij het individu of groepen individuen. Waar ongelijkwaardigheid en onrechtvaardigheid inderdaad schepsels zijn van de mens zelf, zijn ze intussen vastgeroest binnen de systemen waarin we ons bewegen. Zo ook de systemen van de organisaties die moeite hebben met diversiteit en inclusie. Voor echt duurzame verandering en andere omgang met elkaar (lees: het elimineren van discriminatie) hebben we ook systeemverandering ­nodig. De vastgeroeste structuren moeten hiervoor op de schop. Daar moeten de macht­hebbenden, waaronder het old boy network, ook mee veranderen. Zonder die systeemverandering blijven pogingen de diversiteit en inclusie te verbeteren eendimensionaal en slechts voor de bühne. Rocher Koendjbiharie is journalist en podcastmaker.||https://www.parool.nl/columns-opinie/opinie-op-de-werkvloer-is-de-strijd-tegen-racisme-en-genderongelijkheid-nog-altijd-te-gepolitiseerd~bf983b51/
2022-08-25||Dit huisnummer is met de computer gesneden uit keramische platen||Als kind sjouwde ze klei naar de zolder van het ouderlijk huis, waar ze haar eerste werkjes maakte. De liefde voor klei en keramiek bleef. Toen Sasja Scherjon (64) bijna twintig jaar geleden werd gevraagd voor een kunstopdracht, was het duidelijk dat ze met dat materiaal zou gaan werken. De opdracht was voor de herbestemming van een school uit 1902, die werd verbouwd tot dienstencentrum. Architect was Henk Dirkx, met wie Scherjon al vaker had samengewerkt. “Ons doel was om te kijken naar keramiek en architectuur. Wat kunnen die anno 2004 nog voor elkaar betekenen?” Dat de twee kunstvormen van oudsher een natuurlijke relatie hebben, is in het bewuste pand duidelijk te zien. Boven de bakstenen ingang is een art-nouveautegeltableau: ‘Oosterparkschool van de Vereeniging voor Gereformeerde Scholen te Amsterdam’ staat er in sierlijke letters, omgeven door florale motieven. Scherjon: “Het Europees Keramisch Werkcentrum (EKWC) had een nieuw project: keramiek en architectuur. Ze zochten ontwerpers en kunstenaars in combinatie met architecten. Wij waren het eerste duo dat daarmee mocht experimenteren.” Binnen, bij de liftingangen, maakte Scherjon zuilen die deels van keramiek en glas zijn. In een wachtruimte hangt een lamp van melkwit porselein en her en der in het gebouw zijn langwerpige keramische tegels te vinden. Aan weerszijden van de ingang ontwierp Scherjon twee tegeltableaus. “Daar had ooit iets gezeten, maar toen waren het twee gaten die waren afgedekt met plastic. Dat was bij uitstek een plek om iets met keramiek te doen.” Het werden een grote 1 en een 9, samen het huisnummer, omgeven door eigentijdse pictogrammen. Die werden getekend door grafisch ontwerper Bert Dautzenberg. “Ik zocht een nieuwe manier om met keramiek te werken. De tableaus zijn met Cad/Cam uit keramische platen gesneden. Dat was nog nooit gedaan. We hebben een jaar research gedaan om het voor elkaar te krijgen.” Cad/Cam verwijst naar Computer-aided Design en Computer-aided Manufacturing, destijds nog zeer experimentele procedés als het om keramiek ging. “Bij het EKWC hadden ze een techniek ontwikkeld, maar het ging eindeloos mis. De nummers en symbolen werd gefreesd in ongebakken klei, dat uiterst kwetsbaar bleek. Na veel experimenten is het toch gelukt.” Onderaan staat het jaartal in Romeinse cijfers: MMIV. De plaatjes rondom de grote huisnummers lijken willekeurig gekozen. Een haas, een caravan, een ijsje, een slot, een recyclesymbool en het logo van Apple. Soms zijn ze ook niet duidelijk. Is dat nou een wasmachine met glazen erop? “Het zijn een soort speelse icoontjes uit onze tijd en die tijd. Sommige zijn nog steeds actueel, maar die sigaret zou misschien nu niet meer mogen.” Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/dit-huisnummer-is-met-de-computer-gesneden-uit-keramische-platen~bb49668e/
2022-08-25||Warrig haar en een buikje: je zou jezelf zomaar kunnen herkennen in de sympathieke reus naast de rechtbank||De meeste Amsterdammers kennen de Zuidas vooral van de A10. Het is dat stuk Amsterdam waarvan je op de snelweg al die hoge en ook anderszins opvallende kantoorgebouwen ziet. Als je zelf niet in de financiële of juridische wereld werkt, heb je er niet veel te zoeken. Kom je er toevallig terecht, dan waan je je bijna in het buitenland, zo anders dan in de rest van de stad is alles er. Best een leuk uitstapje eigenlijk. Aan kunst doen ze er ook. Op het plein voor de nieuwe rechtbank aan de Parnassusweg, net aan de buitenkant van het zakendistrict, staat het beeld Love or Generosity van de Frans-Amerikaanse kunstenares Nicole Eisenman. Die vorig jaar geopende rechtbank is een strak, nogal streng ogend gebouw. Eisenmans beeld van een voorovergebogen figuur heeft juist iets liefs en vertederends, hoe groot het ook is (ruim vijf meter hoog). Een tikkie oneerbiedig is het in brons en roestvrij staal uitgevoerde beeld ook. Fiets of loop je over de Parnassusweg dan kijk je recht tegen een reusachtige kont aan. Loop je om het beeld heen, dan zie dat de figuur het een en ander in de rechterhand heeft: een uil, een pijl en een een eikel. En uiteraard staan die attributen symbool voor iets groters: waarden die in het leven en zeker in de rechtspraak goed van pas komen. Die uil symboliseert wijsheid natuurlijk. De pijl en de eikel staan voor achtereenvolgens volharding en bescherming. Niet duidelijk is of de figuur het uiltje, de pijl en de eikel net van de grond heeft opgeraapt of daar gaat neerleggen. Die voorovergebogen mens is overigens bewust geen duidelijk herkenbare man of vrouw. De figuur is genderfluïde, net als Nicole Eisenman zelf (die het wel oké vindt met ‘zij’ en ‘haar’ te worden aangeduid). Sympathiek komt de reus op de Parnassusweg zeker over. Warrig haar, buikje over de rand van de broek; je zou er zomaar jezelf in kunnen herkennen. Die broek is een trainingsbroek (heel bijzonder hoe levensecht die plooit). Van Adidas, denk je op het eerste gezicht, maar het is een broek met niet drie, maar twee strepen. En de schoenen die de figuur draagt, lijken Timberlands, maar zijn het net niet. De titel Love or Generosity ontleende Eisenman aan het werk van de zeventiende-eeuwse Amsterdamse filosoof Spinoza. Die schreef in zijn Ethica: ‘Wie leeft geleid door de rede streeft er zoveel mogelijk naar de haat, woede, verachting tegenover zich integendeel te beantwoorden met liefde of edelmoedigheid.’ Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/warrig-haar-en-een-buikje-je-zou-jezelf-zomaar-kunnen-herkennen-in-de-sympathieke-reus-naast-de-rechtbank~b778b596/
2022-08-25||De fijnste stadsstrandjes van Amsterdam: ‘In Berlijn hebben we niet zo’n haven-achtige plek waar je ook mag zwemmen’||Wie Jonas Werner (31)Waar Het Eikenhout, vlak bij de PontsteigerWeer 29°, overwegend zonnig “Ik ben blij dat hier geen zand ligt, ik haat zand. Het water is schoon en verkoelend, en bovendien is het bijzonder dat er zo’n mooie zwemplek is midden in de stad. In Berlijn, waar ik vandaan kom, hebben we niet zo’n haven-achtige plek waar je ook mag zwemmen, zoals hier. Ik draag deze hoed en speciale bril om mijn ogen te beschermen tegen de zon, omdat ik een oogafwijking heb. Maar naast deze praktische reden draag ik de hoed ook omdat ik ‘m mooi vind. Ik hou van het vrouwelijke deel in mezelf en ben naast wetenschapper ook dragqueen. Ik treed op als mijn alter ego Schangelina Jolie om activistisch te benadrukken wat voor mij belangrijk is. Er is nog zo veel om voor te vechten in de LHBTQ+ community, maar in een stad als Amsterdam voel ik me vrij om te zijn wie ik ben. Niemand kijkt op of om om mijn hoed en baard.”||https://www.parool.nl/ps/de-fijnste-stadsstrandjes-van-amsterdam-in-berlijn-hebben-we-niet-zo-n-haven-achtige-plek-waar-je-ook-mag-zwemmen~b669327ab/
2022-08-25||Krijg je last van verstopping als je te veel rijstwafels eet?||Brood door rijstwafels vervangen is een makkelijke manier om, als je dat wenst, wat minder koolhydraten binnen te krijgen. Avocado erop, misschien nog wat tomaat, een gekookt ei, peper en zout en je hebt een heerlijke ‘boterham’. Maar, hoor je weleens, als je te veel rijstwafels eet, kun je last krijgen van obstipatie. De angst daarvoor heeft te maken met het gebrek aan vezels. Rijstwafels zijn gemaakt van gepofte rijst die wordt samengeperst, waardoor ze veel lucht bevatten en erg licht zijn. Dus eet je vier rijstwafels in plaats van vier sneetjes brood, dan krijg je inderdaad minder vezels binnen, terwijl het aantal vezels per 100 gram niet eens zoveel verschilt met dat van volkoren brood. Volgens Ben Witteman, arts en hoog­leraar voeding en darmgezondheid bij Wageningen University, hoef je je daar geen zorgen om te maken. Een ‘relatie ­tussen rijstwafels en obstipatie’ is onwaarschijnlijk. “Als je gezond eet en genoeg drinkt, zal het eten van rijstwafels geen problemen opleveren. Bovendien vormen rijstwafels maar een klein deel van wat je op een dag binnenkrijgt. Het zal eerder aan andere dingen liggen.” Zo is voldoende beweging belangrijk. Dat verbetert de darmmotoriek. “Obsti­patie is eigenlijk een welvaartsziekte: we leven inmiddels een behoorlijk zittend bestaan. Die immobiliteit kan ook weleens voor problemen zorgen.” Sommige mensen zijn hoe dan ook gevoeliger voor obstipatie dan anderen. Ouderen bijvoorbeeld, omdat ze vaak ­minder bewegen en wat sneller uitdrogen bij warm weer. Maar ook vrouwen ervaren sneller problemen door ophoping dan mannen. “Zeker tijdens de vakantieperiode,” zegt Witteman. “Dan verblijven ze op een camping en durven ze bijvoorbeeld niet te poepen op de gedeelde open wc’s, waardoor ze hun ontlasting weken ophouden. Dat kun je beter niet doen.” Lees ook eerdere afleveringen van deze rubriek: Fabels en feiten over ons eten & drinken.||https://www.parool.nl/ps/krijg-je-last-van-verstopping-als-je-te-veel-rijstwafels-eet~be91c077/
