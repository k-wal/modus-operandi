2022-08-23||Ergste droogte in Europa in 500 jaar:  ‘Mediterranisering’ van Nederland zet door||Het is momenteel gortdroog in Europa. Maar liefst twee derde van het continent is in staat van alertheid. Dat heeft onder meer gevolgen voor de binnenvaart, elektriciteitsproductie en opbrengst van bepaalde gewassen. Dat blijkt uit het nieuwste rapport van een Europese onderzoeksinstelling. Volgens dat rapport gold op 10 augustus voor 47 procent van het Europese grondgebied een waarschuwingsniveau voor droogte. In 17 procent van de onderzochte regio’s is de alarmfase bereikt. “De ernstige droogte die veel regio’s van Europa treft sinds het begin van het jaar is toegenomen en verslechtert vanaf augustus,” waarschuwt het European Drought Observatory. De droogte in Europa ‘lijkt de ergste te zijn in minstens 500 jaar.’ De stijgende temperaturen en toenemende droogte geven de Nederlandse natuur steeds meer mediterrane trekjes. Terwijl bepaalde plantsoorten die hier van oudsher voorkomen het moeilijk hebben, voelen andere planten zich juist meer thuis op Nederlandse bodem, schetst Floristisch onderzoek Nederland (Floron). Op de website Nature Today geeft de organisatie een overzicht van winnaars en verliezers van het opwarmende klimaat. “De één z’n dood, is de ander z’n brood,” luidt de korte samenvatting. ‘In Nederland vinden steeds meer van oorsprong zuidelijke plantensoorten een plekje in de stad en de natuur’, schrijven de onderzoekers. Daaronder zijn ‘bescheiden ogende planten’ als de kransmuur en klein fakkelgras, maar ook ‘meer spectaculaire orchideeën’, zoals de bijenorchis en bokkenorchis. Vreemde plantensoorten komen nog weleens in Nederland terecht via vakantiegangers die ongemerkt zaden meenemen via hun tent, kleding, auto of caravan. Onder de planten die het moeilijk hebben met de veranderende omstandigheden zijn onder meer struikhei, beuken, grassen en bloemrijke kruiden die slecht bestand zijn tegen hitte en droogte. Op plekken waar het gras afsterft, kunnen wel weer bepaalde kruiden floreren, legt Floron uit. Dan gaat het bijvoorbeeld om de paarse dovenetel, de grote klaproos en de zachte en kleine ooievaarsbek. Ook de rode klaver en het jakobskruiskruid doen het relatief goed. Deze kruidensoorten hebben het voordeel dat ze gemiddeld twintig dagen eerder bloeien dan andere planten. Floron verwacht dat de ‘mediterranisering’ verder zal doorzetten. Daardoor kunnen gaten ontstaan in ecosystemen. De vraag is hoe daar het beste mee kan worden omgegaan. “Er wordt al veel discussie gevoerd of we deze gaten actief moeten opvullen met bijvoorbeeld planten uit zuidelijker regionen, of dat we de natuur haar loop moeten laten hebben.” Deze week zal de droogte in ons land weer toenemen, meldt Weeronline. Het landelijk gemiddelde neerslagtekort stijgt waarschijnlijk naar ongeveer 290 millimeter. Dat is volgens het weerbureau vergelijkbaar met het zeer droge jaar 2018 en met 1921. Het recordjaar 1976 kende in deze tijd van het jaar een tekort van ruim 350 millimeter. Deze week wordt maar weinig regen verwacht. Er is veel zon en maar sporadisch een bui. ‘Richting het weekend wordt de verwachting onzeker. Sommige weermodellen berekenen dan stevige buien, maar of ze echt komen is nog zeer de vraag’, aldus Weeronline.||https://www.parool.nl/nederland/ergste-droogte-in-europa-in-500-jaar-mediterranisering-van-nederland-zet-door~b7221cd3/
2022-08-23||Zelfs Rutte krijgt dit geruzie niet weggepoetst||Premier Mark Rutte praatte en praatte. Liet geen retorisch trucje onbenut. Maar de oppositie bleef niet overtuigd achter: wat krom is, krijg je niet recht gepraat. Want de ‘heilige’ eenheid van kabinetsbeleid is immers doorbroken, hield de ene na de andere fractieleider Rutte voor, toen Hoekstra vorige week opperde om de stikstofdeadline desnoods op te rekken. De vrijdag gekozen bezweringsformule luidt: zolang Remkes op vredesmissie is met boeren- en natuurclubs, hoeft de politieke ruzie niet verder uitgevochten te worden. Of in de woorden van Rutte: “Ook het CDA steunt het regeerakkoord, daarnaast ligt er het AD-interview. Dat kan ik niet wegredeneren. We hebben afgesproken het proces met de heer Remkes af te wachten.” Daarna ligt alles weer open. En afhankelijk van Remkes’ aanbevelingen zal het CDA of D66 aan het kortste eind trekken. Er is dus hooguit tijd gekocht. “Iedereen verschuilt zich achter Remkes,” waarschuwde Attje Kuiken (PvdA). “Hij kan veel, maar hij is geen tovenaar.” Jesse Klaver van GroenLinks verwijt Rutte creatief met staatsrecht om te springen en de kop in het zand te steken. Want waarom spreekt het kabinet niet meer met één mond? “U bent het staatsrecht aan het oprekken om de kabinetsperiode nog een beetje op te rekken. Omdat iedereen wacht op Remkes hebben we de komende drie weken even geen eenheid van kabinetsbeleid? Dit gelooft u toch zelf niet?” Maar dat gelooft Rutte wel. Staatsrecht is niet in beton gegoten, stelde de premier. En alles kan zolang de betrokken partijen het accepteren. In het debat verdedigde de premier steriel de voorlopige afhandeling van de eerste coalitiecrisis sinds het aantreden van zijn doorstartkabinet. Er is onderling vertrouwen, de boel is ‘uitgepraat’. Dat Kaag zou hebben gezegd dat zij Hoekstra ‘niet meer vertrouwt’, wilde hij niet bevestigen. Wel leek de premier – al jaren één ochtend per week gastdocent op een middelbare school – ‘kwajongen van de klas’ Hoekstra de eerste uren van het debat vooral te negeren. Hij keurde de partijleider van het CDA amper een blik waardig. Als Hoekstra toenadering zocht, staarde Rutte op zijn telefoon. Voor de bühne is de coalitieruzie misschien bevroren, het onderlinge wantrouwen suddert. En niet alleen bij Rutte en stikstofminister Christianne van der Wal. Ook D66'ers voelen zich zwaar verraden. Dat is een grote handicap voor het kabinet dat uitgerekend deze week een poging doet om minstens drie gestapelde crises – stikstof, de koopkrachtimplosie en het asielinfarct – het hoofd te bieden. Hoekstra hield ondertussen zijn poot stijf: “Ik sta voor het regeerakkoord, maar we staan ook achter het interview,” al erkent hij dat ‘dat schuurt’ en begrijpt hij ‘het ongemak en de irritatie’ bij coalitiegenoten omdat hij het eerst aan de krant vertelde. Hij wil nu ‘op Remkes wachten’. Maar, zo zei Klaver, zo hangt er dus tot die tijd een ‘zwaard van Damocles boven het kabinet’. En Hoekstra beseft ook: binnen het CDA smeult de onvrede al langer en hevig. Peilingen zijn dramatisch voor de partij, de huidige koerswijziging rond stikstof wordt gewaardeerd door kiezers en leden. Maar volgens criticasters binnen de partij is het slechts ‘een eerste stap’ en geldt ‘wie A zegt, moet B zeggen’. Als chef van het kabinet kampt Rutte in deze cruciale week behalve met een verdeelde coalitie en onderling wantrouwen ook nog met een afwezige sleutelfiguur. D66-leider en minister van financiën Sigrid Kaag werd dinsdagochtend onwel, na een ziekenhuisbezoek kon ze weer huiswaarts. Maar of de D66-leider woensdag weer aan het werk kan, is onduidelijk. Zijzelf hoopt van wel. Volgens Rutte lijkt ‘het gelukkig allemaal erg mee te vallen’. Maar als Rutte en kabinetscollega’s na een woelige week weer eenheid wilden uitstralen, dan is de conclusie: missie mislukt.||https://www.parool.nl/nederland/zelfs-rutte-krijgt-dit-geruzie-niet-weggepoetst~bd88c1bf/
2022-08-23||Van der Burg in Tubbergen voor beladen debat over asielhotel: ‘Het zijn geen dieven’||Woest waren ze vorige week in Tubbergen, toen opeens bleek dat de Rijksoverheid besloten had om landhotel ’t Elshuys in Albergen op te kopen om daar asielzoekers te huisvesten. Woest, omdat een groot deel van de 3000 bewoners van Albergen 300 asielzoekers veel te veel vinden. En woest omdat de gemeente en inwoners zelf van niets wisten en niets meer in de melk te brokkelen hadden. Voor het eerst passeerde de staatssecretaris op deze manier de lokale politiek. Dagenlang waren er protesten in het dorp. Protestborden bij het hotel. Een stille tocht, waar omgekeerde Nederlandse vlaggen werden meegevoerd. Dinsdagavond kwam staatssecretaris Van der Burg (Asiel, VVD) op uitnodiging van burgemeester Wilmien Haverkamp tekst en uitleg geven in de gemeenteraad. Maar, zo zei de staatssecretaris bij aankomst: “Ik kom luisteren, niet onderhandelen.” De VVD’er zit al maanden met een gierend uit de hand gelopen asielcrisis. Hij heeft duizenden nieuwe opvangplekken nodig, maar krijgt ze niet geregeld. Bij aanmeldcentrum Ter Apel slapen de mensen buiten op het gras. Dapper was het wel, van Van der Burg. De vorige keer dat een staatssecretaris zelf uitleg ging geven over een grote asielopvang, eindigde in een pandemonium. Boze inwoners blokkeerden eind 2015 de ‘dikke BMW’ van toenmalig staatssecretaris Dijkhoff. In datzelfde jaar eindigden inspraakavonden over de komst van een azc meerdere keren in spreekkoren en rellen. Er waren dinsdagavond geen spreekkoren en rellen, wel felle woorden en grote emoties. De raadszaal zat zo vol dat er een extra kijkruimte in een ander gebouw werd ingericht. “U heeft ons overdonderd. We zijn verbijsterd. Sommige mensen zijn zo emotioneel kapot dat ze hier niet kunnen inspreken,” zei Hennie de Haan, die insprak als direct omwonende van het hotel. “Een mevrouw van 95 zit thuis alleen nog maar te huilen, ze woont pal naast het hotel. Moeten we straks hekken om onze tuinen bouwen?” De omwonenden vrezen voor hun veiligheid: wie zijn die asielzoekers die er komen? Alleenstaande mannen of gezinnen? Wat gaan die mensen heel de dag doen? Hoeveel extra veiligheidsmensen komen er ‘naast die ene agent die we hier hebben’? En hoe is het veilig en humaan om 300 mensen ‘op te hokken’ in een hotel dat eigenlijk maar geschikt is voor 75 gasten? In plattelandsgemeente Tubbergen ligt het vertrouwen in de rijksoverheid toch al onder vuur: aan tientallen lantaarnpalen wappert de omgekeerde Nederlandse vlag uit protest tegen het stikstofbeleid van Den Haag. “Door uw handelen met dit asielhotel is de democratie beschadigd,” bromde Christel Luttikhuis, fractievoorzitter van het CDA. “In Tubbergen doen we aan noaberschap, dat betekent omzien naar elkaar. We nemen ook vluchtelingen op, ze horen erbij.” Maar stelde de lokale politiek: we willen graag zelf bepalen waar en hoeveel. Van der Burg gaf toe dat Den Haag fouten heeft gemaakt. “Na de asielcrisis van 2015 hebben we veel opvangplekken weer gesloten. We hadden beter voldoende plekken achter de hand kunnen houden.” Verder probeerde hij de inwoners van Albergen vooral gerust te stellen. “Waarom zou u niet veilig over straat kunnen als er een asielzoekerscentrum komt? Dat gaat op de meeste plekken goed. Het zijn geen dieven en plunderaars. Er zijn mensen die zich misdragen, maar die zijn er onder Nederlanders ook.” Aan het aantal van 300 asielzoekers (200 in het hotel en mogelijk nog 100 extra in units in de tuin) hield de staatssecretaris vast, ondanks de door 3500 mensen ondertekende petitie die hij na afloop van de vergadering kreeg overhandigd. Hij kondigde aan volgende week verder te praten met het gemeentebestuur over de invullen van de opvang in het hotel.||https://www.parool.nl/nederland/van-der-burg-in-tubbergen-voor-beladen-debat-over-asielhotel-het-zijn-geen-dieven~b1a775f4/
2022-08-23||Veel lof voor Ten Hag na zege op Liverpool, maar hij weet: één zwaluw maakt nog geen zomer||De Engelse pers kwam superlatieven tekort om de metamorfose die United in tien dagen had ondergaan te beschrijven. Vooral Erik ten Hag werd bewierookt. “Hij heeft iets bewerkstelligd bij de spelers, want ik kan niet geloven wat ik de afgelopen negentig minuten heb gezien. Liverpool is een van de beste ploegen van de laatste seizoenen,” zei analyticus Gary Neville. Een ander clubicoon, Rio Ferdinand, twitterde: ‘We zijn terug’. En: ‘Verlangen, werkethiek en PASSIE! Dat is de prestatie waarnaar we op zoek waren!’ Vooral qua inzet was United niet te vergelijken met de ploeg die zich eerder liet afbluffen door Brighton en (vooral) Brentford. Na die laatste wanvertoning – een 4-0 nederlaag – trok Ten Hag de vrije dag van zijn selectie in. Op een extra training moesten de spelers 13,8 kilometer hardlopen, exact het verschil in afgelegde afstand met tegenstander Brentford. De boodschap: alles begint met volledige toewijding en overgave. Precies dat bracht United afgelopen maandag de felbegeerde zege (2-1), waarmee United op de ranglijst over Liverpool wipte. The Sun berekende dat het elftal van Ten Hag prompt 90 sprints meer trok en dik 18 kilometer meer aflegde dan tegen Brentford. Wat United ook leek te helpen voor de beladen ontmoeting met het dynamische Liverpool, was het passeren van de twee grootste spelers, aanvoerder Harry Maguire en vedette Cristiano Ronaldo. “We hebben in de achterhoede beweeglijke en wendbare spelers nodig,” had Ten Hag vooraf gezegd. Het pakte goed uit, met Raphaël Varane, Lisandro Martínez en Tyrell Malacia als uitblinkers achterin. En een nieuwe captain, Bruno Fernandes, die vooropging in de strijd. Dat beviel Ten Hag. “De eis voor iedereen, ook voor de trainer, is dat je alles geeft voor de club en haar grote schare fans.” Los van de punten waarnaar United hunkerde, was de bijvangst voor Ten Hag ook aangenaam. Zo lijkt een nieuw verdedigingsduo geboren, heeft hij in één klap korte metten gemaakt met heilige huisjes (Ronaldo viel vijf minuten voor tijd in, samen met Donny van de Beek), weet iedereen dat hij spelers kan raken en heeft de coach zijn motto van ‘elke dag keihard werken en beter worden’ er stevig ingepeperd. Zo legde Ten Hag bij Go Ahead Eagles, FC Utrecht en Ajax de lat ook steeds iets hoger. Die lat ligt in Manchester na een zoete overwinning nog lang niet waar de nieuwe trainer hem wil hebben. United boekte maandag juist een atypische Ten Hagzege. Niet door tegen het flink gehavende Liverpool dominant te zijn, maar door met slechts 30 procent balbezit de rivaal counterend pijn te doen. Dat werkt tegen de pressingmachine van Jürgen Klopp – die maar moeilijk kon begrijpen waarom hij had verloren op Old Trafford – ook het best, besefte Ten Hag. Hij toonde zich content met het druk zetten van zijn aanvallers en de daden in plaats van woorden van zijn ploeg. “Je kunt wel over tactiek praten, maar alles begint met de houding.” Ten Hag wil totale controle, binnen de club en zeker op het veld. Daar wil hij vooral op de helft van de tegenstander het spel dicteren. United werd nu steeds verder teruggedrongen, met tal van hachelijke situaties tot gevolg. Dat trekt de controlfreak in Ten Hag slecht. Hij weet ook dat voor een transformatie van de speelstijl versterkingen nodig zijn. Niet voor niets dringt hij aan op ‘quality players’. Fernandes en Martínez worden nu geprezen. Maar wie hun optreden goed analyseert, ziet dat de Portugees in fases grossierde in balverlies. De Argentijn heerste in duels, maar roste ook meerdere ballen de tribune in. Dat deed Martínez bij Ajax zelden. Dat heeft ook te maken met de fase waarin United zit. Vertrouwen en de afstemming zijn nog broos. Nadat Ajax een klein jaar geleden Borussia Dortmund in een voetbalshow met 4-0 had verslagen, stelde Ten Hag nog honderd zaken te kunnen noemen die voor verbetering vatbaar waren. Als hij de kraker tegen Liverpool terugkijkt met zijn spelers, komt hij nog veel meer technische en tactische dingen tegen die beter moeten. “We hebben nog een lange weg te gaan,” zei hij dan ook. “Er is nog veel ruimte voor progressie, maar ik hoop dat de spelers nu begrijpen dat de basis altijd is dat je een team bent en een fighting spirit toont.” Met een nog krakkemikkige selectie kun je nog geen totale dominantie verwachten op Old Trafford. Daar zal Ten Hag nu naar toe werken. Het fundament daarvoor, met passie en overgave het veld op stappen, lijkt gelegd. Directe versterkingen, Ten Hags oefenvormen en zijn motto moeten van United weer een attractieve en gevreesde grootmacht maken.||https://www.parool.nl/sport/veel-lof-voor-ten-hag-na-zege-op-liverpool-maar-hij-weet-een-zwaluw-maakt-nog-geen-zomer~b19e30a7/
2022-08-23||Onderzoek naar effect slaaptekort: ‘Te weinig nachtrust resulteert in nogal asociale individuen’||Depressie, diabetes, hoge bloeddruk; gebrek aan slaap wordt in verband gebracht met een flink aantal aandoeningen. Toch reiken de effecten van een slechte nachtrust verder dan ons eigen lichaam, stellen Amerikaanse neurowetenschappers in een nieuwe studie, die deze week is verschenen in vakblad Plos Biology. Een reeks onderzoeken wijst erop dat onze bereidheid anderen te hulp te schieten erdoor afneemt. Het onderzoeksteam ontdekte dat bij slaapgebrek de activiteit afneemt in hersengebieden die betrokken zijn bij zogenoemd prosociaal gedrag, zoals het voelen van empathie. Zij kwamen tot die conclusie na het bestuderen van MRI-scans van de hersenen van 24 vrijwilligers, na acht uur slaap en vervolgens na een nacht zonder slaap. Het deel van het brein dat de behoeftes van medemensen probeert in te schatten, was in het laatste geval duidelijk verzwakt, zegt onderzoeksleider Eti Ben Simon van de Universiteit van Californië in Berkeley, Verenigde Staten. “Het is alsof deze delen van de hersenen na te weinig slaap niet meer reageren wanneer we proberen om te gaan met anderen.” Om erachter te komen waar dat in de praktijk toe leidt, volgden de wetenschappers in een tweede onderzoek een groep van meer dan honderd proefpersonen. Gedurende enkele dagen hielden zij in een dagboek bij hoe goed ze sliepen. Elke ochtend kregen ze daarnaast een vragenlijst voorgeschoteld, die testte in hoeverre zij bereid waren om anderen te helpen, bijvoorbeeld door het openhouden van een liftdeur of het helpen van een gewonde vreemdeling op straat. Die bereidheid bleek af te nemen wanneer iemand de nacht ervoor slechter had geslapen, schrijven de onderzoekers. De onderzoekers stuitten ook op een mogelijk effect van slaaptekort op grotere schaal in de samenleving, nadat ze een blik hadden geworpen op zo’n drie miljoen donaties die in een periode van vijftien jaar waren gedaan aan goede doelen in de Verenigde Staten. De opvallende conclusie: in de weken na het ingaan van de zomertijd – waardoor de meeste mensen een uur korter slapen – doneerden mensen tien procent minder geld. In delen van het land waar de zomertijd niet wordt ingevoerd, bleek dit effect afwezig. Opvallen was dat er bij het teruggaan naar wintertijd (wat de meeste mensen een uur extra nachtrust oplevert) geen verschil in donaties bleek op te treden. “Zelfs een zeer bescheiden ‘dosis’ slaaptekort – in dit geval slechts het verlies van één enkel uur nachtrust, gekoppeld aan de zomertijd – heeft een meetbare en echte invloed op de vrijgevigheid van mensen, en daarmee hoe we functioneren als een verbonden samenleving,” zegt Ben Simons collega Matthew Walker, die eveneens bij het onderzoek betrokken is. Volgens de neurowetenschapper ligt dit resultaat in lijn met bevindingen van eerdere studies, die onder meer aantoonden dat mensen door slaaptekort meer sociaal geïsoleerd raken. “Kijkend naar het grotere plaatje zien we steeds beter dat te weinig nachtrust resulteert in nogal asociale individuen, wat allerlei gevolgen heeft voor hoe wij als sociale soort samenleven. Die wetenschap kan mogelijk inzicht bieden in onze huidige, verdeelde maatschappij.” Want, zo merken de onderzoekers op, in ontwikkelde landen geeft meer dan de helft van de mensen aan te weinig te slapen gedurende de werkweek. Het is dan ook tijd het idee los te laten dat slapen weggegooide tijd is, meent Ben Simon. “Pak de nachtrust die je nodig hebt. Het is de beste vorm van vriendelijkheid die we onszelf, maar ook de mensen om ons heen, kunnen bieden.”||https://www.parool.nl/wereld/onderzoek-naar-effect-slaaptekort-te-weinig-nachtrust-resulteert-in-nogal-asociale-individuen~b2e76576/
2022-08-23||Kunst- en klimwerk: de almaar decimerende speelwereld van Aldo van Eyck||Er was een tijd – en iedereen die dit leest heeft in die tijd geleefd – dat het summum van kindervermaak bestond uit het beklauteren van een aluminium iglo op een speelplaats, om dan plotsklaps vrij hard met de melkmuil op de stoep te smakken. Dat gezamenlijke, gekneusde erfgoed hebben we te danken aan architect Aldo van Eyck (1918-1999), van wiens hand vijfenzeventig jaar geleden de eerste speelplaats verscheen aan het Bertelmanplein in Zuid; zestig jaar terug verschenen de speelontwerpen van Van Eyck ook in de destijdse nieuwbouwwijken in Nieuw-West. Ooit telde Amsterdam zevenhonderd speeltoestellen en -plaatsen van de bouwkunstenaar, in 2001 waren er daar nog negentig van over, geschat wordt dat er nu veertig resteren. Aldo van Eyck kwam in 1946 als 28-jarige in dienst bij de Amsterdamse Publieke Werken, afdeling Stadsontwikkeling. Na even aan de stadsuitbreidingen van Cornelis van Eesteren te hebben gewerkt, kreeg hij de opdracht om een speelplaats op het Bertelmanplein te ontwerpen. In Amsterdam bestonden destijds nog louter afsluitbare speeltuinen die beheerd werden door speeltuinverenigingen. Kinderen moesten – betalend – lid zijn om er te kunnen spelen. In woonbuurten waren amper speelvoorzieningen voor kinderen. Op initiatief van Jakoba ‘Ko’ Mulder, de onvolprezen stedenbouwkundige die leidinggaf aan de ontwerpgroep waar Van Eyck deel van uitmaakte, werd het plan geïnitieerd om elke buurt in Amsterdam een kleine, openbare speelplaats te geven. De eerste, op het Bertelmanplein, was een experiment van Publieke Werken. Het duo Mulder en Van Eyck kwam, samen met bouwmeester Van Eesteren, met een soort basisontwerp voor openbare speelplaatsen. Van Eyck ontwierp voor het pleintje in Zuid een zandbak, springstenen (in de zandbak), duikelrekken, een klimladder en een prototype van zijn latere tunnel annex klimboog. De toestellen en speelplaatsen werden door Van Eyck persoonlijk ontworpen en getest op en door zijn eigen kinderen. Het ontwerpen van de speeltoestellen beschouwde hij als een integraal onderdeel van de ontwerpopgave. De speelelementen moesten de fantasie van de kinderen prikkelen. Behalve voor klimmen en koppeltjeduiken diende de klimboog daarom bijvoorbeeld ook als praatheuvel, uitkijkpost en, met een kleed eroverheen, als hut. Vervolgens verschenen in heel Nederland Van Eycks zandbakken, klimbogen en springstenen. De speelplaatsen werden idealiter omzoomd door bomen. De zandbak had een eenvoudige vorm (een rechthoek van 20 bij 30 meter), waarbij de rand het zand binnen de bak moest houden en de ouders erbuiten. Hij diende tevens als zitje, terwijl kinderen eroverheen konden hollen. Op een aantal plaatsen had de staande rand een verlaging, een soort instap. De springstenen waren oorspronkelijk bedoeld om, zoals archieffoto’s laten zien, zandtaartjes op te bakken. Van Eyck kwam later op het idee om de verhogingen buiten de zandbak te plaatsen. In de jaren zestig werd er een nieuw speelobject toegevoegd: een klimrek bestaande uit geschakelde, zeshoekige elementen, die net als de overige ontwerpen van Van Eyck eenvoudig aan elkaar gekoppeld konden worden. Van Eyck vergaarde er tot in de Verenigde Staten roem mee. Al worden genieën nooit in eigen land geëerd, Van Eyck werd en wordt dat wel. In 2013 werden zeven van zijn speeltoestellen vanuit Nieuw-West verplaatst naar de tuinen van het Rijksmuseum. Ook is er een aantal andere, kleinschalige initiatieven om de ontwerpen van Van Eyck te behouden voor de openbare ruimte, onder meer aan de Sloterplas – maar wat weg is, is weg. Van Eyck was tot 1951 in dienst van de gemeente. Hij bleef ook daarna, tot in 1978, gemeentelijke speelplaatsen ontwerpen. Van 1947 tot medio 1955 ontwierp hij er zo’n zestig, daarna kwamen daar de speelplaatsen voor de naoorlogse uitbreidingswijken bij. Die werden min of meer seriematig ontworpen. Ergens eind jaren zeventig moeten er ongeveer zevenhonderd in de stad hebben gestaan. Abstract, geometrisch en onbeweeglijk dienden ze de fantasie van kinderen te prikkelen. Olijke wipkippen, ‘valveilige’ rubberen tegels en een golf van vandalisme maakten een decennium later schielijk korte metten met het grootste deel van de toestellen. Voor het woekerende trampolineproletariaat is het geen zorg dat nog maar een procent of zes van Van Eycks speeltoestellen in de stad over is. Maar er bestaan ook Amsterdamse gezinnen zonder tuin, en zelfs Amsterdammers die de ambitie hebben hun kinderen met enige eigen verantwoordelijkheid te laten opgroeien. Voor hen is de decimering van de Van Eyckspeelplaatsen en -toestellen jammer; voor nostalgische estheten is het een kleine tragedie. Aan de Witte Klok in Osdorp en het Jan Cupidohof bij de Sloterplas bevinden zich twee nog vrijwel authentieke speelplaatsen van Van Eyck; er zouden zich naar verluidt thans nog zeventien intacte ‘speelvelden’ van de architect in de stad bevinden.||https://www.parool.nl/ps/kunst-en-klimwerk-de-almaar-decimerende-speelwereld-van-aldo-van-eyck~b55d0fc4/
2022-08-23||Net als velen ben ik hopeloos vastgelopen in De duivelsverzen||Rushdie is ‘opeens’ overal. Ik las Vorstelijke personages van Hilary Mantel, en daar was hij, op bladzijde 45. Het is een dagboekpassage getiteld Een boekenkast kopen in Djedda, dat begint met de zin: ‘Toen de Salman Rushdie-affaire losbarstte moest ik meteen denken aan de dag dat we een boekenkast gingen kopen in Djedda.’ In de kranten stukken over het steekincident van vrijdag 12 augustus, over herdrukken van een aantal boeken van Rushdie die snel in de boekwinkel zouden liggen, een stuk over waarom je Salman Rushdie moet lezen en het bericht dat honderden schrijvers het werk van Rushdie op de trappen van de openbare bibliotheek van New York zouden voorlezen. Oké. De duivelsverzen. Als een ode aan Salman Rushdie zou ik, niet voor de eerste keer, aan die roman beginnen. Net als velen ben ik er hopeloos in vastgelopen. Ik dacht dat ik De duivelsverzen in de kast had staan. Niet dus. Vast weggedaan in het kader van een verhuizing of reorganisatie van de boekenkast. (Veel boeken die ik weg heb gedaan heb ik inmiddels weer teruggekocht.) De compositie van de wereld van Harry Mulisch stond nog wel in de kast. Zelfs een Jacq Vogelaar. En ook De slinger van Foucault. Ik weet nog dat ik ergens las dat Umberto Eco had gezegd dat je gewoon al die moeilijke woorden en passages in het begin van de roman maar voor lief moest nemen en dat het verhaal zich dan gewoon aan je zou openbaren. Dan moest ik De duivelsverzen maar gaan halen. Wachten op een nieuwe druk? De snelste manier was een rondje langs de buurtbibliotheken. Maar die tocht leverde niets op, behalve een ooit natgeregend en breed uitwaaierend exemplaar van Woede, het Boekenweekgeschenk van Rushdie uit 2001. Ik liet het daar als een opdrogende vogel achter, leunend tegen een John le Carré. Ik zie ze nog zo staan, die paar exemplaren van De duivelsverzen. Maandenlang, kou en hitte trotserend. Niemand die er een mee naar huis nam. Ik liet ze ook aan hun lot over, ook al had ik medelijden met de boeken, die er ook nog heel erg ongelezen uitzagen. Liever niets dan een onleesbaar boek. Natuurlijk stond daar ergens wel weer De vliegeraar. En een paar beduimelde Simenons. De correcties, met de rug vol bruine vlekken. In mijn favoriete kast vlak bij de supermarkt dus ook geen Rushdie. Wel een stapel Agatha Christies. Miss Marple met vakantie. Een olifant vergeet niet gauw. Wie adverteert een moord! Om een paar titels te noemen. Het onderste exemplaar was Schuldig in eigen ogen. Een titel en een boodschap waar Rushdie niet veel mee kan. Al was het maar omdat hij het licht in een van zijn ogen na het steekincident moet missen omdat de dader de boodschap in De duivelsverzen niet heeft begrepen. Ik heb inmiddels een paar zeer enthousiasmerende stukken over het boek gelezen en ik ben nooit te oud om te leren. Dat dachten degenen die De duivelsverzen hadden meegenomen zeker ook. Naast zo’n buurtbibliotheek hardop de eerste pagina van De duivelsverzen voorlezen. Ik had het graag gedaan, meneer Rushdie. Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/columns-opinie/net-als-velen-ben-ik-hopeloos-vastgelopen-in-de-duivelsverzen~bc42cbfc/
2022-08-23||PSV-fans niet welkom in Arena: ‘Antisemitisme in het voetbalstadion gaat nooit voorbij’||De maat is vol, schreef Femke Halsema afgelopen vrijdag in een brief aan PSV-directeur Marcel Brands. Sinds 2017 zijn bij elke wedstrijd tussen Ajax en PSV op Amsterdamse bodem antisemitische spreekkoren te horen, er is sprake van vernielingen aan het stadion en ondanks herhaalde waarschuwingen ziet de Amsterdamse veiligheidsdriehoek ‘geen verbetering’. De spreekkoren noemt de burgemeester wanstaltig, en sommige zelfs strafbaar. Daarom is besloten dat PSV-supporters worden geweerd bij het volgende duel met Ajax op 6 november. Het is de eerste keer dat een burgemeester dit besluit neemt op basis van spreekkoren in plaats van geweldsincidenten. Het roept de vraag op hoeveel nut deze maatregel heeft en wat het betekent voor andere clubs die naar Amsterdam komen. Vooropgesteld: PSV-supporters zijn niet de eerste fans die in Amsterdam worden geweigerd. Na verschillende supportersrellen, met als dieptepunt de ‘Slag bij Beverwijk’, waar 25 jaar geleden Ajaxfan Carlo Picornie werd doodgeslagen, zijn er sinds 2009 geen uitsupporters meer welkom bij wedstrijden tussen Ajax en Feyenoord. Ajaxsupporters zijn sinds 2006 ook niet meer welkom bij wedstrijden van ADO Den Haag, omdat zeventig hooligans dat jaar het Haagse supportershome binnenvielen en daar een 16-jarige jongen neerstaken. Het was Job Cohen die in zijn burgemeestersperiode (2001-2010) meerdere gesprekken hierover moest voeren en de ‘moeilijke keuze’ maakte om fans van aartsrivaal Feyenoord te weren. Hij zegt dat er toen wel ingegrepen moest worden. “Ik heb daar toen lang over gesproken met de gemeente Rotterdam,” aldus Cohen. “Natuurlijk deed die beslissing pijn, al is het maar omdat de goeden onder de kwaden lijden. Maar ik vind het sterk van Halsema. Je moet als burgemeester grenzen durven stellen.” Het resultaat sindsdien: geen geweldsincidenten meer in het stadion, geen kwetsende spreekkoren en minder ME-inzet. Toch vindt advocaat Christian Visser, gespecialiseerd in voetbalzaken, de beslissing een zwaktebod. “Het is symptoombestrijding, je moet individuen aanpakken. Voor hen moet het gevolgen hebben.” De gemeente wijst erop dat dit juist niet kan, omdat spreekkoren niet altijd tot individuen te herleiden zijn. Visser gelooft daar niet in. “Overal hangen camera’s. Er zijn mogelijkheden om degenen die met zingen beginnen, eruit te pikken. Maar daar ligt een capaciteitsvraag aan ten grondslag.” Ajax heeft regelmatig te maken met antisemitische spreekkoren. In het recente verleden maakten FC Utrecht-supporters zich er schuldig aan en vorig seizoen werd hiervoor ook een waarschuwing uitgedeeld aan FC Cambuur. Die clubs staan onder verscherpt toezicht, licht een gemeentewoordvoerder toe. De fans mogen bijvoorbeeld niet individueel naar de wedstrijd afreizen. Het ziet er echter niet naar uit dat de supporters van deze voetbalclubs moeten vrezen voor een stadionverbod in Amsterdam. De driehoek stelt namelijk jaarlijks een ‘seizoensdraaiboek’ vast, waar een risico-inschatting wordt gemaakt van alle tegenstanders van zowel Ajax als Jong Ajax. Hierbij wordt gekeken naar ‘ordeverstoringen’ bij de wedstrijden van voorgaande jaren – en bij de andere clubs zijn deze niet zo heftig en structureel als dat bij PSV de afgelopen vijf jaar het geval was. PSV laat dan ook weten ‘begrip te hebben’ voor het besluit van Halsema, terwijl Ajax niet inhoudelijk wil reageren omdat het ‘geen besluit van Ajax’ is. Na 6 november overweegt de Amsterdamse driehoek PSV-fans eventueel weer ‘stapsgewijs’ toe te laten. Volgens Visser bieden de resultaten uit het verleden echter weinig hoop. “De voorbeelden met ADO en Feyenoord hebben laten zien dat maatregelen vaak worden verlengd en dat de drempel om het weer af te schaffen daarna steeds groter wordt.” Cohen wijst erop dat het besluit van Halsema ook de boodschap uitdraagt dat antisemitisme onacceptabel is. Tegelijkertijd denkt hij niet dat antisemitische spreekkoren uit het stadion zullen verdwijnen – ook niet als besloten wordt dat PSV-supporters weer welkom zijn. “Antisemitisme bestaat al tweeduizend jaar, het zou naïef zijn te denken dat het ooit voorbijgaat.”||https://www.parool.nl/amsterdam/psv-fans-niet-welkom-in-arena-antisemitisme-in-het-voetbalstadion-gaat-nooit-voorbij~b0cbfa1b/
2022-08-23||Roglic wint etappe en pakt opnieuw rode trui voor Jumbo||In de oplopende finale van de eerste etappe op Spaans grondgebied was geen van de concurrenten bij machte om de Sloveen bij te benen. Zijn voorsprong op de zijn eerste concurrenten voor het klassement bedraagt na vier Vuelta-etappes al bijna een halve minuut. “Het is pas het begin van de Vuelta, maar het is altijd beter om wat seconden voorsprong te hebben dan seconden achter te staan,” zei Roglic na de finish voordat hij voor zijn 37ste(!) rode trui naar het podium werd geroepen. “In de finale was er de mogelijkheid om voor de etappe te gaan,” zei hij. “Ik had de benen dus moest ik ook wel.” Roglic won de Vuelta al drie keer en boekte in Laguardia zijn tiende etappezege. Na zijn dagsucces genoot hij zichtbaar van de felicitaties van zijn collega-renners. Het is ook nog maar een maand geleden dat hij uit de Tour de France stapte als gevolg van een val over een hooibaal in de kasseienetappe in de eerste week. Daarbij brak Roglic twee ruggenwervels, waardoor zijn deelname aan de Vuelta in gevaar leek te brengen. Na vier etappes heeft de Jumbokopman het rood echter om de schouders en lijkt hij de de grote favoriet voor de eindzege. Roglic: “De afgelopen dagen was de tactiek om de trui elke dag te laten wisselen van ploeggenoot. Daardoor groeit het team. Nu was het mijn beurt. Maar het belangrijkste doel is dat we de trui hebben in Madrid.”||https://www.parool.nl/sport/roglic-wint-etappe-en-pakt-opnieuw-rode-trui-voor-jumbo~bf462b89/
2022-08-23||‘Rechterhand Taghi ‘hint’ vanuit cel op jacht op John van den Heuvel’||Van den Heuvel krijgt al jarenlang de strengst mogelijke beveiliging. Saïd Razzouki werd begin 2020 opgepakt na een jarenlange klopjacht, maar ging na zijn arrestatie door met het bedreigen van de Telegraafverslaggever. De communicatie van liquidatieverdachte Razzouki stamt uit augustus 2020, een half jaar na zijn aanhouding. In berichten, toegeschreven aan het criminele kopstuk, zegt hij dat de journalist moet boeten. ‘Hij denkt dat hij nu veilig is.’ De directe aanleiding voor de bedreiging is het vermeende contact tussen Van den Heuvel en een criminele rivaal van Razzouki De crimineel wordt niet bij naam genoemd, maar hij zou onderdeel zijn van een samenwerking van criminele organisaties tegen Taghi. Van den Heuvel zegt in een reactie: “Dit verbaast me niet. Het is het zoveelste bewijs dat sommige verdachten in de Marengozaak ook vanuit de cel bezig blijven met illegale activiteiten. Ik ben blij met een goede bescherming door de DKDB (de Dienst Koninklijke en Diplomatieke Beveiliging, red.) maar helaas is het niet alleen vanuit Colombia maar ook vanuit Nederlandse gevangenissen gewoon mogelijk om criminele activiteiten voort te zetten. Het is overigens compleet onzin dat ik met Nabil B. of met een ‘alliantie’ samenwerkte. Het geeft alleen maar het paranoïde en criminele denkpatroon van sommige criminelen aan.” Beluister ook de Taghi-podcast:||https://www.parool.nl/nederland/rechterhand-taghi-hint-vanuit-cel-op-jacht-op-john-van-den-heuvel~bb8fdbeb/
2022-08-23||Personeelscrisis op het spoor: NS snoeit stevig in dienstregeling||Na onder meer de zorg, het onderwijs, de horeca en Schiphol kon je erop wachten: het tekort aan personeel zorgt ervoor dat de NS nu stevig gaat snoeien in de dienstregeling. Al met ingang van volgende maand wordt gestart met het schrappen van de ritten, oplopend tot 10 procent. En vanaf half december rijden wellicht 13 tot 15 procent minder treinen. En eerder moesten al incidenteel ritten worden geschrapt. Post-corona zit er van alles tegen voor het spoorbedrijf, zo bleek dinsdag bij de presentatie van de halfjaarcijfers. Behalve het personeelsgebrek – er staan op het moment alleen al 500 vacatures voor conducteurs open – vormt vooral het aantal forenzen dat deels is afgehaakt een gigantisch financieel probleem. Veel werknemers gaan minder naar hun werk waardoor de NS minder inkomsten genereert. De bezetting van treinen door het hybride werken lijkt te blijven steken op 82 procent van het aantal mensen dat vóór corona per spoor reisde. “De wereld ziet er nu echt anders uit,” zegt Bert Groenewegen, waarnemend president-directeur van de NS. Ook de inflatie kan nog een rol gaan spelen, is de verwachting. Vooralsnog stijgen de prijzen van treinkaartjes met 5 procent aanmerkelijk minder snel dan de inflatie. Maar het is de vraag of dagjesmensen, die in tegenstelling tot forenzen wél de weg naar het spoor al hebben teruggevonden, straks niet de hand op de knip gaan houden als de inflatie doorzet en de energiekosten blijven stijgen. Groenewegen ziet dat de huidige dienstverlening met het tekort aan collega’s niet volledig kan worden waargemaakt. Dat zorgt voor uitval van treinen, teleurstellingen bij reizigers en een te hoge werkdruk. De NS kampt met een hoog ziekteverzuim. Aanpassingen in de dienstregeling zijn volgens hem daarom noodzakelijk, om ‘collega’s weer meer ruimte te geven om weer op een normale manier hun werk te kunnen doen’. Concreet wordt het aantal intercity’s dat per uur rijdt vanaf 5 september teruggebracht van zes naar vier. In de weekenden en in de avonduren rijdt de NS nog maar met twee intercity’s en sprinters per uur, in plaats van vier. De avonddienstregeling gaat vanaf die datum bovendien in om 20.00 uur. Dat was voorheen altijd 22.00 uur. Het spoorbedrijf stelt dat reizigers zullen moeten wennen aan de aanpassingen. Sommige treinen kunnen drukker zijn dan voorheen. In de daluren, avonduren en in het weekend zullen reizigers daarnaast vaker moeten overstappen. Met de aanpassingen hoopt de NS te voorkomen dat reizigers kort voor hun reis te maken krijgen met uitval van treinen. Ook staat het spoorbedrijf aan de vooravond van een reeks regionale stakingen: bonden en NS kunnen maar geen akkoord bereiken over een nieuwe cao. Woensdag rijden er geen treinen in Noord-Nederland, maar het is onvermijdelijk dat dit gaat doorwerken op de treinenloop in de rest van het land. Het spoorbedrijf leed het afgelopen half jaar een verlies van 225 miljoen euro. De NS ontving in de eerste zes maanden van het jaar 226 miljoen euro compensatie van de overheid.||https://www.parool.nl/nieuws/personeelscrisis-op-het-spoor-ns-snoeit-stevig-in-dienstregeling~b1eebf43/
2022-08-23||Tim Hofman komt met vervolg op BOOS-aflevering The Voice||Talpa laat weten dat het benaderd is voor de uitzending, maar wil er inhoudelijk niets over kwijt. “We zien geen reden er verder op in te gaan,” aldus de zegsvrouw. In de promo is te zien dat Hofman aan Römer vraagt om een tweede gesprek met De Mol. “Wij willen graag aanspraak maken op het aanbod van jou en John voor een tweede gesprek met John,” zegt de programmamaker. Verdere informatie wordt niet gegeven. In januari liet BOOS meerdere vrouwen aan het woord over seksueel grensoverschrijdend gedrag achter de schermen van de populaire zangcompetitie op RTL 4. Negentien vrouwen deden tegenover Hofman hun verhaal over bandleider Jeroen Rietbergen, vijftien over een regisseur van wie de naam niet wordt genoemd, twee vrouwen vertelden dat ze aangifte hadden gedaan tegen coach Ali B. Na de uitzending stapten nog meer vrouwen naar de politie. Eind april werd bekend dat het Openbaar Ministerie een strafrechtelijk onderzoek heeft ingesteld naar aanleiding van aangiften die zijn gedaan van het wangedrag bij The Voice van onder meer Ali B, de regisseur en Jeroen Rietbergen. Het onderzoek loopt nog, heeft een woordvoerder dinsdag laten weten. Hij kan niet aangeven wanneer er meer duidelijkheid komt. De aflevering van BOOS over The Voice of Holland maakte veel los in de samenleving. Zo kwamen in de weken erna bij MORES, waar slachtoffers van ongewenst gedrag in de creatieve sector zich kunnen melden, tientallen reacties binnen en zagen adviesbureaus ‘een run’ op opleidingen voor vertrouwenspersonen, op trainingen over omgangsvormen, en expertise over het voorkomen van grensoverschrijdend gedrag. De bewuste aflevering van BOOS was twee uur na publicatie al door meer dan 5 miljoen mensen bekeken.||https://www.parool.nl/nieuws/tim-hofman-komt-met-vervolg-op-boos-aflevering-the-voice~b13e1351/
2022-08-23||Eerste asielcruiseboot mag in Velsen aanmeren, maar weken later dan kabinet hoopte||Dat de boot in Velsen aan kan leggen, is goed nieuws voor het kabinet. De cruiseschepen, die per stuk duizend asielzoekers kunnen huisvesten en waarvan staatssecretaris Eric van der Burg (Asiel, VVD) er drie wil laten aanmeren, moeten verlichting bieden aan de overbelaste asielketen. Omdat de kade nog aangepast moet worden, start de huisvesting later dan gepland. Van der Burg mikt op de tweede helft van september, zo schrijft hij in een brief aan de Tweede Kamer. Een andere factor die meespeelde bij de vraag of het 200 meter lange cruiseschip kan aanmeren in Velsen is de wind. Maar inmiddels is uit onderzoek van de gemeente gebleken dat het schip veilig kan liggen tot ‘windkracht tien uit kritieke windhoeken’. “Als de wind krachtiger wordt en uit een kritieke windhoek komt, dan zijn maatregelen nodig om de veiligheid van het schip en de bewoners te waarborgen,” stelt de gemeente. “Volgens het KNMI is de kans dat deze situatie zich voordoet in de periode september 2022 tot maart 2023 vier procent.” Op dit moment werkt de gemeente aan scenario’s die bepalen hoe gehandeld moet worden als het toch te hard waait. De gemeente verwacht dat volgende week de resterende vraagstukken opgelost zijn. Daarna wordt de kade aangepast om aanleg van de boot mogelijk te maken. Zo moeten er extra buispalen en bolders aangebracht worden. Die werkzaamheden zullen enkele weken in beslag nemen, schrijft de gemeente. Dat de opvang dus sowieso nog enkele weken op zich laat wachten is een tegenvaller voor staatssecretaris Van der Burg, die zit te springen om extra opvangcapaciteit. Vorige week passeerde hij de gemeente Tubbergen om opvang in een hotel in het dorp Albergen mogelijk te maken. De problemen in de keten zijn het best zichtbaar in Ter Apel, waar gemiddeld 400 mensen per nacht buiten slapen. Van der Burg heeft grote moeite om gemeenten te vinden die een azc willen openen. Ook gemeenten die een grote zeecruise kunnen en willen ontvangen zijn zeer schaars. Daarom overweegt Van der Burg op dit gebied dwang te gebruiken, schreef hij twee weken geleden aan de Tweede Kamer.||https://www.parool.nl/nederland/eerste-asielcruiseboot-mag-in-velsen-aanmeren-maar-weken-later-dan-kabinet-hoopte~b75b2a69/
2022-08-23||Bij Bureau Gevonden Voorwerpen zijn ze wel wat gewend: mensen raken de vreemdste dingen kwijt||Een zwarte, leren rugzak met vervaarlijke klinknagels en daarop in reliëf een driedimensionaal gouden doodshoofd. Nog niet zo lang geleden klampte hij zich vast aan twee schouders en wekte hij onder voorbijgangers mogelijk verwondering, spot of afschuw. Maar nu, verloren en ineengezakt onder de koude tl-lichten van Bureau Gevonden Voorwerpen, gaat er weinig dreiging meer van uit. Een medewerkster heeft hem voorzien van een kaartje met registratienummer. Verstopt tussen de horeca van de Korte Leidsedwarsstraat wacht hij met honderden andere gevonden bezittingen op zijn eigenaar. Een brommende koeling, planken vol eenzame rugtassen, koffers, plastic tassen van bekende winkelketens –de gloednieuwe aankopen met bon er nog in. Zakjes met een wirwar van fiets -en autosleutels, een Frans papieren rijbewijs, tien helmen van een scooterverhuurbedrijf, een enorme subwoofer, doosjes met airpods, een complete golfuitrusting, een elektrische step. Nu en dan begeeft een van de medewerkers zich naar dit kleine universum van onbestemde bezittingen – keurig op weeknummer gerangschikt in stellingkasten – om iets op te halen of toe te voegen. Aan elk voorwerp is een registratienummer bevestigd, en soms ook een handgeschreven briefje met extra aanwijzingen waarin hun ijver besloten ligt. Dat gaat vooral om portemonnees, telefoons, sleutels, paspoorten en rijbewijzen, maar ook tassen, koffers of rugzakken. Zodra de gevonden voorwerpen binnen zijn, maken de medewerkers er foto’s van. Die plaatsen ze met een beschrijving op iLost, de digitale zoekmachine waarmee Bureau Gevonden Voorwerpen sinds 2018 samenwerkt. Pennings: “Dat biedt ons de mogelijkheid de spullen online te registreren. Dat vergroot de kans dat mensen iets zien wat ze missen. We geven alleen een ruwe beschrijving. Van identiteitsbewijzen en paspoorten plaatsen we in verband met de privacy nooit foto’s. Ook unieke kenmerken, bijvoorbeeld dat er een beertje aan een gevonden sleutelhanger hangt, laten we achterwege. Daar vragen we naar als de eigenaar zich bij het loket meldt, zodat we zeker weten dat het voorwerp écht bij die persoon hoort.” Als het adres van de eigenaar bekend is, sturen de medewerkers een kaartje om te laten weten dat er mogelijk iets van hem of haar gevonden is. In de dertien jaar dat ze bij Bureau Gevonden Voorwerpen werken, kwamen Pisci en Hofwijks de vreemdste dingen tegen. Rollators, rolstoelen, inbrekersgereedschap zoals een betonschaar en een koevoet, buggy's, een geavanceerde kunstarm, een beenprothese, een glazen oog... Pisci zegt inmiddels heel wat gewend te zijn; mensen raken de vreemdste dingen kwijt. Legendarisch is nog steeds het verhaal van een verloren kunstgebit. “Bij het loket kwam een man die vertelde dat hij naar de wielerronde in Noord zat te kijken en even zijn gebit uitdeed om een broodje te kunnen eten. Klaarblijkelijk was het niet zo’n goed gebit. Hij legde het naast zich neer en vergat vervolgens om het weer in te doen. De volgende dag klopte hij bij ons aan. Hij was niet de enige met een verloren gebit. Er waren er meerdere gevonden en één daarvan herkende de man als het zijne. Hij was heel blij en kon weer breeduit lachen.” Pisci herinnert zich ook het paspoort en aardig wat geld van de zoon van voormalig Amerikaanse president Gerald Ford. “Het heeft hier een tijd gelegen, we hebben er goed op gepast. De manager van het cruiseschip waarop hij verbleef heeft het uiteindelijk voor hem opgehaald. Je mag ook iemand machtigen om dat te doen.” Als je langs de stellages loopt, begint de fantasie vanzelf te werken, want niet zelden roepen de voorwerpen vragen op. Van wie zou die golfuitrusting zijn en hoe kon de eigenaar die verliezen? En hoe zal het de man zijn vergaan die een ordner vol juridische documenten liet liggen? Of het gezin dat alle paspoorten kwijtraakte? Hoe erg moest het kind huilen om zijn verloren beer? Baalt die vrouw nog steeds van de dure, net gekochte Nubikksneakers die ze per ongeluk met tas en al ergens liet staan? Dagelijks ontvangen de medewerkers zo’n tien à twintig keer mensen bij het loket. Dan staan ze vaak ineens oog in oog met de eigenaar, horen ze het verhaal achter het verdwaalde voorwerp en kunnen ze de bezittingen met opgelucht hart teruggeven. “Mensen beginnen soms zelfs te huilen van blijdschap als hun tas of portemonnee hier blijkt te liggen,” zegt Pisci. Hofwijks knikt. “Van toeristen horen we vaak: ‘Wat goed dat jullie dit hebben. In ons land bestaat het niet, daar is het: weg is weg!’ We hebben ook vaste, Amsterdamse klanten. Die raken twee of drie keer iets kwijt en zijn dan verbaasd dat het hier de derde keer niet ligt,” zegt ze lachend Toch zijn mensen niet uitsluitend blij aan het loket. Soms speelt de paniek, de spanning of het zelfverwijt hen parten en ontsteken ze in woede als blijkt dat wat ze zijn verloren niet bij Bureau Gevonden Voorwerpen ligt. “Een tijdje geleden was hier een Brit die van de politie had gehoord dat zijn paspoort was gevonden. Ze hadden het alleen nog niet hierheen gebracht. De man moest het vliegtuig halen en werd woedend. Gelukkig werd zijn paspoort diezelfde middag alsnog bezorgd. Zijn stemming veranderde in één klap naar euforisch,” vertelt Pennings. De verloren voorwerpen worden drie maanden bewaard; als ze meer waard zijn dan 450 euro is de bewaartermijn een jaar. “Daarna zijn ze van ons of van de vinder, die ook kan aangeven dat hij het voorwerp wil houden als het niet wordt opgehaald. Kleding gaat naar het Leger de Heils, waardevollere voorwerpen worden een paar keer per jaar geveild.” Hoewel de bezittingen dankzij iLost inmiddels makkelijker op te sporen zijn, komt uiteindelijk toch slechts 27 procent terug bij de eigenaar. Jammer, vindt Pennings. “We zitten al sinds 2009 in de stad, maar zijn kennelijk nog steeds moeilijk vindbaar. Ik denk dat mensen na de eerste schok een soort berusting krijgen van ‘het is weg, niets meer aan te doen’ en dan stoppen met zoeken. Maar het loont écht de moeite om op iLost te kijken en in de gaten te houden wat er op staat.” Dat ondervond ook Ingrid Rocha Dos Santos (19), die haar tas komt ophalen. “Ik raakte hem kwijt op een feestje. Mijn waardevolle spullen zaten er gelukkig niet in, maar wel allerlei andere zaken en documenten. Niet alleen van mezelf, maar ook van mijn vriendinnen. Ik had al aangifte gedaan bij de politie, maar keek daarna meteen op iLost en ja hoor, hij stond erop.” Met een brede lach: “Ik dacht: béter!” Hofwijks is minstens zo blij. “Hier doe ik dit werk voor. Voor het moment dat je mensen hun spullen teruggeeft en ziet hoe blij ze zijn.”||https://www.parool.nl/ps/bij-bureau-gevonden-voorwerpen-zijn-ze-wel-wat-gewend-mensen-raken-de-vreemdste-dingen-kwijt~bd0c187e/
2022-08-23||Het giftige witte strand in Toscane||Soms hoor je een verhaal of lees je ergens een artikel dat maar rond blijft sluimeren in je gedachten. De reden daarvoor kan zijn dat het iets heel extreems of heel ongeloofwaardigs betreft. Of omdat het raakt aan iets dat dicht bij je staat. Dit had ik dus, ruim een jaar geleden. Ik was toen net een paar maanden bezig met een kunstproject rondom de uitstoot van Tata Steel. Hele dagen ging ik met magneetjes door Wijk aan Zees duinzand en zo extraheerde ik het zwarte, giftige metaalstof afkomstig van de fabriek. Het artikel dat mij bereikte, beschreef een situatie die leek op de situatie in de IJmond: ongeveer honderd jaar geleden werd een grote fabriek ergens neergezet waar een hele omgeving ging werken. De fabriek investeerde in de buurt, legde sportvelden aan, bouwde huizen, organiseerde eens een feestje, iedereen blij. Maar de tijden veranderden en het begon op te vallen dat er wel erg veel mensen ziek werden en dood gingen aan kanker en weet ik wat. Heel lang werd dit afgewend met ‘geen causaal verband’, maar toen bleek uiteindelijk wat iedereen natuurlijk allang wist. Enfin. U kent de riedel en u las over de onweerlegbare resultaten van recente onderzoeken door het RIVM naar de effecten van de uitstoot van onze Tatavrienden. Het ís natuurlijk naïef te denken dat Tata Steel uniek is in de wereld. Behalve staal wordt ongeveer álles waar wij onze levens mee inrichten gemaakt in grote, gore fabrieken. En dat brengt mij terug bij het artikel dat ik las. Over een strand aan de Toscaanse kust in het dorp Rosignano Solvay, beroemd om haar prachtige witte zand en azuurblauwe water. En daarom zeer geliefd bij toeristen die daar de prachtigste Instagramfoto’s maken. Bijzonder vooral, omdat alle omliggende stranden donkerbruin gekleurd zijn. U voelt de bui al hangen... Vorige week vloog ik erheen om de boel te inspecteren. En inderdaad, ik trof een bomvol spierwit strand, afgebakend met een aangelegd duinlandschap. Met in het midden een smal riviertje richting de zee. Aan beide kanten, op zo’n 20 meter afstand van dit riviertje een bord: hier niet zwemmen. Over het riviertje lag een brug en toen ik daar op stond, zag ik wat het artikel al had beschreven: een enorme fabriek voor chemicaliën. Die haar afval in een melkachtige substantie door deze afgegraven geul zo de zee in liet lopen. Rondom de monding kleurde de zee ondoorzichtig wit. Zo wit, dat het het zand volledig had gebleekt. Wie niet weet wat hier aan de hand is, waant zich op een Caraïbisch eiland. Of dat afval niet giftig is? Jazeker wel. Kwik, arseen, ammoniak, stikstof en boor overstijgen wettelijke limieten. De sterftecijfers in de omgeving zijn bovengemiddeld. Maar ja, ’t is wél mooi. En goed voor de werkgelegenheid ook. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/het-giftige-witte-strand-in-toscane~be046097/
2022-08-23||Supporters Cambuur boycotten uitwedstrijd tegen Ajax uit onvrede over beveiliging ||Volgens hen is er aan misdragingen ‘onnodig vijandig en ontregelend optreden voorafgegaan’, waar alle supporters aan blootgesteld werden. Volgens Cambuur is de uitwedstrijd tegen Ajax ‘niet het voetbalfeest wat het zou moeten zijn’. Supportersverenigingen Kern van Cambuur en Cambuur Culture sluiten zich aan bij de boycot. “Er zijn een paar zaken die hier spelen. We moeten eerst de hand in eigen boezem steken. Het wangedrag van enkele individuen aan onze eigen zijde is onacceptabel en hierover zullen we met elkaar het gesprek moeten blijven voeren. Verder is er vanuit onze supporters een hoop aan te merken op de ontvangst in Amsterdam,” aldus Cambuurs algemeen directeur Ard de Graaf. Er zullen dus geen volwassen supporters van SC Cambuur afreizen naar Amsterdam. Als alternatief nodigen de club en supportersverenigingen kinderen uit Leeuwarden en omstreken uit, die anders nooit een uitwedstrijd kunnen bijwonen. De Friese club staat achtste in de Eredivisie na drie speelronden, Ajax won tot nu toe alle wedstrijden en is koploper.||https://www.parool.nl/sport/supporters-cambuur-boycotten-uitwedstrijd-tegen-ajax-uit-onvrede-over-beveiliging~ba261f3b/
2022-08-23||NS versobert dienstregeling in 2023 vanwege personeelskrapte||Volgens NS is de huidige dienstregeling nog gebaseerd op de verwachte ‘forse reizigersgroei’ uit 2019. “De wereld ziet er nu echt anders uit”, zegt waarnemend president-directeur van de NS, Bert Groenewegen. Groenewegen ziet dat de huidige dienstverlening met het tekort aan collega’s niet volledig kan worden waargemaakt. Dat zorgt voor uitval van treinen, teleurstellingen bij reizigers en een te hoge werkdruk. Aanpassingen in de dienstregeling zijn volgens hem daarom noodzakelijk, om ‘collega’s weer meer ruimte te geven om weer op een normale manier hun werk te kunnen doen.’ Zo wordt het aantal intercity’s dat per uur rijdt vanaf 5 september al aangepast van zes naar vier. In de weekenden en in de avonduren rijdt de NS nog maar met twee intercity’s en sprinters per uur, in plaats van vier. De avonddienstregeling gaat vanaf die datum bovendien in om 20.00 uur. Dat was voorheen altijd 22.00 uur. Het spoorbedrijf erkent dat reizigers zullen moeten wennen aan de aanpassingen. Zo kunnen sommige treinen drukker zijn dan voorheen. In de daluren, avonduren en in het weekend zullen reizigers vaker moeten overstappen. Met de aanpassingen hoopt de NS te voorkomen dat reizigers kort voor hun reis te maken krijgen met uitval van treinen. De officiële dienstregeling voor 2023 gaat op 11 december in. Vanaf dan zullen er in de spits op vrijdag minder intercity’s per uur rijden, twee in plaats van vier. In daluren, avonduren en in het weekend vertrekken intercity’s en sprinters ook nog maar twee keer per uur in plaats van vier keer. Opvallend is dat de NS op één traject de planning opschaalt. Zo rijden treinen op het traject tussen Eindhoven en Amsterdam van maandag tot en met donderdag elke tien minuten. Dat was elk kwartier.||https://www.parool.nl/nieuws/ns-versobert-dienstregeling-in-2023-vanwege-personeelskrapte~b5c9e838/
2022-08-23||Als wethouder botste staatssecretaris Asiel Eric van der Burg ook al met eigen VVD||Een bomvolle zaal, gejoel en vele kritische vragen: Eric van der Burg beleefde dinsdag een lastige avond in Tubbergen, waar hij in de gemeenteraad kwam uitleggen waarom met rijksgeld een hotel is aangekocht voor de opvang van honderden asielzoekers. De staatssecretaris voor Asiel heeft niet alleen een groot deel van het Twentse dorp tegen zich in het harnas gejaagd. Hij staat ook onder grote druk van zijn eigen VVD-achterban, die boos is dat hij gemeenten wil dwingen tot opvang en die strengere maatregelen verlangt om de instroom te beperken. Het roept herinneringen op aan zijn wethouderschap in Amsterdam (2010-2018), toen hij enkele keren botste met de VVD-top. Zo doorbrak hij in 2010 de omerta in de partij, toen deze zich opmaakte om met gedoogsteun van Geert Wilders te gaan regeren met het CDA. “Ik ben geen voorstander van samenwerking met de PVV,” zei hij toen. Zijn latere verzuchting ‘hoe meer asielzoekers, hoe beter’, droeg ook bij aan zijn imago als ‘die rare, wat linkse VVD’er uit Amsterdam’, zoals hij zelf ooit zei. Met zijn pleidooien voor gezonde voeding tartte hij liberalen die vinden dat de overheid zich verre moet houden van dergelijke ‘betutteling’. Maar hij kwam pas echt vol in de wind te staan toen hij in 2017 een omstreden herziening van het erfpachtstelsel door de gemeenteraad probeerde te loodsen. Met name huiseigenaren in Zuid werden financieel geraakt. Het leidde tot emotionele bijeenkomsten in zaaltjes. Hij werd beticht van diefstal en het dwingen van mensen tot verkoop van hun huis. Nadien bestempelde hij de erfpachtkwestie tot ‘het zwaarste dossier’ uit zijn tijd als wethouder. “Het was niet fijn om in zaaltjes verrot gescholden te worden door je eigen achterban.” Het werd Van der Burg te veel toen een inspreker op een raadsvergadering het lot van de Joden erbij haalde die na de Tweede Wereldoorlog door de gemeente werden aangeslagen voor niet-betaalde erfpacht. “De wethouder kent het verschil niet tussen goed en kwaad,” kreeg hij te horen. Iets later werd de vergadering voortijdig beëindigd, nadat Van der Burg boos de zaal had verlaten. Het tekent zijn emotionele kant. “Dat kan een voordeel, maar ook een nadeel zijn,” zegt Paul Slettenhaar, die als stadsdeelbestuurder voor de VVD in Zuid fel ageerde tegen de erfpachtplannen. “Hij is iemand die niet duikt,” zegt Slettenhaar over de staatssecretaris. “In de erfpachtdiscussie ging hij de confrontatie met de tegenstanders aan en onze persoonlijke verhouding leed er niet onder. Maar hij deed dingen die behoorlijk ver afstaan van wat de gemiddelde VVD-kiezer wil. Dat is heel kwetsbaar. Je redt het niet met alleen vriendelijkheid.” Dat geldt ook voor het asielbeleid, meent Slettenhaar. “Hij zit opgezadeld met een regeerakkoord waar hij niet verantwoordelijk voor was, maar wel de uitvoering en dus de beeldvorming voor zijn rekening moet nemen. Net als bij erfpacht kan hij geen kant op. Maar er is een ondergrens. Dan moet je ‘nee’ zeggen tegen dwang bij opvang.” Inzake erfpacht was Van der Burg gevoelig voor alle kritiek in zijn eigen partij, herinnert Hala Naoum Néhmé zich, destijds duo-raadslid en medewoordvoerder in het dossier. “Op een gegeven moment bemoeide ook de Kamerfractie zich ermee. Dat vond hij niet leuk.” Om de erfpachtherziening acceptabel te maken voor zijn eigen partij dokterde hij een compromis uit met coalitiepartner SP, waarbij huiseigenaren minder zwaar geraakt werden. In ruil kreeg de SP de toezegging dat bij nieuwbouwprojecten voortaan veertig procent uit sociale huur zou bestaan, waar dertig procent gangbaar was. “Een geniaal compromis binnen de coalitie,” aldus Naoum Néhmé, “maar een zure uitkomst voor de VVD.” Voormalig VVD-raadslid Daniël van der Ree: “Op de korte termijn werd de angel eruit gehaald, maar de gemeente is ook nu nog aan die deal gebonden waardoor er nog meer sociale huur komt.” In regeringskringen wordt dezer dagen druk onderhandeld over herziening van het asielbeleid. De vraag is of Van der Burg het akkoord dat daaruit zou moeten rollen, voor zijn rekening neemt. Naoum Néhmé begrijpt dat hij niet voelt voor een ‘asielstop’ waar VVD’ers voor pleiten. “Zolang Nederland gebonden is aan internationale verdragen en Europees recht kan daar geen sprake van zijn. Eric heeft altijd een allergie gehad voor populisme en soundbitepolitiek. Mensen in nood moeten in zijn ogen altijd worden opgevangen.” Toch zal hij de critici in zijn partij tegemoet moeten komen, meent Daniël van der Ree. “Binnen de Amsterdamse VVD is hij altijd autonoom geweest. In Amsterdam kwam hij daarmee weg. Maar in Den Haag liggen de verhoudingen anders. De partij verwacht dat hij de instroom van asielzoekers gaat terugbrengen. Reeds aanwezige asielzoekers moeten behoorlijk worden opgevangen. Dat moet wel gekoppeld worden aan een strenger instroombeleid. Ik spreek nauwelijks VVD’ers die vinden dat het huidige asielbeleid kan worden voortgezet.”||https://www.parool.nl/amsterdam/als-wethouder-botste-staatssecretaris-asiel-eric-van-der-burg-ook-al-met-eigen-vvd~b8de2690/
2022-08-23||De silhouetten van Christopher Bucklow lijken uit een droom te komen||Al bijna dertig jaar werkt de Britse kunstenaar Christopher Bucklow aan zijn serie Guest. Het gaat om werken waarop silhouetten van menselijke figuren zijn te zien. De figuren zelf zijn grotendeels felwit van kleur, om hen heen is er dieprood of hemelsblauw. Het lijken verschijningen als uit een droom, geheimzinnig maar niet eng. Aanvankelijk liet Bucklow (1957) vooral zijn vrouw en zijn vrienden poseren voor de beelden, gaandeweg zette hij ook anderen in. Tot de fotografie beperkt Christopher Bucklow zich niet, als het uitkomt tekent of schildert hij ook of werkt hij met video. Als fotograaf maakt hij gebruikt van oude technieken, zoals die in de negentiende eeuw ook werden toegepast door de pioniers van de fotografie. In Amsterdam exposeert hij nu in de Elliott Gallery. Eerder was werk van hem te zien in eerbiedwaardige instituten als de National Portrait Gallery en het Victoria & Albert Museum in Londen en het Metropolitan Museum of Art en het Guggenheim Museum in New York. Elliott Gallery, Tussen de Bogen 91, tot en met 8 september||https://www.parool.nl/ps/de-silhouetten-van-christopher-bucklow-lijken-uit-een-droom-te-komen~b9317c65/
2022-08-23||Oudste woonschip van de stad verlaat Amsterdam: ‘Dit is dood- en doodzonde’||De Dogger geldt voor een deel van de omwonenden als ‘visuele onrust’, een aardige manier om te zeggen dat ze het oudste woonschip van Amsterdam een enorme puinbak vinden. Maar, zegt Jeroen Elsen, eigenaar en geboren rommelaar: “Andere mensen vinden het een schitterende boot, die vinden het net als ik vreselijk dat ie van deze plek verdwijnt. Een Pippi Langkousschip, zeggen ze.” ‘Die plek’ is de Prinsengracht. Of preciezer: het Amstelveld. Een in- en inkeurige plek, waar verf de kans niet krijgt om ook maar een beetje af te bladderen: op het misschien wel mooiste plein van Amsterdam staan de huizen erbij om door een ringetje te halen, gekoesterd en vertroeteld, spic en span. Mede daardoor springt de Dogger nog meer in het oog dan ie op een andere plek zou doen: het woonschip biedt onmiskenbaar perspectief. Want het is een roestbak. Met een houten opbouw die al in geen eeuwigheid een kwast lijkt te hebben gezien. Of wat er op dit moment nog van over is: Elsen is de afgelopen week met vrienden stevig aan de sloop getogen. Om het stalen schip te kunnen verplaatsen, moet de hoge betimmering worden verwijderd: anders past de Dogger niet onder de brug van de Utrechtsestraat door. Het voorste deel is al verdwenen, binnenkort moet ook de opbouw aan de achterkant eraan geloven. Met pijn in het hart is het dat Elsen (55) iedere dag zijn boot een stukje kleiner ziet worden. “En tegelijk vind ik het ook reuze interessant. We slopen met beleid, de boot wordt als het ware afgepeld, uitgekleed. Dit is archeologie. Sommige dingen gaan naar de stort, andere delen bewaren we, omdat ik denk dat die historisch interessant zijn.” De Dogger is voor zover bekend het oudste woonschip van Amsterdam. Gebouwd in, ook weer voor zover bekend, 1865. Eerst deed het dienst als waterschip en transporteerde het drinkwater naar de brouwerijen. Daarna was de Dogger een kolenschip, in eigendom van handelaar Dogger. Sinds 1888 ligt het aan de kade en wordt het bewoond. Maar nu moet ie weg dus. Langer blijven liggen is niet verantwoord. Want de Prinsengracht wordt drukker en drukker. Een jaar of wat geleden knalde er een rondvaartboot tegen het schip, waarna het water naar binnen spoot, vertelt Elsen. “We praten over 96 ton staal en beton. Als ie zinkt, zakt ie naar het midden van de gracht, dan verspert ie de doorgang. Dan krijg ik grote, grote problemen met mijn aansprakelijkheid.” Want voor de goede orde: de Dogger is niet verzekerd. Elsen belde eens met een verzekeraar of er toch niet iets mogelijk was. “Die vroegen aan de telefoon: ‘Hoe lang is de boot niet van zijn plek geweest?’ Ik zeg: ‘1888.’ ‘1988?’ ‘Nee, 1888.’ Toen was het gesprek wel afgelopen. Onverzekerbaar.” De verwaarloosde staat waarin de Dogger verkeert, hangt vooral samen met het feit dat het geen kant op kan: de bruggen zijn te laag, of het schip is te hoog, het is maar hoe je het bekijkt. De Dogger komt zijn rak niet uit. En dus is de onderkant al 134 jaar niet uit het water geweest, terwijl dat doorgaans zo eens in de zeven jaar zou moeten. Met kunst- en-vliegwerk heeft het schip het al die tijd volgehouden. Bijna onafgebroken water wegpompen (‘de boot zweet behoorlijk’) en regelmatig beton spuiten. Maar nu gaat het dus niet meer. Elsen verplaatst het schip naar Zaandam, waar ie ‘tijdelijk’ op een werf komt te liggen. Zijn plek aan het Amstelveld is verkocht, die wordt ergens in september ingenomen door een hasselteraak, een zeilend vrachtschip, waar de huidige buurman met zijn gezin gaat wonen. Het is eeuwig zonde, zegt Lilian Huizinga, die zich vóór Elsen eigenaar mocht noemen van de Dogger. “Ik woonde er met mijn zoons en mijn toenmalige vriend, van 1985 tot 1992. Mensen zeiden toen al tegen mij: ga je op dat ouwe lijk wonen? Maar ik heb hier met zo enorm veel plezier gezeten.” Ze is er deze middag speciaal voor naar de Prinsengracht gekomen. “Mijn zoons en ik wilden toch een beetje afscheid nemen. Zij zijn hier opgegroeid. Voordat ze gingen stappen, verzamelden de hele groep altijd bij ons, ‘op de boot’, zeiden ze dan. We hebben wat gedronken hier, met zijn allen.” De Dogger is altijd al een zoete inval geweest. Toen Huizinga er woonde, bood ze ook onderdak aan een stel Amerikanen die hier toneelvoorstellingen maakten. En in de Elsenjaren woonden er een groep Italianen in het vooronder. “Die lieten altijd hun blote reten zien als ze hoorden dat er een rondvaartboot langskwam.” Het is jammer dat het allemaal weggaat, zegt Huizinga. “De stad verandert en deze boot is hetzelfde gebleven. Toen wij hier kwamen wonen, was het best luguber op het Amstelveld, er werd getippeld, het was niet altijd even prettig. Andere tijden.” Het is misschien wel wat Elsen het meeste pijn doet: dat alles zo aangeharkt en opgesmukt wordt. “Ooit waren woonschepen van mensen die anders waren. Van hippies naar yuppen. Waarom moet alles hetzelfde zijn? Aan de ene kant geeft het rust dat ie weg gaat, want ik heb er ook wel een beetje genoeg van. Het wordt steeds drukker. Aan de andere kant is het dood- en doodzonde.”||https://www.parool.nl/nieuws/oudste-woonschip-van-de-stad-verlaat-amsterdam-dit-is-dood-en-doodzonde~b6044520/
2022-08-23||Ongelooflijke foto’s van Jupiter: James Webb-telescoop maakt unieke beelden van gasreus||Jupiter is met het blote oog wel te zien aan de avondhemel, maar meer dan een sterk stralend object is het niet voor de meeste kijkers. Tot je een blik werpt door een telescoop. Dan geeft het hemellichaam zijn geheim al snel prijs. Het is geen ster, maar een planeet. Scherper dan de beelden die James Webb maakt, kan het niet. Niet geplaagd door atmosfeer en bewolking tuurt de ‘sterrenkijker’ het zwerk in. De nu gepubliceerde foto’s zijn opgebouwd uit meerdere beelden. Die compositie gunt ons aardbewoners een nieuwe blik op de enorme planeet. “Zo kun je Jupiters grote rode vlek zien, rechts onderaan,” zegt de Vlaamse wetenschapsexpert Martijn Peters na publicatie van de foto’s. “Dat is een storm die groot genoeg is om de aarde te verzwelgen.” Hij wijst ook op de vage ringen en verre sterrenstelsels die je kan zien op de achtergrond. undefined “De talrijke, heldere witte ‘vlekken’ en ‘strepen’ zijn waarschijnlijk wolkentoppen op zeer grote hoogte van gecondenseerde warmtestromingen,” zegt Heidi Hammel, interdisciplinair Webb-wetenschapper voor zonnestelselwaarnemingen. Ook de manen van Jupiter zijn te zien op deze foto. “We hebben Jupiter nog nooit zo gezien. Het is allemaal heel ongelooflijk,” zegt Imke de Pater van de Universiteit van Californië. Zij leidde mede de waarnemingen. “We hadden eerlijk gezegd niet verwacht dat het zo goed zou zijn.” De 10 miljard dollar kostende opvolger van de Hubble-ruimtetelescoop van Nasa en het Europees Ruimteagentschap is eind vorig jaar gelanceerd en observeert sinds de zomer de kosmos in het infrarood. De beelden worden daarna kunstmatig gekleurd om de kenmerken te laten opvallen. “Dit is omdat infrarood licht onzichtbaar is voor het menselijk oog,” legt Peters uit. Wetenschappers hopen met Webb de dageraad van het heelal te kunnen aanschouwen, door helemaal terug te kijken naar de tijd waarin de eerste sterren en sterrenstelsels − 13,7 miljard jaar geleden − werden gevormd. In juli presenteerden de samenwerkende ruimtevaartorganisaties de eerste beelden die James Webb schoot. Daarop zijn duizenden sterrenstelsels te zien, waarvan sommige licht uitstralen dat 13 miljard jaar onderweg is geweest. Ook zijn er foto's gemaakt van een zwart gat, de geboorte en dood van een ster. Op de eerste beelden zijn honderden nieuwe sterren te zien zijn, die nooit eerder werden waargenomen. Ook zijn gaswolken te zien, die de basis kunnen vormen voor nieuwe sterren of planeten. “Ook alles waar wij uit bestaan komt hieruit voort,” zei een wetenschapper enthousiast bij de presentatie.||https://www.parool.nl/wereld/ongelooflijke-foto-s-van-jupiter-james-webb-telescoop-maakt-unieke-beelden-van-gasreus~b1442f90/
2022-08-23||Welke kant hij ook koos, Salah stuitte op twee gifkikkers uit de eredivisie||Er was één moment dat alles zei over de wedstrijd Manchester United-Liverpool. Mo Salah moest een beetje lachen nadat hij voor de zoveelste keer was afgebluft door Malacia. Als hij naar binnen schoof en Malacia een paar seconden kwijt was, stuitte Mo op Martínez, de tweede gifkikker van dienst. Die zette een keer druk op 20 meter van het doel van Liverpool. Dat kenden ze nog niet in de Premier League. Salah lijkt me wel een gast die op zeker moment aan Malacia heeft gevraagd of hij een beetje kon dimmen. Milner dimde zeker niet toen hij Virgil van Dijk op een scheldpartij trakteerde na het doelpunt van Sancho. Milner zelf viel om door diens schijnbeweging en zag hoe Van Dijk stokstijf wortel schoot, handjes op de rug. Uitstappen was geen optie. Gelaten liet Virgil Milners woede over zich heenkomen.||https://www.parool.nl/sport/welke-kant-hij-ook-koos-salah-stuitte-op-twee-gifkikkers-uit-de-eredivisie~bde33965/
2022-08-23||Simone Kleinsma keert na dertig jaar terug in de duistere musical ‘Sweeney Todd’||Ze hadden elkaar tot vorige week nog nooit in het echt gezien, maar dat had zomaar anders kunnen lopen. Toen Simone Kleinsma in 1993 door het land toerde met de musical Sweeney Todd, zette de Vlaming Hans Peter Janssens zijn eerste stappen in de musicalwereld. “Ik speelde in dat jaar mee in De man van La Mancha, met Ramses Shaffy,” vertelt de Antwerpenaar (60), die volgend jaar naast Kleinsma staat in Sweeney Todd. Kleinsma (64) begrijpt het als geen ander dat ze elkaar dertig jaar geleden niet zagen: “Weet je wat het is: als je zelf druk bezig bent met een grote toer, dan zie je heel weinig andere voorstellingen. Je bent dan blij als je één avond in de week op de bank kunt ploffen.” Voor Kleinsma, die in 1993 naast Ernst Daniël Smid stond in Sweeney Todd, was het decennialang een diepe wens om de duistere musical nog eens te kunnen spelen. Dat gebeurt in april volgend jaar, vijf weken lang in het Amsterdamse theater DeLaMar. De aanleiding is triest: het overlijden eind vorig jaar van Stephen Sondheim, schrijver en componist van de teksten en muziek van onder meer de musicals West Side Story en Sweeney Todd. Kleinsma: “Op het gevaar af te technisch te worden: Sondheims melodieën en akkoorden zijn zo bijzonder, op het mallige af. Als je denkt dat-ie omhoog gaat met z’n noten, gaat hij juist naar beneden en andersom. Daardoor lijkt het een grote uitdaging, maar na drie minuten is het volkomen logisch. Al moet je wel blijven opletten, want er wordt ontzettend veel door elkaar heen gezongen. En er zitten nauwelijks dialogen in zijn producties, meestal is het ‘doorgezongen’, zoals wij dat noemen.” Kleinsma speelde Sweeney Todd toen het musicalgenre in Nederland net populair werd. “Ik vond het van lef getuigen dat Joop van den Ende destijds Sweeney Todd naar Nederland haalde. Het is een aparte musical. Omdat het doorgezongen wordt, je moet echt opletten als publiek. Dit is geen voorstelling om lekker bij achterover te leunen en over je heen te laten komen. Destijds was Nederland daar misschien nog niet helemaal klaar voor, nu wel.” Samen met Janssens zingt Kleinsma zondagavond één nummer uit de musical op de Uitmarkt in Amsterdam, de start van het culturele seizoen. Bij de Belgische bariton liggen de liedteksten nog iets verser in het geheugen dan bij Kleinsma (‘voor mij is het een jong mensenleven geleden’); in Vlaanderen speelde hij in 2019 nog de rol van Sweeney Todd – een bloeddorstige barbier, die zijn klanten vermoordt tijdens een knipbeurt en hun lichamen aan de medeplichtige mevrouw Lovett (volgend jaar dus weer gespeeld door Kleinsma) geeft. Janssens: “Dat was wel een kleinere productie, de musicalwereld is bij ons gewoonweg niet zo groot als hier in Nederland. Het publiek apprecieert hier veel meer. Het valt me altijd op dat het Nederlandse theaterpubliek altijd een staande ovatie geeft na een voorstelling. Dat is in België alleen als de mensen het écht, écht, écht heel goed vinden.’’ Kleinsma: “Dat was hier vroeger ook echt niet hoor, maar dat is gewoon zo gegroeid de laatste jaren.” Janssens: “Bij Sweeney Todd blijven de mensen zitten bij het applaus, als ze dit gelezen hebben.” Kleinsma: “Ik weet wel dat ik nog voor Sweeney Todd, eind jaren tachtig, Sweet Charity speelde. Eerst in Nederland en daarna ook in Vlaanderen. Dat is een stuk waar behoorlijk veel lach in zat. Ik weet nog dat ik Antwerpen na afloop op een terras zat en iemand uit het publiek zag zitten, want hij had een programmaboek bij zich. Die meneer vroeg aan mij wat ik van de avond vond. Ik zei dat ik een beetje moest wennen, dat het publiek vrij rustig was geweest. Allez, zei hij, wij willen u niet storen door te lachen.” Janssens knikt instemmend: “Zo denkt het Vlaamse publiek echt. De mensen genieten zeker, maar laten dat misschien iets minder blijken.”||https://www.parool.nl/kunst-media/simone-kleinsma-keert-na-dertig-jaar-terug-in-de-duistere-musical-sweeney-todd~b624fa54/
2022-08-23||Vrijspraak na veronderstelde Hiltergroet coronademo Amsterdam||De verdachte zou op 21 maart vorig jaar, tijdens een uiterst onrustig verlopen coronademonstratie in Amsterdam, een aantal ME’ers op die manier hebben beledigd. Politierechter Janssen, gezeten achter zijn rechterstafel, maakte het gebaar omdat de verdachte (28) niet wilde voordoen hoe hij zijn arm precies had bewogen. Een Hitlergroet was het in elk geval niet geweest, hield hij vol. Meer een ‘uitzwaaigebaar’, dat door de betrokken ME’ers (vier van hen deden aangifte) verkeerd was geïnterpreteerd. “Een cynisch militair gebaar, vanaf de fiets. Een opwelling. Zo van: oké, dag en tot ziens. Het was niet mijn bedoeling een Hitlergroet te doen, dat is mijn gedachtegoed helemaal niet. Ik heb er niks bij geroepen. De ME’ers zaten hoog in hun emotie, op een heel ander niveau dan ik.” De verdachte was, fietsend door de stad, ‘geïrriteerd’ en wilde zijn ‘ongenoegen uiten’. Hij was het niet eens geweest met de grootschalige inzet van de politie, die hem al een paar keer de weg had versperd en had bevolen rechtsomkeert te maken. Na het maken van het gebaar werd hij naar eigen zeggen op de Herengracht van zijn fiets getrokken, tegen een politiebus gekwakt en vervolgens urenlang opgesloten in een cel. “Totaal overtrokken,” aldus de beklaagde, die geen advocaat had en zijn eigen verdediging voerde. Hij kreeg van justitie aanvankelijk een strafbeschikking van 340 euro, maakte daartegen bezwaar en belandde op die manier voor de politierechter. Het Openbaar Ministerie vond een veroordeling op zijn plaats: op basis van de proces-verbalen zou te concluderen zijn dat het wel degelijk een Hitlergroet was geweest. “Een uiting van extremistisch gedachtegoed,” aldus de officier, “kwetsend voor een grote groep mensen.” Het gebaar was nota bene op een steenworp afstand van het Anne Frank Huis gemaakt, tekende zij daar bij aan. De officier eiste een voorwaardelijke boete van 250 euro. Rechter Janssen sprak de verdachte na enig beraad vrij. Hij was er niet van overtuigd geraakt dat de man de ME’ers opzettelijk een Hitlergroet had gebracht. Als het gebaar gepaard was gegaan met iets anders (Janssen bracht hierbij twee vingers onder zijn neus, als waren zij de bekende snor), dan was het een uitgemaakte zaak geweest, zei hij. Nu bleef er twijfel over wat het was geweest. Het OM beraadt zich nog over de vraag of het berust in het oordeel van de rechter of ertegen in beroep gaat.||https://www.parool.nl/nederland/vrijspraak-na-veronderstelde-hiltergroet-coronademo-amsterdam~bdac0610/
2022-08-23||Lagere opkomst bij prik tegen virus baarmoederhalskanker||Ongeveer 800.000 tieners waren uitgenodigd. Zo’n 400.000 kinderen die nog niet zijn ingeënt, krijgen in de komende weken nogmaals een uitnodiging. HPV is een virus dat onder meer baarmoederhalskanker kan veroorzaken. Er bestaat een vaccin tegen. Dat werd in voorgaande jaren gegeven aan meisjes van 13 jaar en ouder. Dit jaar is de leeftijd landelijk omlaaggegaan naar 10 jaar en 9 jaar in Amsterdam. Bovendien kunnen voor het eerst ook jongens de prik krijgen. De opkomst is het laagst onder jongens die in 2004 zijn geboren. Zij worden dit jaar 18. Een op de drie uitgenodigde jongens in die groep heeft de prik gehaald. Van de jongens uit 2012, die dit jaar 10 worden, is bijna 43 procent gevaccineerd. Bij de meisjes uit 2012 heeft ruim 49 procent de eerste prik gehaald. De gevaccineerde kinderen kunnen vanaf eind augustus hun tweede prik halen. Een op de tien vaccinaties is anoniem. Het RIVM weet het geslacht en het geboortejaar van die kinderen niet. De percentages kunnen dus in werkelijkheid iets hoger zijn. In vorige jaren was rond deze tijd van het jaar ongeveer 60 procent van de uitgenodigden gevaccineerd tegen HPV. Dat de opkomst nu lager is, kan volgens het RIVM komen doordat voor het eerst jongens zijn uitgenodigd. “Sommige jongeren en hun ouders hebben dan meer tijd nodig om een vaccinatiekeuze te maken. Bovendien viel de uitnodiging voor de HPV-vaccinatie bijna tegelijk in de bus met de uitnodiging voor een coronavaccinatie,” verklaart vaccinatiechef Jeanne-Marie Hament van het instituut. Jongens kunnen het virus bij zich dragen zonder het te weten en dan een meisje ermee besmetten wanneer ze seksueel actief worden. Zelf kunnen ze door het virus peniskanker oplopen. Dan moet de penis mogelijk geheel of gedeeltelijk geamputeerd worden. Volgens het RIVM krijgen elk jaar ruim 1100 vrouwen en bijna 400 mannen kanker door HPV. De uitnodigingen zijn dit voorjaar verstuurd aan jongens en meisjes die zijn geboren in 2004, 2006, 2008, 2009 en 2012. Begin volgend jaar kunnen kinderen uit 2005, 2007, 2010, 2011 en 2013 zich laten inenten. De HPV-vaccinatie maakt deel uit van het Rijksvaccinatieprogramma. Daarin zitten ook de inentingen van kinderen tegen ziektes als difterie, kinkhoest, tetanus, polio, bof, mazelen en rodehond.||https://www.parool.nl/nederland/lagere-opkomst-bij-prik-tegen-virus-baarmoederhalskanker~bef001e1/
2022-08-23||Vier Amsterdammers in Antwerpen gearresteerd bij pand van familie kickbokser Ben Saddik||Ze worden verhoord door de federale gerechtelijke politie. De auto van de Nederlanders trok de aandacht van de politie. Na aanhouding vond de politie een vuurwapen en brandbommen in de auto, aldus Kato Belmans van het Antwerps parket. Het Belgisch Openbaar Ministerie laat weten dat het gaat om mannen van 18, 20 en twee van 17. De meerderjarige arrestanten worden verdacht van verboden wapenbezit en lidmaatschap van een criminele organisatie. Hun twee zeventienjarige bijrijders zijn voorlopig in een gesloten jeugdinstelling ondergebracht. Wat de Nederlanders precies van plan waren, is nog niet duidelijk. Mogelijk waren de mannen een aanslag in het drugsmilieu aan het voorbereiden, schrijft de Vlaamse krant HLN. De aanhouding vond plaats op de Luitenant Lippenslaan in Borgerhout, vlak bij een eetzaak die deze zomer al drie keer eerder doelwit was van een aanslag. Onbekenden trapten onder meer de deur bij deze zaak in en gooiden een brandbom naar binnen. Ze schreven ook ‘dief’ op de rolluiken. Een week eerder werd het pand onder vuur genomen met een kalasjnikov. Twee jongemannen werden toen kort na de aanslag gearresteerd met het wapen in hun bezit. Het pand in kwestie was in handen van de familie van kickbokser Jamal Ben Saddik. Zijn broer, Saïd Ben Saddik, runde vanuit dit pand een telefoonwinkel. Saïd Ben Saddik is verwikkeld in een aantal drugsonderzoeken. Hij zou ruzie hebben met opdrachtgevers die hem ervan verdenken een (deel van een) drugslading te hebben gestolen.||https://www.parool.nl/wereld/vier-amsterdammers-in-antwerpen-gearresteerd-bij-pand-van-familie-kickbokser-ben-saddik~b4527463/
2022-08-23||Minister Kaag weer thuis na ziekenhuisbezoek ||‘Tot mijn spijt kan ik vandaag niet deelnemen aan het debat,’ meldt Sigrid Kaag zojuist via Twitter. ‘Vanochtend werd ik onwel en ben ik naar het ziekenhuis gegaan. Ik hoop mijn werk snel weer te hervatten.’ Premier Mark Rutte zei in het debat dat het ‘een stuk beter gaat’ met Kaag. “Het lijkt erg mee te vallen.” Toen bekend werd dat Kaag wegens ziekte niet bij het debat aanwezig zou zijn, pleitte onder meer de PVV voor uitstel van het debat. Volgens PVV-leider Geert Wilders was de aanwezigheid van Kaag van groot belang, omdat zij na het interview gezegd zou hebben geen vertrouwen meer te hebben in Hoekstra. In het AD zei Hoekstra vrijdag als CDA-leider dat de stikstofdoelen van het kabinet ‘niet heilig’ zijn voor zijn partij. Dat kwam als grote verrassing voor de andere coalitiepartners. Die waren niet op de hoogte gesteld van het gewijzigde standpunt van het CDA. Deze week is voor de minister van Financiën juist uiterst druk omdat de deadline verstrijkt om de koopkrachtpijn voor het lopende en het komende jaar te verzachten. Coalitiepartijen VVD, D66, CDA en ChristenUnie moeten deze week tot overeenstemming komen over het koopkrachtpakket. In het debat over de ‘stikstofbom’ van Wopke Hoekstra ontbreekt Kaag dus ook, andere politici wensen haar sterkte, maar vinden het wel ‘onhandig’ dat de D66-leider er niet bij is. D66 hecht van de vierpartijencoalitie het meeste aan de vroege stikstofdeadline van 2030. In de ministerraad afgelopen vrijdag voelde de partij zich verraden door de plotselinge draai van Wopke Hoekstra (CDA): “Het vertrouwen is weg,” concludeerde ze hardop.||https://www.parool.nl/nederland/minister-kaag-weer-thuis-na-ziekenhuisbezoek~b5737cd7/
2022-08-23||Marjolijn & Mila-Marie: ‘Ik ben superblij met de vrije, creatieve en open opvoeding die ik gehad heb’||“Als ouder wil je dat kind zelfredzaam en weerbaar is. Mila-Marie is dat, ik ben dankbaar dat ze haar weg vindt. En ze is daar nog lang niet klaar mee. Soms stemt dat me droevig: ik ga niet alles van haar meemaken. Het is als ouder lastig om je kind zijn grenzen te laten ontdekken. Ze kan erg streng voor zichzelf zijn en bijvoorbeeld tot laat doorwerken. Slaap je wel goed, vraag ik haar dan, eet je wel goed? Mijn moeder deed dat ook bij mij en dan dacht ik: jahaa. Nu ik ouder ben, snap ik dat dat haar manier van liefde tonen was. Mila maakt me bewust van veel dingen. Ze heeft me geleerd wat overprikkeling is. Nu weet ik dat ik daar soms, net als zij, last van heb. Ze is ook erg feministisch, heel leuk. Toen ik jong was, was grensoverschrijdend gedrag vanzelfsprekender. Ik heb dat zelf meegemaakt. Het groeiende bewustzijn was voor mij helend: ik begrijp nu dat dit met een machtspositie te maken had, waar ik toen niet tegen opgewassen was. Als moeder is het je grootste angst dat je dochter hetzelfde overkomt. Als ze vroeger op MSN zat, zat ik als een soort spion mee te kijken: is het geen vieze oude man of vrouw met wie je aan het chatten bent?” Het eerste jaar na Mila’s geboorte bleef ik thuis. Daarna ben ik weer gaan spelen. Haar vader werkte overdag, ik ’s avonds, dat hebben we altijd zo gedaan. Als ik in Amsterdam of Utrecht optrad, kwamen ze langs. Dan zat ze in mijn kleedkamer te tekenen. Toen ze nog echt jong was, mocht ze van mij niet in de gangen van het theater rondlopen. Toen ik last had van stress voor een voorstelling, heeft ze daarom een keer op eigen initiatief een hele tijd op het toilet ­gezeten om me niet tot last te zijn. Zo zielig. Ik vind het heerlijk als ze er is. Tegelijk voel ik me met Mila in de zaal ook altijd erg kwetsbaar. Er kunnen tweeduizend mensen zitten en ik ben er niet mee bezig, maar als Mila er zit word ik zenuwachtig. We hebben jarenlang de traditie gehad om samen naar het kerstcircus te gaan. Daar waren we allebei dol op, dacht ik. Tot ze zei dat ze het eigenlijk te heftig vond: het idee dat er elk moment iemand kan vallen, dieren die kunstjes moeten uitvoeren en dan ook nog harde muziek. Ik vond het zielig en grappig tegelijk: wat heb ik haar aangedaan!?” “Opgroeien met mijn moeder was echt never a dull moment. Het was geen huisje-boompje-beestje. Ze werkte ’s avonds, dus als ik uit school kwam was er thee met een koekje en had ze gekookt, maar ik at altijd met mijn vader. Ik heb het nooit vervelend gevonden, ik weet niet beter en het was ook avontuurlijk. Tijdens een grote tour was ze alleen op maandag thuis en ging ik in de weekends naar haar toe. Dat waren voor mij minivakanties. Overdag verkenden we samen de omgeving, ’s avonds maakte ik huiswerk in haar kleedkamer en kletsten we tijdens het opmaken. Ze vraagt ze zich soms af of ze het niet anders had moeten aanpakken. Het idee van een ‘gezonde’ opvoeding is immers dat allebei de ouders regelmatig aanwezig zijn. Maar ik ben superblij met de vrije, creatieve en open opvoeding die ik gehad heb. Op mijn veertiende zijn mijn ouders gescheiden. Dat is goed geweest, maar toen was het heel heftig. Ik was boos en moeilijk. Ik bleef bij mijn vader in Amsterdam wonen, m’n moeder ging naar Amstelveen en kreeg na een tijdje een nieuwe vriend. In mijn ogen was zij weggegaan. Ik heb het haar en mijn stiefvader niet makkelijk gemaakt. Ik handelde veel uit emoties. Later ging ik begrijpen dat het niet zo zwart-wit was als het toen voelde en mijn moeder is altijd heel goed met me blijven communiceren. Gelukkig duurde die lastige periode niet superlang, een jaar of twee. We spreken elkaar nu elke dag. Als het niet goed met me gaat, word ik stiller, dat merkt ze meteen. Ik kan advies aan haar vragen en tegelijkertijd merk ik dat ze nu ook steeds meer advies aan míj vraagt, over werk bijvoorbeeld. We zijn allebei gevoelig, maar ik ben zakelijker. Daardoor vindt ze me soms bot. Als ik bezig ben, zeg ik: ‘Nu even niet.’ Zij vindt dan dat ik hard doe. Maar ik kan haar daardoor wel helpen met zakelijke dingen, waar zij kwetsbaarder in is. We houden allebei veel rekening met anderen. Dat is een goede eigenschap, maar zorgt er soms voor dat we niet tot een beslissing kunnen komen omdat we allebei zo gefocust zijn op wat voor de ander het prettigst is. We gingen altijd naar een dorp in Italië waar allerlei Nederlandse kunstenaars een huisje hadden. Iedereen zat daar met zijn kinderen, het was één grote culturele bende; met z’n allen theatermaken op het plein. Onze vakanties waren soms net een film.”||https://www.parool.nl/ps/marjolijn-mila-marie-ik-ben-superblij-met-de-vrije-creatieve-en-open-opvoeding-die-ik-gehad-heb~bdd58c89/
2022-08-23||De Japanse sandwiches van Ranchi eet je nu ook in De Pijp||Sommige Amsterdammers kennen de sando’s – Japanse sandwiches – van Ranchi al sinds de pandemie. Destijds werden ze alleen thuisbezorgd. Een paar weken geleden hebben de broers Sebastiaan (32) en Christiaan Roosink (28) een zaak in De Pijp geopend, waar je kunt lunchen of afhalen. De broertjes zaten tijdens de lockdown net als iedereen thuis en begonnen zich, daarin waren ze ook niet de enigen, al snel te vervelen. “We gingen op zoek naar iets nieuws. Via YouTube kwamen we bij de Japanse sando’s uit. In Nederland waren die nog niet zo bekend, dus we grepen onze kans.” Ze bedachten een paar sandwiches, maakten een Instagrampagina aan en werden snel opgepikt door @elizabethonfood, een bekende influencer. “Toen ging het balletje rollen,” zegt Sebastiaan lachend. In het begin leverden de broers alles zelf, met de fiets. Daarna werkten ze een tijdje samen met andere restaurants. “We huurden de keukens af die in de middag gesloten waren.” Op een gegeven moment besloten ze op zoek te gaan naar een investeerder en een pand. “We maakten de stap om verder te groeien.” Bij Ranchi kun je bijvoorbeeld een Chicken katsu (€9) of Tunal Mayo (€9) bestellen. Voor wie liever geen vlees of vis eet, staat de Plantbased chicken katsu (€13) op de kaart. “Het is leuk om onze eigen zaak te hebben. We hebben alles zelf verbouwd en de keuken is groot genoeg om nieuwe gerechten te bedenken.” De Roosinks hopen dat zowel mensen die hen al vanaf het begin kennen als nieuwe gezichten langskomen om hun Japanse sandwiches te ontdekken. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/de-japanse-sandwiches-van-ranchi-eet-je-nu-ook-in-de-pijp~bef311cf/
2022-08-23||In de podcast Alle Eerste Dingen zeggen de makers overal ja op||MN: “Ik ervaar veel angsten op sociaal vlak. Festivals vind ik bijvoorbeeld verschrikkelijk, terwijl Marco ieder weekend op een andere staat.” MD: “Ik ben vroeger veel gepest en heb toen besloten dat ik me nergens meer voor ga schamen en nergens meer bang voor ga zijn, want het maakt toch niets uit.” MD: “Hoe ga je naar de sauna is veelgevraagd, of hoe maak je ruzie met een vriend. We nemen de luisteraars vanuit onze eigen ervaringen stap voor stap mee in hoe zoiets gaat.” MN: “Het is een luchtige podcast, maar we geven ook veel praktische tips.” MD: “En we starten altijd met iets kleins dat we zelf voor de eerste keer hebben gedaan, zoals een tosti met pindakaas en sambal eten.” MN: “Marco heeft eens een gedragen onderbroek verkocht. Ik wil nu ook wel een slipje op Marktplaats zetten. Dat soort dingen geven het leven wat mij betreft sjeu.” MD: “Hoe het is om als man op hakken te lopen, daar ben ik ook heel benieuwd naar. En of het helpt om para­cetamol te slikken voor je hakken gaat dragen, zoals de moeder van Mignon beweert.” MN: “Het is normaal om iets spannend te vinden, maar dat is geen reden het uit de weg te gaan. Je over angsten heen zetten sterkt je in je zelfvertrouwen. Daarom zeg ik tegenwoordig overal ja op, hoe eng ook.”||https://www.parool.nl/ps/in-de-podcast-alle-eerste-dingen-zeggen-de-makers-overal-ja-op~b14b9e8c/
2022-08-23||Een avondwandeling langs het Stenen Hoofd ||A. We maken een wandeling na zonsondergang, want naast het vertier van de horeca en diverse podia is er op straat en in de buitenlucht veel te zien. We beginnen bij het vallen van de avond bij de voormalige havenpier. Het Stenen Hoofd, uit 1902, was tot 1968 in gebruik voor de overslag van goederen van schepen op vrachtwagens en treinen en is gebouwd op elfduizend palen. In de jaren zeventig ontstond er gevaar voor instorting en verloor het Stenen Hoofd zijn functie. Een deel werd afgegraven, waardoor een deel van de heipalen zichtbaar werd. Door de jaren heen waren er allerlei plannen voor een van de laatste stukjes rauw Amsterdam: van een opvangcentrum voor drugsverslaafden tot luxueuze woontorens. Maar er kwam niets van en het is tegenwoordig een heerlijke hangplek waar jaarlijks filmfestival Pluk de Nacht plaatsvindt. B. We lopen van het Stenen Hoofd langs het water richting Centraal Station. Hier voel je de grote stad aan het water, een gevoel dat in de rest van de binnenstad ontbreekt. Het spoor werd vanaf 1869 ontwikkeld op last van het rijk en verbrak de fysieke band van het centrum met het IJ. Het maritieme deel aan de Haarlemmerstraat, inclusief de Houttuinen, werd losgesneden van de Westelijke Eilanden, waardoor dit havengebied in twee stukken werd geknipt. De recente bebouwing op het Westerdokseiland keert zich gelukkig niet van het IJ af. Het is heerlijk om hier in de avondzon te flaneren langs de waterkant. C. We komen aan op Centraal, een lichtbaken in de avond. We nemen de pont naar de NDSM-werf. De gratis boottocht kan wedijveren met de eveneens kosteloze Staten Island Ferry die 24/7 heen en weer vaart tussen Manhattan en Staten Island in New York City. Het GVB zou alleen die vaartijden nog moeten kopiëren. D. We zien rechts de A’DAM Toren, het 80 meter hoge bouwwerk dat in 1966 is ontworpen door architect Arthur Staal in opdracht van Koninklijke Shell. In 2016 is de toren na renovatie herdoopt tot A’DAM Toren, ook al een baken in de nacht. De gekleurde lampen reageren op de actualiteit, tijdens Pride schenen ze bijvoorbeeld in regenboogkleuren. E. Links van ons, voorbij het Stenen Hoofd, staat de verbouwde Graansilo die in 1898 werd opgeleverd naar ontwerp van architecten Klinkhamer en van Gendt en vernoemd werd naar de opdrachtgever Korthals Altes. In 2001 werd de silo, na geruime tijd gekraakt te zijn geweest, door architect André van Stigt verbouwd tot wooncomplex en in 2003 ontwierp architectenbureau MVRDV aansluitend op dit erfgoed woningen en bedrijfsruimten. F. Bij aankomst op de NDSM-werf maken we een ronde langs de kunstwerken. Vanaf 1 september is het nieuwste werk Barrier Tape van de Spaanse kunstenaar SpY te zien op de Load-out, de strip aan de waterkant links van Pllek. SpY staat bekend om grote installaties waarin stedelijke landschappen en steden verkend worden als speelplaatsen. We lopen naar de kop van de NDSM om te kijken naar het kunstwerk The After Glow van kunstenaar Navid Nuur. Je ziet een samenspel tussen materiaal, architectuur en zintuigen. G. Over het water tekent de Pontsteiger van architecten Arons en Gelauff uit 2019 zich af tegen het zwerk. De uitzonderlijke gewoonte van de Nederlanders om ’s avonds de gordijnen niet te sluiten levert ook hier interessante inkijkjes op. We nemen het pontje (veer F7) naar de halte Pontsteiger. Let op! De laatste pont vertrekt om 23.40 uur vanaf halte NDSM. H. Om zo dicht mogelijk bij het water te blijven, wandelen we langs de oude houthaven die in 1876 werd gegraven, tegelijk met het Noordzeekanaal. Het voormalig pakhuis aan de Oude Houthaven biedt nu plaats aan ateliers en werkplaatsen. We zwaaien naar de huurders die er genieten van het uitzicht op het water. I. Via de silodam gaan we weer terug naar het Stenen Hoofd, waar je nog tot en met zaterdag elke avond een film in de openlucht kunt gaan bekijken tijdens het eerdergenoemde Pluk de Nacht. Behalve films zijn er ook speciaal voor het festival vervaardigde kunstwerken te zien, met als thema ‘de stad als speeltuin’, van Simon Wald-Lasowski, Splitter Splatter, Caroline Ruijgrok & Sajoscha Talirz en Menzo Kircz. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95. Luister ook naar onze podcast Amsterdam wereldstad||https://www.parool.nl/ps/een-avondwandeling-langs-het-stenen-hoofd~bbfc3e20/
2022-08-23||Stevige concurrentie voor Ajax: ook Tottenham Hotspur heeft Hakim Ziyech op de korrel||Bronnen vanuit Engeland verzekeren dat Tottenham Hotspur inmiddels de pijlen ook op de 29-jarige Ziyech heeft gericht en dat de club deze week een verhuizing binnen Londen wil bespreken. Manager Antonio Conte wil nog een aanvaller - bij voorkeur met ervaring - aan zijn selectie toevoegen. Daarvoor was eerder Nicolo Zaniolo van AS Roma in beeld, maar de Italiaanse international is door trainer José Mourinho overtuigd om in Rome te blijven. Ziyech mag en wil vertrekken bij Chelsea, waar hij weinig perspectief heeft op een basisplek. De sierlijke linkspoot sprak de voorbije dagen met Ajax, dat voorsorteert op een eventueel vertrek van aanvaller Antony naar Manchester United voor een recordsom. In dat geval zien trainer Alfred Schreuder, die eerder met Ziyech in Enschede en Amsterdam werkte, en de clubleiding de voormalige sterspeler het liefst terugkeren. Een groot deel van de achterban van Ajax hoopt vurig op een hereniging met de assistkoning en publiekslieveling van weleer. Daarvoor moet Antony wel eerst verkocht worden. De clubleiding van Ajax houdt nog steeds rekening met een verhoogd bod van United voor de Braziliaanse smaakmaker. De landskampioen wees eerder een voorstel van tachtig miljoen euro af, maar de verwachting is dat Ajax, ondanks de wens van het technisch hart om Antony te behouden, overstag zal gaan als United met een nieuw bod de magische grens van honderd miljoen nadert of doorbreekt. Waar Ajax financieel alle zeilen moet bijzetten om Ziyech te kunnen huren van Chelsea, lijkt dat voor Tottenham geen probleem. Wel zijn de kansen op speeltijd veel groter bij de club waarmee hij in 2019 de dubbel pakte en een paar tellen van de Champions League-finale verwijderd was. Bij Spurs, de club die in die halve finale en bij de verkoop van Steven Bergwijn aan Ajax lange tijd dwars lag, ligt een vacante plek in de aanval niet meteen voor de hand. Conte is met Harry Kane, Heung-min Son en Dejan Kulusevski sterk aan het Premier League-seizoen begonnen. Voor Ziyech gloort weer een rentree in de nationale ploeg van Marokko. Vahid Halilhodzic, de bondscoach met wie de aanvaller niet door één deur kon, werd eerder deze maand ontslagen. De Marokkaanse bond ziet Ziyech dolgraag weer aansluiten voor het WK. De speler lijkt ook daarom gebaat bij speeltijd in de komende maanden. Die garantie heeft hij minder bij Spurs, al is de club uit Noord-Londen tot het eindtoernooi in Qatar in vier competities, waaronder de Champions League, actief. Ziyech maakte in 2020 voor dik veertig miljoen de overstap naar Chelsea. De oud-speler van FC Twente en Heerenveen was daarvoor bij Ajax in vier seizoenen goed voor 38 goals en 51 assists in de eredivisie. Bij Chelsea moest de Drontenaar de afgelopen twee jaar vooral genoegen nemen met invalbeurten. In de Premier League was hij zes keer trefzeker en fungeerde hij even vaak als aangever. Zijn mooiste goal, een krul in de bovenhoek van twintig meter, maakte hij tegen Tottenham. Bij die club kan Ziyech, die eerder deze zomer nog werd begeerd door AC Milan, zijn Engelse droom nu dus overeind houden. Chelsea heeft de virtuoos niet meer nodig. De club met wie Ziyech in zijn eerste jaar de Champions League-titel veroverde, wil zich in de laatste week van de transferperiode nog versterken met aanvallers Pierre-Emerick Aubameyang van Barcelona en Anthony Gordon van Everton.||https://www.parool.nl/sport/stevige-concurrentie-voor-ajax-ook-tottenham-hotspur-heeft-hakim-ziyech-op-de-korrel~bffb2aa2/
2022-08-23||TUI komt in winter met nachttrein vanaf Amsterdam CS naar Oostenrijkse skigebieden||TUI biedt al treinreizen naar verschillende Europese steden aan. De skitrein zal vertrekken vanaf Amsterdam Centraal. Via Utrecht rijdt de trein vervolgens rechtstreeks door naar Oostenrijk. Daar splitst de trein zich op in een route naar Tirol en een route naar het Salzburgerland. Onderweg doet de trein verschillende wintersportplaatsen aan. De NS kwam vorig jaar ook al met een nachttrein die onder meer naar Innsbruck en Wenen gaat. Daarmee werd Nederland weer aangesloten op het Europese netwerk van nachttreinen, na een periode van meer dan vier jaar zonder reguliere internationale slaapverbindingen over het spoor. Ook Sunweb wil komende winter vervoer met nachttreinen aanbieden, naar de Franse Alpen.||https://www.parool.nl/nederland/tui-komt-in-winter-met-nachttrein-vanaf-amsterdam-cs-naar-oostenrijkse-skigebieden~b5faae8f/
2022-08-23||In deze Franse dorpen komt geen druppel uit de kraan en moet tankwagen water rondbrengen||Een grote tankwagen staat op straat, chauffeur Patrick Liabeuf draait aan kranen en hendels, en het water loopt van de brandweerkraan op straat via een dikke slang de tank in. “Dat is zo’n 12.000 liter, als ie vol is,” zegt Liabeuf. “Ik lever drinkwater zoals dit aan twaalf gemeenten in de omgeving. Want daar komt niets meer uit de kraan.” Na een kwartiertje is de tankwagen vol. Liabeuf ontkoppelt de slang, stapt in en rijdt weg. “Deze tank gaat naar Le Bouchet-Saint-Nicolas, 7 kilometer verderop.” Patrick Liabeuf heeft er een voltijdbaan aan: drinkwater leveren aan dorpjes, ten zuiden van Clermont-Ferrand, waar geen druppel water meer is. Dat is het gevolg van de droogte. Het waterpeil in rivieren is laag, het grondwater is ver te zoeken, maar ook in waterbassins en -reservoirs zijn de reserves soms zo goed als uitgeput. “Het voorjaar was al droog, maar in juli is er ook nog eens 80 procent minder regen gevallen dan normaal,” constateerde een Franse meteoroloog. In het overgrote deel van het land gelden waterrestricties: burgers en boeren mogen niet meer klakkeloos de kraan open draaien. Toch is de situatie ernstig. In heel Frankrijk zijn er meer dan honderd gemeenten waar eerder deze maand werd vastgesteld dat er geen drinkwater meer uit de kraan kwam. Dat was van het Middellandse Zeegebied tot aan Bretagne. In veel gemeenten werden daarna flessen water uitgedeeld aan de bewoners. Ten zuiden van Clermont-Ferrand wordt het water dus, net als op veel andere plaatsen, per tankwagen aangeleverd. “Bij ons kwam er begin juni plotseling niets meer uit de kraan,” vertelt burgemeester Josette Arnaud van Le Bouchet-Saint-Nicolas, dat zo’n driehonderd inwoners heeft. “We hebben twee waterputten in het dorp. Die stonden leeg. En dat los je niet zomaar op. Je hebt wekenlang regen nodig voor er weer genoeg in zit voor alle bewoners.” Daarom schakelde ze de tankwagen van Liabeuf in. “Die komt hier nu gemiddeld zo’n 25 keer per week. Het drinkwater wordt in onze watertoren gepompt, bovenop de heuvel, en vandaar loopt het naar de huizen. Maar dat kan natuurlijk niet doorgaan zo. Een gevulde tankwagen 25 keer per week: dat kunnen we als klein dorpje niet lang betalen.” Burgemeester Arnaud houdt haar hart vast voor de toekomst. Want de droogte van nu zou wel eens geen uitzondering kunnen zijn de komende jaren, vanwege de klimaatveranderingen. In de Franse pers wordt aan de lopende band de noodklok geluid. “De droogtes worden ernstiger, ze duren langer en ze treffen een steeds groter deel van Frankrijk,” zei meteoroloog Romaric Ciotti tegen het tijdschrift Geo. “Wat we deze zomer in Frankrijk meemaken zal straks normaal zijn,” aldus klimatoloog Agnès Ducharne in de krant Ouest France. “We zullen minder water moeten gaan consumeren: wij als consumenten, maar ook boeren. Franse boeren hebben bijvoorbeeld in de zomer veel mais staan, dat veel water nodig heeft. Maar in de zomer is het juist droog en is er weinig water.” Rond Le Bouchet-Saint-Nicolas lopen in totaal zo’n 1300 koeien rond. Dat zijn ‘grootgebruikers’ als het om drinkwater gaat, maar ook bij de boeren kwam er niets meer uit de kraan. Sinds juni rijden al die boeren nu dagelijks af en aan naar een meer, een paar kilometer verderop. Daar wordt water uit het meer gepompt, in een tank meegenomen en op de boerderij aan de koeien gegeven. Maar ook dat is voor niemand een structurele oplossing. “Ik zit nu vier uur per dag op mijn tractor, alleen om water voor mijn beesten te halen,” vertelt boer Alain Vidal. “Dat is niet vol te houden.”||https://www.parool.nl/wereld/in-deze-franse-dorpen-komt-geen-druppel-uit-de-kraan-en-moet-tankwagen-water-rondbrengen~b3d21308/
2022-08-23||Meer onderzoek nodig naar geheime ministerposten Morrison||Dat heeft zijn opvolger Anthony Albanese dinsdag op advies van de Australische procureur-generaal geconcludeerd. Premier Albanese kondigde aan dat zijn kabinet heeft besloten dat er verder onderzoek moet komen naar de geheime benoemingen. Het advies van de procureur-generaal kan volgens hem worden gezien als ‘zeer duidelijke kritiek’ met betrekking tot de gevolgen van die benoemingen hebben gehad voor de parlementaire democratie van Australië. In het schriftelijk advies uitte de procureur-generaal vooral kritiek op het feit dat het publiek en het parlement niet op de hoogte werden gebracht van Morrisons benoeming op de ministersposten. Dat was ‘onverenigbaar met de conventies en gebruiken die een essentieel onderdeel vormen van het systeem van verantwoordelijk bestuur dat wordt voorgeschreven door de Grondwet’. Morrison werd in 2020 onder meer benoemd tot gezondheidsminister, naast de zittende minister op die positie, Greg Hunt. Volgens een woordvoerder van de gouverneur-generaal van Australië, die ministers aanstelt, werd dat gedaan om te voorkomen dat de macht tijdens de pandemie bij één persoon kwam te liggen in een situatie waarin de regering extra bevoegdheden kreeg om corona aan te pakken. Morrison werd ook benoemd tot minister van Financiën en tot minister van Industrie, Wetenschap, Energie en Grondstoffen. In die laatste rol hield hij een project tegen waarbij naar gas zou worden geboord op zee. Dat besluit wordt inmiddels bij de rechter aangevochten door het benadeelde bedrijf. Morrison verklaarde eerder dat de coronapandemie een uitzonderlijke tijd was en dat hij de ministerposten in het geheim aannam omdat hij vond dat enkel hij de verantwoordelijkheid voor het land droeg. Doordat hij dit deed waren sommige ministerportefeuilles dubbel bezet zonder dat de betrokken ministers en andere sleutelfiguren binnen zijn kabinet daarvan afwisten.||https://www.parool.nl/wereld/meer-onderzoek-nodig-naar-geheime-ministerposten-morrison~b11c0caa/
2022-08-23||Man gewond bij steekpartij in Rivierenbuurt||Rond 22.50 uur werd de politie gealarmeerd vanwege de steekpartij. Zij troffen een man aan die in zijn hand gestoken was en ‘aardig wat bloed verloren’ had, aldus een politiewoordvoerder. Het slachtoffer is door ambulancepersoneel overgebracht naar het ziekenhuis. De politie heeft de buurt uitgekamd op zoek naar de verdachte, maar zonder resultaat.||https://www.parool.nl/amsterdam/man-gewond-bij-steekpartij-in-rivierenbuurt~bb209963/
2022-08-23||Hoe heter het wordt, hoe meer exotische griezels we hier zullen zien||Het wordt steeds warmer in Nederland. Dat kunnen sommige mensen wel ontkennen, maar daar trekken exotische beestjes zich niks van aan. Steeds meer flora en fauna vinden Nederland, waar het tot voor enkele decennia te koud was om te overleven, een fijne plek om te settelen. Dat geldt in principe voor alle beestjes die in deze serie zijn besproken, de teek voorop. Om daar maar meteen op door te gaan: de reuzenteek is gesignaleerd in Nederland. Hij komt uit Centraal-Europa, is een stuk groter en heeft nadrukkelijk warmte nodig. Stadsbioloog Remco Daalder: “Er zijn er nog maar een stuk of tien gevonden, maar hij komt eraan. Dus we zijn er nog niet wat enge beesten betreft. De meeste enge beesten zijn toch beesten die houden van warmte, dus je kunt er nog best een aantal bij verwachten.” Een goed voorbeeld is de tijgermug. Die brengt de gevreesde knokkelkoorts over. Knokkelkoorts is niet zo dodelijk als malaria, maar zeer pijnlijk, en een mens kan er ontzettend ziek van worden, zelfs kreupel. De tijgermug reist mee in sierbamboe uit Azië. Hij duikt in Nederland nu al regelmatig op, maar in het huidige klimaat lijkt hij zich nog niet goed te kunnen voortplanten. Daar is het wachten op. In Zuid-Limburg waren inspecteurs van de Nederlandse Voedsel en Warenautoriteit (NVWA) vorig jaar al actief bezig om de vestiging van de Aziatische tijgermug te bestrijden. Limburgers werden opgeroepen om hun tuinen te controleren op broedplaatsen: plekjes met brak water. Daalder: “Het schijnt dat zelfs de malariamug al op Schiphol voorkomt. Die komt met vliegtuigen uit Afrika mee. Al is er nog geen geval bekend van iemand die in Nederland malaria heeft opgelopen.” Ook het mediterraan draaigatje, een mierensoort uit Italië en Spanje, nadert Amsterdam. De mieren reizen mee met plantmateriaal zoals olijfbomen. Anders dan inheemse mieren, waar de koninginnen met elkaar concurreren, werken bij het mediteraan draaigatje koninginnen juist samen. Zo vormen ze superkolonies en dringen huizen binnen. Ze kunnen ook bijten. Er zijn zo’n dertig kolonies van draaigatjes bekend, in grote delen van Rotterdam, Wageningen, de Achterhoek en ook in Almere. Ze komen dus dichterbij. Al kunnen ze in principe al aanwezig zijn in elk tuincentrum om de hoek. Bastiaan Meerburg, tot voor kort directeur bij Stichting Kennis- & Adviescentrum Dierplagen (KAD): “Ik ken het verhaal van een Brabants stel dat een olijfboom voor hun huwelijksfeest kreeg. Twee jaar later zat er een enorme kolonie draaigatjes bij hen in de tuin. Het is wel een gedenkwaardig cadeau.” Er zijn zelfs lieveheersbeestjes die kunnen bijten, en dan moet het toch niet gekker worden. Dat is het Aziatische lieveheersbeestje. Een aantal soorten daarvan krijgt inmiddels vaste voet aan de grond in Nederland. “Ik heb hem gewoon hier in de tuin,” zegt bioloog en schrijver Geert-Jan Roebers. “Daar heeft hij al de overhand.” Het beestje is iets groter dan het Europese lieveheersbeestje en te herkennen aan de deukjes in het dekschild. Hun beet is ook weer niet dramatisch, maar even vervelend is het wel. Daalder: “Niet dat je denkt: wat leuk, ik zet hem even op de arm van mijn kind. Daarna is het huilen natuurlijk.” Overigens zitten de meeste exoten vooralsnog in het water. In sommige rivieren is naar schatting al zo’n 80 procent van de biomassa exotisch, met allerlei soorten rivierkreeften en kleine waterinsecten. Ook in het IJmeer. Voor een positieve blik op al die bijtende en prikkende nieuwkomers, moeten we ook in deze slotaflevering weer bij Roebers zijn. De bioloog: “In de tropen zitten sowieso veel meer soorten insecten, dus in positieve zin wordt het hier rijker aan soorten insecten. Dus voor degenen die van insecten houden: er komen ook allemaal leuke sprinkhanen en krekeltjes. Of de koninginnenpage, een prachtige vlinder, die je twintig jaar geleden niet zag, maar nu wel. Maar wat irritante beesten betreft: de opkomst van de bedwants heeft natuurlijk ook met de stijgende temperatuur te maken.” En Meerburg: “Sommige mensen zullen zeggen: het akeligste beest is de mens. Daar is iets voor te zeggen natuurlijk. Ik hou het zelf toch bij de bedwants.”||https://www.parool.nl/amsterdam/hoe-heter-het-wordt-hoe-meer-exotische-griezels-we-hier-zullen-zien~b1792b0e/
2022-08-23||‘Qatar ontwijkt belasting via Nederland’||De organisator van het WK voetbal bespaarde tussen 2014 en 2020 minstens 40 miljoen euro door een fiscale constructie met twee in Amsterdam gevestigde dochterbedrijven. Dit blijkt uit onderzoek van de Volkskrant. Het is ongebruikelijk dat een nationale staat via een brievenbusconstructie in Nederland belasting op investeringen in derde landen ontwijkt. Qatar gebruikt QIA om opgepotte olie- en gaswinsten te investeren in de wereldeconomie. Het staatsfonds is eigenaar van onder meer voetbalclub Paris Saint-Germain en talloos prestigieus vastgoed, waaronder het Amstelhotel in Amsterdam. Waarschijnlijk ligt het bedrag van 40 miljoen aan ontweken belasting in werkelijkheid hoger. Recente jaarverslagen van Nederlandse brievenbusmaatschappijen bevatten te weinig informatie om een volledig beeld te kunnen schetsen.||https://www.parool.nl/wereld/qatar-ontwijkt-belasting-via-nederland~b5e6e59e/
2022-08-23||Bill Cosby liet een spoor van hints achter. Lips werd er misselijk van||Nee, niet Bill Cosby. Met die woorden eindigde de eerste aflevering van het vierluik We need to talk about Bill Cosby, over Amerika’s nationale knuffelbeer die in 2018 werd veroordeeld voor seksueel misbruik, tot afgrijzen van het grote publiek. Lips keek ademloos naar de grondige, bedachtzame reconstructie, die ook een uitnodiging tot gesprek was, over hoe we al die signalen hebben kunnen missen. Lips zag dat Cosby gedurende z’n carrière een spoor van hints achterliet, bijvoorbeeld door steeds weer openlijk terug te komen op het concept van het drogeren van vrouwen. Hallucinant om te horen met de kennis van nu, en al helemaal met de indringende getuigenverslagen van vrouwen die op die manier door hem misbruikt zijn. Een pilletje, een roes, een nachtmerrie – Lips hoorde de verhalen aan en werd er misselijk van. Hoe kwam hij ermee weg? Dat wilde Lips weten, net als stand-upcomedian W. Kamau Bell, maker van de documentaire, die Cosby vroeger op een voetstuk had staan. Bell ging stap voor stap te werk, met in de eerste aflevering nog vooral ruimte voor hoe de wereld Cosby kende vóór z’n demasqué. Als het zwarte rolmodel dat bruggen bouwde, slim, sympathiek en vooral: grappig. Ongemakkelijk vond Lips hoe hij nog steeds moest glimlachen bij het zien van Cosby als komiek. Maar langzaam kantelde in de eerste aflevering al de sfeer en het beeld van Cosby. Het vertrouwen dat heel Amerika in hem had, dat hadden de vrouwen die hij misbruikte ook, en juist daarom ging het mis. Niemand kon het zich voorstellen dat hij – uitgerekend híj́ – tot zulke dingen in staat was. Nee, niet Bill Cosby, dacht ook Lips. Maar inmiddels weten we: wel Bill Cosby, juist Bill Cosby. Reageren? hanlips@parool.nl.||https://www.parool.nl/nieuws/bill-cosby-liet-een-spoor-van-hints-achter-lips-werd-er-misselijk-van~b2bbcf0b/
2022-08-23||Kans om kanker te overleven stijgt: ‘We verwachten dat die trend doorzet’||Dat blijkt uit cijfers van het Integraal Kankercentrum Nederland (IKNL), die dinsdag verschijnen. Het kankercentrum analyseerde hoeveel patiënten vijf jaar na de diagnose nog leefden en vergeleek dat percentage met een decennium eerder. Tussen 2001 en 2010 was 58 procent van de patiënten na vijf jaar in leven, tussen 2011 en 2020 steeg dat naar 66 procent. “Als je je realiseert dat de behandeling van kanker niet makkelijk is, is dat een aanzienlijke stijging,” constateert Otto Visser, hoofd kankerregistratie bij het IKNL. Het aantal mensen dat de diagnose kanker krijgt, stijgt jaarlijks. Vorig jaar kregen ruim 123.000 Nederlanders slecht nieuws. Hoewel de overlevingskans groeit, zijn er grote verschillen tussen de verschillende vormen kanker. Van patiënten met huidkanker leefde na vijf jaar nog meer dan 90 procent, de prognose voor mensen met alvleesklierkanker is daarentegen 5 procent. Bij baarmoederkanker is de overlevingskans met zo’n 80 procent relatief groot, maar is er de afgelopen dertig jaar nauwelijks verbetering opgetreden. Dat geldt ook voor maag- en blaaskanker, waarmee na vijf jaar nog respectievelijk 22 en 54 procent van de mensen leeft. “Je ziet dat er relatief veel vooruitgang is bij kankervormen waarbij geen uitzaaiingen zijn of waarbij die zich bevinden in lymfeklieren die mee geopereerd kunnen worden,” verklaart Visser. De afgelopen decennia zijn voor sommige kankerbehandelingen betere operaties ontwikkeld. Bovendien krijgen fors meer patiënten voor- en nabehandelingen met bestralingen of chemotherapie. Ook zijn er betere medicijnen gekomen om bijvoorbeeld uitzaaiingen te behandelen én worden sommige kankers eerder opgespoord. Overigens steeg de overlevingskans tien jaar na een diagnose van 43 procent tussen 1991 en 2000 naar 59 procent in het afgelopen decennium. Het IKNL verwacht dat ook de komende jaren meer patiënten de ziekte overleven. Visser: “We moeten het vooral hebben van betere chemotherapie voor mensen met uitzaaiingen. Er zullen geen wondermiddelen komen, maar de chemo wordt steeds beter. Al zal niet iedereen genezen.” Daarnaast wordt gewerkt aan snellere opsporing van kanker, bijvoorbeeld via bloedonderzoek.||https://www.parool.nl/nederland/kans-om-kanker-te-overleven-stijgt-we-verwachten-dat-die-trend-doorzet~b29f20f2/
2022-08-23||Politieke spanning in Pakistan nadat de populaire oud-premier Khan is aangeklaagd||Khan uitte zijn bedreigingen afgelopen zaterdag tegen een rechter en een politiechef. Hij veroordeelde tijdens een drukbezochte bijeenkomst in hoofdstad Islamabad recente arrestaties van partij-assistenten. Volgens de oud-premier zou een van zijn medewerkers zijn gemarteld. “We zullen actie tegen jullie ondernemen, jullie worden niet gespaard,” was de boodschap van Khan aan het adres van de rechter en politiebaas. Lokale media melden dat in het politierapport staat dat de uitspraken van de voormalige premier gelijkstaan aan ‘opzettelijke en illegale intimidatie van de politie en de rechterlijke macht in het land’. Khan is nog niet opgepakt en het is de vraag of dat gaat gebeuren. Op meerdere video’s, verspreid door de partij van de 69-jarige oud-premier, is te zien dat aanhangers zijn huis in Islamabad omringen. Zo willen ze voorkomen dat de politie bij zijn huis kan komen. Zijn partij, Pakistaanse beweging voor gerechtigheid (PTI), waarschuwt landelijke protesten te organiseren als Khan daadwerkelijk wordt gearresteerd. ‘Als Imran Khan wordt aangehouden, nemen we Islamabad over,’ twitterde Ali Amin Gandapur, een van de oud-ministers uit Khans kabinet. Khan – een van Pakistans grootste cricketspelers, als aanvoerder van het nationale team maakte hij het land in 1992 wereldkampioen door het VK te verslaan – staat al tientallen jaren in de publieke aandacht. Zijn jarenlange strijd om ook politiek een rol van betekenis te spelen slaagde uiteindelijk in 2018. Zijn PTI kwam aan de macht, met Khan als premier. In april van dit jaar zegde het Pakistaanse parlement het vertrouwen in hem op. Khan is de eerste premier in de Pakistaanse geschiedenis die op deze manier ten val werd gebracht. Hem werd slecht leiderschap verweten en incompetentie in economische kwesties. Maar afgelopen maanden stijgt de populariteit van de charismatische oppositieleider en trekken Khans rally’s, waarmee hij een terugkeer als premier probeert te forceren, tienduizenden bezoekers. Ook wist zijn partij tijdens lokale verkiezingen in juli een grote overwinning te behalen in de provincie met de meeste inwoners, Punjab. Ook bij de verkiezingen in Karachi, het economisch centrum van Pakistan, deed de partij het eerder deze maand goed.||https://www.parool.nl/wereld/politieke-spanning-in-pakistan-nadat-de-populaire-oud-premier-khan-is-aangeklaagd~b62c29cf/
2022-08-23||Kabinet doet ultieme poging om de laagste inkomens te helpen||Met een koopkrachtdaling van maar liefst 6,8 procent, zoals het Centraal Planbureau becijferde, kijkt het kabinet of er toch niet op korte termijn nog ‘demping’ van de klap mogelijk is, zeggen ingewijden. Eerder trapte het ministerie van Financiën op de rem: de mogelijkheden zijn door overbelaste ict en overwerkte uitvoeringsinstanties beperkt. Toch wordt nog eens gekeken of het mogelijk is de armste Nederlanders, die eerder al 1300 euro kregen, meer hulp te bieden. Daarnaast wordt onderzocht of een nog grotere groep, die gebruikmaakt van toeslagen, via die weg geholpen kunnen worden. Een ultimum remedium zijn maatregelen die alle burgers helpen, zoals het verder verlagen van energiebelasting. Maar dan profiteren ook veel mensen die het niet nodig hebben. Eerder dit jaar trok het kabinet al bijna 7 miljard euro uit om de koopkracht te stutten: de energiebelasting werd verlaagd, net als de accijnzen op brandstof en de btw op energie. Daarna hield het kabinet vol dat er niet meer mogelijk was om gericht groepen te helpen. Toch wordt alsnog een laatste poging gedaan, juist nu er onderhandeld wordt over de begroting voor het komende jaar die op Prinsjesdag wordt gepresenteerd. “Hoewel er eerder is gezegd dat niets mogelijk is, wordt de klap nu echt hard gevoeld door steeds meer burgers,” zegt een ingewijde. “Garanties zijn er niet, maar eerder is ook gezegd dat accijnsverlaging moeilijk lag en toen kon dat toch. Hetzelfde gold voor extra geld voor de laagste inkomens.” Premier Mark Rutte was tegelijkertijd nog somber afgelopen vrijdag: “De mogelijkheden zijn heel erg beperkt, zo niet afwezig.” Dat geldt niet voor 2023, de eigenlijke inzet van de onderhandelingen richting Prinsjesdag. Volgens Haagse bronnen wordt er gewerkt aan een miljardenpakket. Eerder zei CDA-leider Wopke Hoekstra dat er ‘minimaal’ 10 miljard euro nodig is. Betrokkenen bevestigen dat over die orde van grootte wordt onderhandeld. Daar zitten ook maatregelen in die vanaf dan ieder jaar gaan gelden, zoals het verder verhogen van het minimumloon en uitkeringen, of een belastingverlaging voor middeninkomens. Het is overigens nog geheel onduidelijk hoe de coalitiepartijen VVD, D66, CDA en ChristenUnie hun ingrepen willen betalen. Enerzijds gaat het beter dan verwacht met de overheidsfinanciën. Zo profiteert de staat ook van de hoge gasprijs en blijft er geld achter in de staatskas omdat niet alle plannen van het kabinet kunnen worden uitgevoerd: er zijn simpelweg geen werknemers voor te vinden. Er is ook een meer politieke onderhandeling gaande om structureel minder belasting te heffen bij werknemers en bedrijven juist meer belasting te laten betalen. Partijen willen bovendien dat de vermogensongelijkheid in ons land afneemt. Daarom hebben ze die voor de zomer in kaart laten brengen. Dat rapport viel niet mee: de welvaart in ons land bleek nog oneerlijker verdeeld dan gedacht. 10 procent van de rijkste Nederlanders bezit liefst 61 procent van het vermogen (exclusief pensioen), de top 1 procent zelfs een kwart van het totale vermogen. Premier Rutte zei in reactie daarop dat het kabinet ‘vermogens zwaarder gaat belasten en de opbrengst gebruiken om inkomstenbelasting te verlagen’. Hij zei toen dat het kabinet rond Prinsjesdag met een plan zou komen voor minder belasting op arbeid, en meer op bezit. Zo schaken het kabinet en de coalitiepartijen deze week op twee borden: enerzijds richten ze de blik op het nog dit jaar helpen van armere gezinnen en anderzijds op de begroting van komend jaar. Dinsdag zullen oppositiepartijen er in een debat in de Tweede Kamer nog eens op hameren zo snel mogelijk extra geld uit te trekken. Toch verwachten coalitiebronnen dat pas aan het einde van de week duidelijk zal zijn wat de vruchten van de onderhandelingen zijn.||https://www.parool.nl/nederland/kabinet-doet-ultieme-poging-om-de-laagste-inkomens-te-helpen~bca1baf22/
2022-08-23||Ook Wilco Kelderman wil profiteren van het succes van Jumbo-Visma||Het kwam allemaal mooi samen. De overstap van Wilco Kelderman naar Jumbo-Visma werd vlak voor de ploegentijdrit vrijdag in Utrecht wereldkundig gemaakt. De Nederlandse ploeg had er werk van gemaakt. Op de weg was zijn naam en die van Dylan van Baarle, de andere Nederlandse aanwinst van Jumbo-Visma, gekalkt. Precies zoals wielerfans dat doen. Vanuit een drone werden de beelden met de boodschap van het nieuwe contract de buitenwereld in geslingerd. Met de begeleidende tekst: ‘Welkom thuis.’ Kelderman werd opgeleid bij de toenmalige Rabobank en reed ook voor Belkin en Lotto-Jumbo, voorlopers van de huidige ploeg. Hij rijdt in de Vuelta rond met rust in zijn hoofd. Ook omdat het hoge woord eruit is. Over de toekomst op de korte termijn is duidelijkheid: vanaf januari drie jaar in het shirt van Jumbo-Visma. Een gevoelskeuze, maar vooral ook om op zijn 31ste nog beter te worden. Kelderman reed al top-5 in alle grote rondes. Maar ergens voelt hij dat er misschien nog die ene uitschieter in zit. Die ene prestatie die zijn loopbaan echt af maakt. Bij Jumbo acht hij die kans het grootst. Na alle successen van de afgelopen jaren heeft de ploeg afgedwongen heel selectief te kunnen versterken. Wie wil er nu niet profiteren van de succesformule? Dat heeft een rol gespeeld, maar er is meer, zegt Kelderman. “Ik heb altijd een goed gevoel gehad bij de ploeg. Ik ken veel mensen uit mijn eerste periode. Bij Bora heb ik het heel erg naar mijn zin gehad, met mensen die dicht bij me staan. Dus het was wel echt een moeilijke keuze. Maar dat kan toch niet opwegen tegen een Nederlandse ploeg, waar alles tot in de puntjes is geregeld en heel gestructureerd wordt gewerkt. Ik ben ouder geworden en weet goed wat ik wil: de komende drie jaar nog proberen er alles uit te halen. Kijken of ik nog een stapje kan zetten om nog beter te worden.” Een handtekening onder een contract bij Jumbo zetten betekent ook: snoeiharde en veel concurrentie. Jonas Vingegaard won afgelopen zomer de Tour, zijn status is daarmee overduidelijk. Dat geldt ook voor Primoz Roglic, die deze weken probeert voor de vierde keer op rij de Vuelta te winnen. Daaronder zit nog een categorie sterke renners die ook kans maken kopman te worden. Voor Kelderman is het tweeledig. “Ik moet allereerst het beste uit mezelf halen en kijken of ik goed genoeg ben ten opzichte van die andere jongens,” zegt hij. “En als ik goed genoeg ben, komen de kansen vanzelf. Die zullen ook komen, daar ben ik van overtuigd. Ik wil er nog een keer alles uit halen.” Maar Kelderman ziet zichzelf óók als een belangrijke schakel in een winnende ploeg. Als Jumbo de afgelopen Tour iets heeft bewezen, dan is het dat je ook als team de tegenstander eronder kunt krijgen. Het was de basis van Vingegaards overwinning in Frankrijk. Al was hij uiteindelijk in een één tegen één-gevecht met Tadej Pogacar ook sterker. Kelderman: “Tijdens de Giro van dit jaar heb ik Jai Hindley mogen helpen op weg naar de eindzege. Dat gaf me toen een heel voldaan gevoel. Dat zou bij Jumbo ook mooi zijn.” Voorlopig volgen er eerst nog drie zware weken in Spanje voor Kelderman bij Bora. De Vuelta is met twee ritzeges voor sprinter Sam Bennett uitstekend begonnen. Kelderman genoot van de bijbehorende champagne en van het Nederlandse publiek langs de kant. Deze week wacht zijn terrein: de bergen van het Baskenland. Ook Hindley is weer van de partij. Net als de Colombiaan Sergio Higuita. Een hiërarchie onder de klassementsrenners is vooraf niet gemaakt. Straks in de bergen zal die wel duidelijk zijn. Kelderman is klaar voor elke rol.||https://www.parool.nl/sport/ook-wilco-kelderman-wil-profiteren-van-het-succes-van-jumbo-visma~bc0445c8/
2022-08-23||De ziel van de stad? Dat zijn de anarchistische Amsterdammers zelf||Was het van meet af aan een onmogelijke opgave, onze poging om deze zomer de ziel van Amsterdam te vangen in een twintigtal plekken, gebeurtenissen, gerechten, mensen en dieren? Ja, dat was het. Zuchtend en steunend streepten de door ons geraadpleegde deskundigen braaf maar met grote tegenzin een hele vracht aan favorieten weg. Mogen het er geen vijf worden? Of zes? Nee, was het onverbiddelijke antwoord, niet meer dan drie. Want de krant is niet van elastiek en het geduld van de lezer trouwens ook niet. Het resultaat was een verzameling die weliswaar compact was en solide, maar ook verre van compleet. Dat was in elk geval de indruk van de lezers die de moeite namen om ons in enkele tientallen reacties – vaak vriendelijk, soms streng – te wijzen op de leemten en lacunes in de eindlijst. Hoe kon Johan Cruijff ontbreken in het selecte gezelschap Amsterdammers dat de ziel van de stad vertegenwoordigt, wilde bij voorbeeld Peter de Haan weten. “Zijn lef, zijn branie en zijn grappige wijsheden hóren bij de ziel van Amsterdam.” Vic Veldheer wees ons op de net overleden dichter Remco Campert, die volgens hem als geen ander de ziel van de stad in woorden kon vatten. Als overtuigend bewijs van dat meesterschap stuurde hij het gedicht mee dat Campert schreef voor zijn vriend, journalist Henk Hofland. “Het dooit op de Overtoom/ maar het vriest ook alweer op/ melden mijn voeten/ die mijn dag verlopen/ ik blijf dicht bij huis/ steeds dichter/ dat is mijn leeftijd”. Ja, goed punt, Campert en Hofland zijn samen beslist ook een winnende combinatie. Als het over de ziel van de stad gaat, is de oorlog nooit ver weg. Verschillende lezers noemden de Februaristaking van 1941 als essentieel onderdeel van die ziel. Hanszl wees op de woorden van schrijver Jacob Israël de Haan die op het kunstwerk van Hans ’t Mannetje bij de Sint Antoniesluis nog dagelijks herinneren aan de gevolgen van de Jodenvervolging voor de buurt. “Die te Amsterdam vaak zei: “Jeruzalem”/ en naar Jeruzalem gedreven kwam/ Hij zegt met mijmrende stem/ “Amsterdam, Amsterdam”. Volgens Herman ter Balkt geeft Mari Andriessens beeld van de Dokwerker op het Jonas Daniël Meijerplein het mooist gestalte aan de wapenspreuk van Amsterdam: vastberaden, heldhaftig en barmhartig. Liesbeth de Lange voegde daar aan toe dat van die drie eigenschappen alleen de barmhartigheid nog pal overeind staat. “Wat mij betreft de werkelijke kwaliteit van Amsterdam en de Amsterdammers. Niet voor niets heeft Amsterdam al heel lang een progressief stadsbestuur dat zich bekommert om de mensen die het minder hebben dan hun welgestelde stadgenoten.” Er zaten ook nogal wat liedjes bij de zielenpost. Ilona Dekker wees op Ik leef mijn eigen leven van André Hazes (“Ik leef m’n leven zoals ik dat wil/ Ik bemoei me toch ook niet met een ander”), Bettina op het aanstekelijke Amsterdao tem coracao van Sail-Joia. Gabriël Deriga vroeg om een eervolle vermelding voor Mama Mokum van Ramses Shaffy: “Je bent mijn moeder, je bent mijn steiger en mijn brug/ Je bent mijn haven, je bent mijn steun in de rug”. Deriga: “Met Amsterdam kun je je tijdens alle hoofdstukken van je leven verbonden voelen.” Dirk Vos brak een lans voor het Oosterpark als bewaarplaats van de Amsterdamse ziel. “Het is het park waar kleine kinderen spelen in het pierenbadje van Aldo van Eyck, waar de Surinaamse zangvogeltjes kwinkeleren in hun kooitjes. Het Oosterpark is de ontmoetingsplaats voor mensen van alle leeftijden, kleuren en geloven. In het Oosterpark voel ik de ziel van Amsterdam, de mooiste en fijnste stad van de wereld.” Nog meer groen: Liesbeth de Lange steekt de loftrompet over de iepen die de stad schaduw, kleur en levendigheid geven. Judith Pijl tapt uit een heel ander vaatje met haar voorstel: de technofeesten van Awakings in de Gashouder. Vanuit de Verenigde Staten laat Adam Eeuwens weten graffitischrijver en beeldend kunstenaar Niels Shoe Meulman te willen kandideren als bewaker van de Amsterdamse ziel. “Zijn werk is mijn navelstreng naar de stad die ik in 1966 verliet omdat ik verliefd werd op een Mexicaanse vrouw in de Verenigde Staten, die ik trouwens nog steeds probeer uit te leggen hoe het Nederlandse weer in elkaar steekt.” De hel, dat zijn de anderen, aldus Jean-Paul Sartre – geen briefschrijver maar filosoof. Opvallend is dat de lezers juist geregeld met de mede-Amsterdammer op de proppen komen als belangrijk voor de ziel van de stad. Linda: “Wat voor mij bij de ziel van Amsterdam hoort, is dat iedereen die er woont de ander accepteert als gelijkwaardig.” Als voorbeeld noemt Linda theatermaker en tv-ster Jos Brink die vroeger bij haar in de buurt woonde. “Die woonde er niet alleen, maar was ook aanspreekbaar. Hij moest lachen om mijn verbaasde reactie.” Errik Buursink barst uit in een lofzang op de straten in de stad. “Waar je de stad in al zijn rijkdom aan gezichten kunt zien. Vergeet de grachten, het zijn de straten waar je de stad kunt zien en leren kennen.” Dat de gemiddelde Amsterdammer van nature eigenwijs is, anti-autoritair en weinig conflictmijdend behoort volgens Peter de Haan ook echt bij de ziel van de stad. “Het is in de basis anarchistisch denken en handelen. Niet vanuit een negatieve instelling, maar vanuit een groot zelfbewustzijn: ik mag er zijn.”||https://www.parool.nl/amsterdam/de-ziel-van-de-stad-dat-zijn-de-anarchistische-amsterdammers-zelf~bc2bb25b/
2022-08-23||Schrijfster Ariëlla Kornmehl kruipt in de huid van haar belastingadviseur: ‘Ik raakte geobsedeerd door de persoon die geobsedeerd was door mij’||Na het verschijnen van haar vorige roman Wat ik moest verzwijgen was het een tijdje stil rondom schrijfster Ariëlla Kornmehl (46). Ze werkte aan een volgend boek, tot zich ineens een ander verhaal opdrong dat dringend geschreven moest worden. Dat werd de roman De fiscalist, over belastingadviseur Anton die steeds meer geobsedeerd raakt door zijn cliënte Mila. Het verhaal van de fiscalist, verteld door een alwetende verteller, wordt afgewisseld met persoonlijke voicememo’s die Anton inspreekt om zijn gemoed tot bedaren te brengen. De roman is geïnspireerd op Kornmehls eigen leven: toen haar belastingadviseur overleed, bleek zij in zijn dossiers een nogal onverwachte en prominente rol te spelen. “Mijn fiscalist kwam onverwacht te overlijden, hij was pas 61. Hij was als een vertrouwenspersoon voor mijn familie. Omdat hij allerlei lopende zaken voor me behandelde – ik werk ook voor ons familiebedrijf, dat vastgoed beheert – moesten zijn dossiers zo snel mogelijk worden overgedragen aan een ander. Toen ik ze kreeg opgestuurd, bleken daar allerlei persoonlijke aantekeningen in te staan over mij.” “Delen van de voicememo’s zoals die in mijn boek staan, zijn authentiek. Als hij op de terugweg was van een bezoek aan klanten, sprak hij op zijn telefoon in hoe de bijeenkomst was verlopen, en voorzag dat verslag van allerlei persoonlijk commentaar. Alsof je het dossier van een psychiater leest waarin staat hoe hij over je denkt. Hij bleek erg gefocust op mij en had me extreem goed geobserveerd. Dus hij beschreef allerlei persoonlijke zaken over mij en mijn familieverhoudingen, en gaf commentaar op hoe ik me gedroeg. Ik had hem altijd een prettige man gevonden, het contact voelde heel veilig. Maar toen ik al die observaties over mezelf las, was ik in shock.” “Inderdaad. Ik vond het ook fascinerend om zo in zijn psyche te kunnen kijken. Het deed me realiseren dat iemand dus zonder dat je het merkt zo’n geheime obsessie kan hebben. Door MeToo hebben we het vaak over dickpics en aanranding, maar dit speelde zich af op een ander niveau: in het brein van iemand met wie ik een vertrouwensband had. Dat vind ik misschien nog wel beangstigender dan het ontvangen van een foto, want dat wéét je tenminste waar iemand mee bezig is.” “Ik wilde proberen door te dringen tot de gedachtewereld van mijn fiscalist en hem te begrijpen. Ik ontdekte wat gebrek aan echte verbinding en intimiteit met iemand kan doen. Het maakt eenzaam en kan zelfs gevaarlijke gevolgen hebben. Me daarin verdiepen was spannend, en daaraan werken werd op zichzelf bijna obsessief. Ik schreef tijdens de pandemie, alleen in mijn werkkamer, en was de hele tijd bezig met hem, zoals hij ook bezig was geweest met mij. Ik raakte dus als het ware geobsedeerd door de hoofdpersoon in mijn roman die geobsedeerd was door mij. Dit alles heeft me wel aan het denken gezet. Bij seksueel misbruik wordt het grootste deel van de misdrijven gepleegd door iemand uit de directe omgeving. Dat begon ik beter te begrijpen, omdat ik zelf dus al die jaren ook niet doorhad dat mijn fiscalist zo over mij dacht. Het was interessant om te ontdekken, en ook bedreigend.” “Het gevoel altijd alert te moeten zijn om te kunnen vluchten, zit in mijn genen. Mijn grootouders hebben me opgevoed met het idee dat ik altijd moet opletten, niet naïef moet zijn, dat ik de signalen uit de samenleving moet kunnen oppikken.” “Als een vreemdeling me aanspreekt op straat, ben ik meteen op mijn hoede. Maar zeker als vrouw kun je dus makkelijk in de valkuil lopen dat je iemand in je inner circle als veilig beschouwt die dat misschien niet is. Hoe dan ook, op het onzichtbare – wat zich aan gedachten en gevoelens in iemands brein afspeelt – heb je weinig vat. Juist daarom was het voor mij als schrijver zo’n geschenk. Ik probeer altijd zo goed mogelijk in de huid te kruipen van mijn personages, maar nu kwam ik wel heel dichtbij.” Ariëlla Kornmehl: De fiscalist. Ambo Anthos, € 22,99, 208 blz.||https://www.parool.nl/kunst-media/schrijfster-ariella-kornmehl-kruipt-in-de-huid-van-haar-belastingadviseur-ik-raakte-geobsedeerd-door-de-persoon-die-geobsedeerd-was-door-mij~b7162539/
2022-08-23||De Beeldmakers #5||Judith Montens werkt met veel verschillende technieken: gouache, monoprints, linoprints en soms digitaal. “Ik houd van technieken met snel resultaat. Door de abstractie die zo ontstaat, blijven alleen de belangrijkste details over.” Terugkerende thema’s zijn eenzaamheid en de mens die oneerlijk is naar zichzelf. “Iedereen loopt maar door, we doen wat we allemaal willen dat we doen. We gaan overal heen, zijn overal bij, maar zijn we niet allemaal eenzaam tegelijk?” “De vrouwen die ik teken, poseren en wachten tot er iets gaat gebeuren, ze wachten tot de zon gaat schijnen – of misschien komt de zon ook niet. Sexy vormen, stevig en onvermurwbaar. Maar tegelijk ook heel kwetsbaar. Op hun gezichten staat een vorm van onverschilligheid, gevoelloosheid en vermoeidheid te lezen.” “Voor mij staan deze volslanke vrouwen symbool voor álle mensen; we zijn allemaal deze vrouw, gevormd door de vele verwachtingen. Ik hoop dat mensen als ze mijn werk zien in de spiegel kijken.” www.montens.nl / @mojuut||https://www.parool.nl/kunst-media/de-beeldmakers-5~bb01436e/
2022-08-23||Je kunt een ideoloog wel vermoorden, maar niet zijn ideologie||Nog even over de moord op de dochter van Aleksandr Doegin, de partij-ideoloog van Vladimir Poetin. Nu lees ik van mensen die meer van Rusland weten dan ik, dat Doegin eigenlijk geen rol speelt in Rusland en dat er waarschijnlijk een Russische verzetsbeweging achter de aanslag zit, de anti- Poetinbeweging, het Nationale Republikeinse Leger (NRL). Nu is het ook weer zo dat men niet weet of deze groep echt bestaat. In 1960 publiceerde de Franse filosoof Jean-Paul Sartre een manifest in zijn tijdschrift Les Temps Modernes. De Fransen wilden de Algerijnse vrijheidsstrijd neerslaan en dat zinde Sartre niet. Na de publicatie maakte de Franse overheid plannen om Sartre te arresteren, maar generaal Charles de Gaulle, de toenmalige president van Frankrijk, hoorde van de plannen en zei: “On n’arrête pas Voltaire.” Voltaire, de grote denker, leefde van 1694 tot 1778. En ja, waarom zou men een filosoof arresteren? Dat geldt ook voor Doegin, voor wie de autobom was bedoeld. Waarom zou men juist die willen vermoorden? Je kunt een ideoloog wel vermoorden, maar niet zijn ideologie. Meestal wordt die sterker na de dood van zo’n ideoloog (Jezus, Marx). Daarbij denk ik toch dat de invloed van een filosoof sowieso klein is. En Raspoetin dan? Raspoetin, was een rondreizende monnik, een gebedsgenezer, die het hof van tsaar Nicolaas II van Rusland wist binnen te dringen. Ook hij werd uiteindelijk vermoord. Maar niet door de communisten of de bolsjewieken, maar door de monarchisten die meenden dat zijn invloed op de tsarina te groot werd. Greet Hofmans – de gebedsgenezers die onze koningin Juliana in de arm had genomen – werd eveneens te gevaarlijk en moest ook weg. Van wie? Van prins Bernhard. Dat Doegins dochter slachtoffer werd zou je een vergismoord kunnen noemen. Doegin wordt dus nog bedreigd. Heeft het NRL nu een succes geboekt of niet? Om die vraag te beantwoorden moet je weten welk doel ze voor ogen hadden en dat weten we niet. En ik blijf me afvragen: waarom Doegin? Wat weet het NRL over hem wat wij niet weten? Stel dat die groepering werkelijk bestaat. Dan zegt dat iets over wat er in Rusland aan de hand is, dat Poetin de boel niet helemaal in de hand heeft en dat er aan zijn positie wordt getornd. Dat is nu in de openbaarheid gekomen. Het brengt voor de Russen de oorlog dichterbij. In Moskou is men niet veilig meer. Politici moeten over hun schouder kijken. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/je-kunt-een-ideoloog-wel-vermoorden-maar-niet-zijn-ideologie~b842241e/
2022-08-23||Opinie: ‘In Landsmeer kun je je mobieltje losjes in je achterzak dragen’||Vrouwen die topless zonnen worden door handhavers gesommeerd om daarmee te stoppen (Het Hoogste Woord, 19 augustus). Dit is de zoveelste bevestiging dat het vrije Amsterdam van vroeger definitief is verdwenen. Ik ben ook heel blij dat ik sinds kort in Landsmeer woon. Dit is een idyllische leefomgeving. Geen ‘sociaal veilig groen’ om mensen een gevoel van schijnveiligheid te geven. Onbekenden zoeken oogcontact om je op straat te kunnen groeten. Mensen dragen hun mobieltje losjes in hun achterzak omdat het veilig genoeg is om dat te doen. Geen provocerende jongeren en handhavers uit een tegencultuur die burgers hun wil willen opdringen. Geen groenvernietiging door kunstmatig gecreëerde overbevolking. Het is alsof ik in een geheel andere wereld ben beland.J. Bonacic, Landsmeer Als meneer Langeveld denkt dat de nieuwe bewoners van Noord geen auto’s zullen hebben, want autoluw, denk ik hij het mis heeft (Het Hoogste Woord, 18 augustus). Hoe komen deze mensen naar hun werk? Dat ze niet met de wagen naar de stad komen, lijkt me logisch. Maar daar is toch de megalomane Noord-Zuidlijn voor gemaakt? De bruggen die sommige heel graag willen, starten en eindigen op plaatsen waar je als fietser niet naartoe wilt. En de enige plek waar een brug echt nut zou hebben is bij de Tolhuispont. En laat die er nou niet kunnen komen. Er gaan zes pontverbindingen van Noord naar stad en vice versa en een schitterende brug ten oosten van Noord èn een metrolijntje. Het geld is op of ergens anders nodig, denk aan kades en bruggen. Als dat niet eerst gerepareerd wordt, stort de voor Noord ‘onbereikbare’ stad in.Peter Kersbergen, Amsterdam Het De Mirandabad, het mooiste zwembad van de stad, roept uw columnist Massih Hutak luid en duidelijk in uw krant (Het Hoogste Woord, 17 augustus). Een uitroep die wij graag onderstrepen met de volgende feiten. Op 6 augustus dit jaar precies 90 jaar geleden opende legendarisch wethouder Monne de Miranda dit bad met grote socialistische trots. Het zeer succesvolle bad kreeg na de oorlog zijn naam – De Miranda was vermoord door de Duitsers. Zes buitenbaden telde het bad bij zijn opening in 1932, met gescheiden mannen- en vrouwenzwemmen maar met gemengde ligweide, een bron en vrucht van menige hilarische politiek-religieuze gemeenteraadsdiscussie. Eén bad bleef er uiteindelijk over, ommuring werd gesloopt, een subtropische koepelbad toegevoegd. Gevochten werd er door de jaren heen iedere keer weer door zwemmersgroepen voor behoud en tegen het verlies aan het grootkapitaal. Allen die ‘het mooiste bad van de stad’ lief zijn, met name Massih Hutak, en staan voor de toekomst van het bad, willen wij kennisgeven van de 90-jarige viering op zondagmiddag 2 oktober in het restaurant van het De Mirandabad.Marcel Gerritsen, Amsterdam||https://www.parool.nl/columns-opinie/opinie-in-landsmeer-kun-je-je-mobieltje-losjes-in-je-achterzak-dragen~bf8aa202/
2022-08-23||Opinie: ‘Indonesië mag best een krans neerleggen, als dan ook spijt wordt betuigd voor orgie aan geweld’||Wat was het mooi geweest wanneer de ambassadeur van Indonesië op 15 augustus niet alleen een krans had gelegd bij het Indisch monument in Den Haag (Het Hoogste Woord, 19 augustus), maar van die gelegenheid gebruik had gemaakt om zijn excuses aan te bieden. Want hij weet dat op 17 augustus 1945 Soekarno de onafhankelijkheid van Indonesië uitriep en daarmee een doos van Pandora opende vol marteling, moord en verkrachting – de bersiap (‘maak je gereed!’) die aan tienduizenden het leven kostte. Het is voor veel mensen moeilijk om anno 2022 tegen die tijd aan te kijken. In de ogen van velen is iemand die in 1945 tegen de Nederlanders in Indië vocht, een vrijheidsstrijder. Een strijder tegen het verderfelijke, racistische kolonialisme, een held die ons aller steun en begrip verdient. Maar doet die benadering recht aan de dagelijkse details van de geschiedenis? Ik sprak ooit medio jaren zeventig een Amerikaanse Vietnamveteraan en riep hem ter verantwoording over de Amerikaanse oorlog in Vietnam. “Waarom onderdrukken jullie de vrijheidsstrijd daar?” Hij antwoordde: “Iemand die een handgranaat gooit in een bus met schoolmeisjes noem ik geen vrijheidsstrijder, maar een terrorist.” Hoe je het ook wendt of keert, in die bus in 1945 zaten ook mijn ouders, hun vrienden en hun families. De Indonesische ambassadeur zou op 15 augustus kunnen zeggen dat het hem spijt dat in naam van merdeka (‘vrijheid’) zijn veelal jonge landgenoten zich te buiten zijn gegaan aan een orgie van geweld tegen weerloze burgers: Nederlanders, Molukkers, Chinezen en van sympathie met de Hollanders verdachte Indonesiërs. Hij zou kunnen zeggen dat wreedheid nooit kan of mag worden goedgepraat, hoe verheven het vaandel waaronder die wreedheden zijn gepleegd ook moge zijn. Ik zou het mooi vinden wanneer de ambassadeur zou zeggen: de verschrikkingen van de bersiap zijn een smet op het blazoen van de merdeka. Al zou ik ook meteen denken aan de vervolging van de Papoea’s die voor hun merdeka vechten. Een vrijheidsstrijd die door Indonesië wreed wordt onderdrukt tot op de dag van vandaag. Hans Moll (oud-voorzitter Federatie Indische Nederlanders), Amsterdam||https://www.parool.nl/columns-opinie/opinie-indonesie-mag-best-een-krans-neerleggen-als-dan-ook-spijt-wordt-betuigd-voor-orgie-aan-geweld~b9e95a8b/
2022-08-23||De taal als splijtzwam: in Argentinië laait het debat over inclusief taalgebruik (opnieuw) op||Spaans is soms simpel. Als een woord op -o eindigt, is het mannelijk, en als een woord op -a eindigt, is het vrouwelijk. Onzijdig bestaat niet. De hele taal is doortrokken van die twee uitgangen, ook veel bijvoeglijke naamwoorden voegen zich naar het geslacht van het woord waar ze bij horen. Het voelt voor veel sprekers van het Spaans volkomen natuurlijk aan. Maar Spaans wordt ineens een stuk ingewikkelder als je probeert mee te doen met de internationale trend naar meer genderneutrale taal. De afgelopen jaren gingen sommige jongere sprekers van de taal op zoek naar manieren om onder die strikte, binaire onderverdeling uit te komen, en begonnen de -a of de -o aan het eind van sommige woorden door de genderneutrale -e te vervangen. Dat voelt voor veel sprekers van het Spaans dan weer volkomen onnatuurlijk aan. In Argentinië heeft het een ware cultuurstrijd opgeleverd. In 2018 maakte het grote publiek daar kennis met de nieuwe ‘inclusieve taal’, toen een fragment uit een nieuwsprogramma viraal ging. In een item over abortus kwam de 17-jarige scholiere Natalia Mira aan het woord, die het over volksvertegenwoordigers had, en daarbij de term ‘les diputades’ bezigde. Ze werd nogal neerbuigend verbeterd door de oudere journalist in de studio: “Ik heb op school Spaans geleerd, Natalia, en het is los diputados.” Vier jaar later is die discussie bepaald niet geluwd. Het genderneutrale taalgebruik heeft de hoogste politieke regionen bereikt. De 63-jarige centrumlinkse president Alberto Fernández lonkte in 2020 nadrukkelijk naar de progressieve jonge generatie, toen hij een toespraak begon met ‘Goedendag, amigos, amigas y amigues’– dat laatste is de inclusieve variant van het woord ‘vrienden’. Maar sinds vorige maand mogen leraren in de hoofdstad Buenos Aires dat de president niet meer nazeggen. De stad kondigde een regel af die het gebruik van inclusieve taal in het klaslokaal verbiedt. Het was geen primeur, buurland Uruguay reguleerde het gebruik van inclusieve taal al in april. ‘De nieuwe norm is gebaseerd op de premisse dat de Spaanse taal verschillende opties biedt om op een inclusieve manier te communiceren zonder dat het nodig is om haar te verdraaien,’ luidt de toelichting. Ook de Koninklijke Spaanse Academie, die het internationale gebruik van de taal probeert te standaardiseren, kwam eerder al tot de conclusie dat de ‘zogenaamde aanduidingen van inclusief geslacht wezensvreemd zijn aan het Spaans’. Dat laatste vinden veel sprekers van het Spaans, zoals Mario Vargas Llosa, de Peruaanse winnaar van de Nobelprijs voor de Literatuur, die zich ook af en toe geamuseerd afwijzend uitlaat over deze linguïstische nieuwlichterij. Het mannelijke meervoud, bijvoorbeeld ‘alumnos’, als je het over een groep mannelijke en vrouwelijke leerlingen hebt, omvat al ieder mogelijk geslacht, en is dus inherent inclusief. Maar dat is al heel wat langer een omstreden mening, weet de Argentijnse taalkundige Juan Eduardo Bonnin. Want de discussie die nu gevoerd wordt komt ook weer niet helemaal uit de lucht vallen. In de jaren tachtig en negentig maakten feministen al bezwaar tegen het feit dat die meervouden automatisch mannelijk werden, vertelt hij. Het werd steeds gebruikelijker om, als je een gemengd publiek leerlingen aansprak, bijvoorbeeld ‘alumnos y alumnas’ te zeggen. Ook dat klinkt conservatieve sprekers al gekunsteld in de oren, maar voor de jongste generatie gaat het niet ver genoeg. Zo blijf je namelijk vasthouden aan een strikte onderverdeling in mannen en vrouwen, terwijl ‘alumnes’ niet alleen beknopter is, maar ook nog uitdrukt dat niet iedereen zich met een van de twee geslachten associeert. Bonnin onderzocht hoe geaccepteerd die vormen inmiddels zijn. De uitkomst van de studie bleek bij zijn eigen taalgevoel aan te sluiten: veel Argentijnen vinden vormen als todes in plaats van todos wel acceptabel, maar zouden ze niet zomaar zelf gebruiken. Inclusieve taal moet namelijk tegen twee vormen van conservatisme vechten, vertelt Bonnin. Ten eerste tegen het politieke conservatisme, dat tegen de verspreiding van allerlei moderne ideeën over seksualiteit en gender is. Maar ook tegen een taalkundig conservatisme, van mensen die het moeilijk vinden om te accepteren dat de taal zoals ze die kennen verandert. Dat voelt Bonnin zelf ook. “Ik spreek vaak in het openbaar over dit soort onderwerpen. Het voelt niet per se natuurlijk om dan te beginnen met ‘Goedendag, chiques’. Maar ik doe het wel heel bewust, en ga tegen mijn eigen instincten in, omdat ik begrijp dat ik conservatief ben, en omdat andere mensen daar geen last van hoeven te hebben.” Overigens hoeven echt verstokte conservatieven ook weer geen angst te hebben dat de hele Spaanse taal overhoop geploegd wordt, verzekert Bonnin. Eerder zullen er gewoon wat woorden bijkomen. Uit zijn onderzoek bleek namelijk dat 75 procent van al het genderneutrale taalgebruik beperkt bleef tot vier veelgebruikte termen: vrienden, zij, iedereen en jongens/meisjes (chiques). De structuur van de taal blijft onaangetast. “Ik denk dat we het steeds meer horen, maar dan als een manier waarop de spreker iets over zichzelf duidelijk maakt.”||https://www.parool.nl/wereld/de-taal-als-splijtzwam-in-argentinie-laait-het-debat-over-inclusief-taalgebruik-opnieuw-op~b16940c2/
2022-08-23||Met een Monopolyhuisje tegen het oor gedrukt: Anna Blaman zal niet snel vergeten worden||Zelf heeft Johanna Petronella Vrugt haar pseudoniem Anna Blaman nooit willen verklaren, maar algemeen wordt aangenomen dat het staat voor Ben Liever Als MAN. Zij had het als lesbische schrijver in de jaren 40 en 50 niet makkelijk. Haar roman Eenzaam avontuur (1948) met homo-erotische passages werd door Simon Vestdijk weliswaar onthaald als een meesterwerk, maar meer bekrompen collega-literatoren klaagden haar aan tijdens het Boekentribunaal. Formeel werd Blaman bij dit schijnproces gebrek aan literaire kwaliteit ten laste gelegd, onderhuids borrelde een diepe vrouwen- en homohaat. Blaman werd vrijgesproken, maar had mentaal een stevige knauw gehad. Dat ze in 1956 de P.C. Hooft-prijs won, als eerste auteur voor haar gehele oeuvre, was een pleister op de wonde van het trauma. In datzelfde jaar kreeg ze ook nog de Prozaprijs van de gemeente Amsterdam voor haar roman Op leven en dood. Heel lang heeft ze niet kunnen genieten van dit eerherstel, want vier later overleed ze aan een hersenembolie, pas 55 jaar oud. Vreemd genoeg raakte haar werk in het daarop volgende decennium van seksuele revolutie en emancipatie in de vergetelheid. Ze was zelfs zodanig uit het publieke bewustzijn verdwenen dat er geen haan naar kraaide toen haar graf werd geruimd. In de slipstream van haar honderdste geboortejaar nam de interesse echter weer toe, met een Anna Blaman Festival en de aankondiging van een biografie. In Rotterdam werd het Boekentribunaal opnieuw opgevoerd, dit keer onder de titel Het tribunaal: reconstructie van een schandaal. In de Maasstad, waar de schrijver haar hele leven gewoond had, verscheen ook een monument. Maria Roosen maakte een zilverkleurige motorfiets naar voorbeeld van het stoere model dat Blaman zelf had bereden in een tijd waarin zoiets nog veel bekijks trok. Amsterdam kon hier niet bij achterblijven en kreeg in 2010, officieel uitgeroepen tot Anna Blaman Jaar, een eigen eerbetoon in de Venserpolder. Beeldhouwer Wendela Gevers Deynoot, die zichzelf ‘monumentenmaker’ noemt, maakte een drie meter hoog sculptuur van gewapend beton, marmer, graniet en gebroken glas. Twee geabstraheerde halve gezichten staan haaks op elkaar, één oog open en één gesloten. Tegen de zijkant zit een Monopolyachtig huisje met een open deur aan de voorkant en een hart aan de achterkant. De compositie verwijst naar de tekst ‘behalve dat hij keek, luisterde hij alsof heel het huis als een zeeschelp op z’n oor gedrukt stond’. Nog twee zinnen van Blaman, waaronder de titel van het beeld, zijn te vinden op omringende balustraden. Erlangs loopt een druk gebruikt fietspad. Hier zal Blaman niet snel vergeten worden. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/met-een-monopolyhuisje-tegen-het-oor-gedrukt-anna-blaman-zal-niet-snel-vergeten-worden~b3e20c00/
2022-08-23||NYT: Ruim 300 vertrouwelijke documenten bij Trump aangetroffen||In totaal werden er ongeveer twintig dozen met documenten en een aantal ringmappen met foto’s in beslag genomen. Volgens The New York Times gaat het in totaal om zo’n driehonderd documenten, onder andere van de CIA, de Nationale Veiligheidsdienst en de FBI, zo zou de krant uit vertrouwelijke bron hebben vernomen. De FBI bezocht Trumps resort Mar-A-Lago in Florida op 8 augustus in verband met een onderzoek naar de vertrouwelijke documenten. Die zou de ex-president daar naartoe hebben meegenomen vanuit het Witte Huis. Een deel had de status ‘topgeheim’. Topgeheim materiaal wordt doorgaans bewaard in speciale overheidsfaciliteiten omdat de openbaarmaking ervan de nationale veiligheid ernstig kan aantasten. Eerder op maandag verzochten Trumps advocaten een federale rechter in de VS om de FBI voorlopig te verbieden het in beslag genomen materiaal te bestuderen. De advocaten van de ex-president willen dat de FBI met zo’n analyse wacht tot een onafhankelijke controleur kan worden aangesteld die toezicht kan houden op het onderzoek. De advocaten van Trump stellen dat zonder onafhankelijke controleur het FBI-onderzoek politiek gemotiveerd kan zijn. Zij schrijven: “Wetshandhaving is een schild dat Amerikanen beschermt. Het mag niet worden gebruikt als een wapen voor politieke doeleinden.” Trump heeft de federale rechtbank in West Palm Beach bovendien gevraagd om het ministerie van Justitie opdracht te geven hem een meer gedetailleerd overzicht te sturen van de spullen die de FBI bij de huiszoeking mee heeft genomen. Ook eist hij dat de onderzoekers alle documenten teruggeven die niet binnen het mandaat van het huiszoekingsbevel vallen.||https://www.parool.nl/wereld/nyt-ruim-300-vertrouwelijke-documenten-bij-trump-aangetroffen~bd437154/
