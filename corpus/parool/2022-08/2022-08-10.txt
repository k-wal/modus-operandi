2022-08-10||Lhbtq-protest bij Homomonument na incident met Uberchaffeur: ‘Ik heb littekens in mijn hart’||Het is een groot contrast met de hossende, feestende en drinkende massa’s afgelopen zaterdag op de feesten rondom Pride. Woensdagavond zijn honderden mensen samengekomen met een heel ander doel: bij het Homomonument aan de Westermarkt houden ze in plaats van biertjes protestborden en regenboogvlaggen in hun hand. Er klinken geen hits, maar leuzen als ‘Pride is a protest’. Aanleiding is het verhaal van de 23-jarige Sophie, die zegt in de nacht van vrijdag op zaterdag mishandeld te zijn door een Uberchauffeur. Het incident vond plaats na afloop van een ritje vanaf een queerfeest. Dinsdag deed ze aangifte. De Amsterdamse politie is vooralsnog terughoudend om het incident als lhbtq-geweld te kwalificeren. Eerder zei een woordvoerder tegen het ANP: “Er zitten twee kanten aan een verhaal en daar willen wij genuanceerd onderzoek naar doen. Wacht dat af en laat ons dat goed doen voordat je de bühne op gaat.” Dat weerhield honderden mensen, onder wie veel lhbtq’ers, er echter niet van om samen te komen op woensdagavond. Een van de drie driehoeken waaruit het Homomonument bestaat fungeert deze avond als open podium, waar vooral trans personen, non-binaire personen en drag queens hun ervaringen delen. Hoewel de politie nog niet kan zeggen wat er zich vrijdagnacht in en buiten de Uber precies heeft voorgevallen, is ‘de taxi’ deze avond een veelbesproken onderwerp. Zo deelt drag queen Johan Hol dat hij in 2019 met een Uber mee wilde toen de chauffeur hem vertelde dat hij ‘geen echt persoon was’ en hem daarom niet meenam. Een 18-jarige trans vrouw vertelt dat ze vanaf een feestje in West kwam en met de taxi naar haar huis in Oost ging, toen de chauffeur haar zei hoezeer hij trans personen haatte. “Hij noemde me lelijk, hij noemde me een aap. Ik ben na tien minuten uitgestapt. En ik vind het nog steeds overweldigend, want ‘mooi’ word ik nooit genoemd.” Richard Keldoulis, beter bekend als drag queen Jennifer Hopelezz, maakte iets soortgelijks mee in 2014, met een taxi van TCA. In 2019 sloot hij samen met de Amsterdamse taxiorganisaties en Uber op het stadhuis, onder toeziend oog van burgemeester Femke Halsema, een overeenkomst: de ‘intentieverklaring discriminatievrije taximarkt’. Dit nooit meer. Drie jaar later vraagt Keldoulis zich af wat er precies is gebeurd. Hij heeft nauw contact met het Meldpunt Discriminatie Regio Amsterdam, en hoorde dat ze daar bezig waren met een video over lhbtq’ers voor taxichauffeurs. “Maar ik heb geen idee hoe het daarmee staat.” Ook verhalen van buiten de taxi worden gedeeld. Een 22-jarige non-binaire Alphenaar vertelt over een ervaring op de middelbare school, toen twee jongens de vraag stelden: ben je man of vrouw? “Ik wist dat zelf niet eens. Maar voor ik dat kon zeggen, werd ik in mijn kruis en bij mijn borsten gegrepen. Ik heb misschien geen litteken op mijn gezicht, maar wel littekens in mijn hart.” Het protest van woensdagavond blijkt daarmee vooral een open plek om ervaringen te delen die haaks staan op de feestvreugde van Pride. Dat de woede zich nu op een bekend bedrijf als Uber richt, heeft deels ook te maken met het volgens toeschouwers veranderde karakter van Pride: het zou te veel op commercie gericht zijn en vermaak van de massa. De 28-jarige Melody Raymann vertelt weleens achtervolgd te zijn door groepjes jongens, of ‘kankerlesbo’ genoemd te zijn wanneer ze met haar vriendin hand in hand loopt. “Je bent je er als lesbisch stel altijd bewust van: kan ik hier hand in hand lopen, kan ik hier je wang aanraken?” Raymann liep afgelopen zaterdag met haar vriendin ook richting de Westermarkt, waar ze toen een vol plein aantrof. “Al die mensen willen met ons feesten, maar ik heb hetero’s op het plein tegen elkaar horen zeggen dat ze ‘gay for a day’ waren. Of dat ze niet wisten waar alle letters voor stonden.” Haar punt is: feestvierders op Pride willen wel de lusten, maar niet de lasten van de lhbtq-gemeenschap. Tegen het einde van de bijeenkomst wordt er aan het water van de Keizersgracht een kaars aangestoken ter ere van Marsha P. Johnson: een onder verdachte omstandigheden overleden New Yorkse trans vrouw. Zij was een van de voorvechters van de Stonewall-rellen, die uiteindelijk tot de Pride-viering op zovele plekken ter wereld leidden. Om nog maar eens te onderstrepen: Pride is a protest.||https://www.parool.nl/amsterdam/lhbtq-protest-bij-homomonument-na-incident-met-uberchaffeur-ik-heb-littekens-in-mijn-hart~beea4d8a/
2022-08-10||Real Madrid verslaat Frankfurt en wint opnieuw Europese Supercup||Real won de Europese Supercup alweer voor de vijfde keer. Trainer Carlo Ancelotti koos voor de elf spelers die op 28 mei de basis legden voor de zege op Liverpool (1-0) in de finale van de Champions League. Bij Eintracht Franfurt ontbrak sterspeler Filip Kostic, die zeer waarschijnlijk zijn loopbaan voortzet bij Juventus. Mario Götze, afgelopen seizoen nog actief voor PSV, mocht na een klein uur invallen bij zijn nieuwe Duitse club. De eerste kans was voor Eintracht Frankfurt. Maar doelman Thibaut Courtois, vorig seizoen geweldig in vorm, keerde de inzet van Daichi Kamada. Vervolgens werd Real sterker en sterker. Vinícius Júnior miste twee kansen op de openingstreffer voordat David Alaba in de 37ste minuut wel scoorde. Real domineerde ook de tweede helft. Op basis van de vele kansen was het een klein wonder dat alleen Benzema scoorde.||https://www.parool.nl/sport/real-madrid-verslaat-frankfurt-en-wint-opnieuw-europese-supercup~b889240a/
2022-08-10||Trump weigert vragen te beantwoorden in fraudezaak:  ‘Heksenjacht’||In een verklaring zegt Trump zich op zijn zwijgrecht te beroepen, omdat hij vindt dat het onderzoek ‘politiek gemotiveerd’ is. De voormalige Amerikaanse president Donald Trump zit in de hoek waar de klappen vallen. Na de FBI-inval in zijn vakantiedomein in Mar-a-Lago, zou de ex-president vandaag onder ede vragen van procureur-generaal Letitia James beantwoorden over vermeende fraude door The Trump Organization. James wil weten of het bedrijf de waarde van vastgoed verkeerd heeft opgegeven voor onder meer belastingvoordelen en hogere leningen. Trump heeft na de ondervraging alvast laten weten dat hij zich op zijn zwijgrecht beroept en weigerde vragen te beantwoorden. “Ik weigerde de vragen te beantwoorden op basis van de rechten en privileges die aan elke burger worden verleend op basis van de grondwet van de Verenigde Staten”, aldus Trump in zijn verklaring. Volgens hem heeft hij geen andere keus vanwege de ‘heksenjacht’ tegen hem door onder anderen advocaten, aanklagers en de media. Naast Trump zijn volgens een bron van persbureau Reuters ook zijn kinderen Donald Trump Jr. en Ivanka Trump in deze zaak verhoord. De drie hadden tevergeefs geprobeerd de dagvaardingen via de rechter nietig te laten verklaren. Trumps afspraak met James stond eigenlijk gepland in juli, maar werd verzet vanwege de dood van Trumps voormalige echtgenote Ivana Trump. De voormalige president noemde het onderzoek van de Democratische James eerder ‘politiek gemotiveerd’. Op zijn eigen sociale netwerk Truth Social schreef hij dat zijn ‘geweldige bedrijf en ik van alle kanten worden aangevallen’. De New Yorkse procureur-generaal beweert daarentegen dat meer dan drie jaar onderzoek bewijs heeft opgeleverd dat The Trump Organization de waarde van bezittingen verkeerd heeft opgegeven om ervan te profiteren. De getuigenverklaring van Trump komt enkele dagen na de inval van de FBI in zijn resort in Mar-a-Lago, vermoedelijk in een onderzoek naar vertrouwelijke documenten die hij meenam uit het Witte Huis. De oud-president sprak via zijn platform zijn wantrouwen uit over het onderzoek ter plaatse.||https://www.parool.nl/wereld/trump-weigert-vragen-te-beantwoorden-in-fraudezaak-heksenjacht~b74edcf2/
2022-08-10||Kamelenpoep als medicijn tegen diarree? Een gevalletje broodje aap, ontdekt Amsterdam UMC||De mythe dat Duitse soldaten die tijdens de oorlog in Noord-Afrika vochten kamelenpoep aten tegen hun buikklachten, komt terug in populaire en wetenschappelijke literatuur. De soldaten zouden de behandeling hebben overgenomen van bedoeïenen, woestijnbewoners die zich op kamelen verplaatsen. Maar het verhaal blijkt ongefundeerd en onwaar. Er zit bovendien onvoldoende van de bacterie in kamelenpoep, blijkt uit onderzoek van Amsterdam UMC. De bron blijkt een artikel dat verwijst naar een niet meer bestaande Duitse website, zo staat in de studie die woensdag is verschenen op Plos One, een site voor wetenschappelijke artikelen. “Dat we dat verhaal hebben ontkracht, is een wat luchtig deel van de studie,” zegt microbioloog Jurgen Seppen van Amsterdam UMC. Het vloeit echter voort uit de serieuze invalshoek van het onderzoek: de rol van bacteriën als Bacillus subtilis in de darmen van de mens. “In kamelenpoep zit net zoveel van die bacterie als in mensenpoep en in aarde,” aldus Seppen. “Dat is te gering om via consumptie enige invloed te hebben op diarree, zoals het verhaal ging.” Seppen is verbonden aan het Tytgat-instituut, dat onderzoek doet naar maag-, darm- en leverziekten. Zijn groep richt zich op de ziekte van Crohn, een chronische ontsteking van het spijsverteringskanaal, die ongeveer 40.000 Nederlanders treft. Symptomen zijn onder meer diarree, buikpijn en vermoeidheid. De immuunaandoening is pijnlijk en soms zo hevig dat mensen uitvallen in het arbeidsproces. “Wij richten ons op de rol van de biljoenen darmbacteriën, ofwel het microbioom, bij de ziekte van Crohn,” aldus Seppen. “En dan met name op sporen die sommige bacteriën kunnen maken in de darmen.” Zo’n spore is een soort slaaptoestand van bacteriën om ongunstige omstandigheden te overleven. Zodra de omstandigheden verbeteren, kan de spore ontkiemen en uitgroeien tot een normale cel. “Dat principe kan een aangrijpingspunt zijn voor behandeling van de ziekte van Crohn,” aldus Seppen. “Maar ook daarin speelt Bacillus subtilis nauwelijks een rol.” Kinderen met de aandoening kunnen een bepaald dieet volgen, waarna de klachten bij 80 procent afneemt. Dat is hetzelfde resultaat als bij een behandeling met ontstekingsremmende medicatie. Soms wordt een poeptransplantatie ingezet bij darmaandoeningen. Een behandeling met bacteriesporen zou een beter alternatief kunnen zijn. Behalve het microbioom en het geconsumeerde voedsel speelt ook erfelijkheid een rol bij de ontwikkeling van de ziekte van Crohn, zegt Seppen. “Het is een gecompliceerd samenspel van factoren. Ik verwacht niet dat er ooit één behandeling voor iedere patiënt komt.”||https://www.parool.nl/nederland/kamelenpoep-als-medicijn-tegen-diarree-een-gevalletje-broodje-aap-ontdekt-amsterdam-umc~bb614ac7/
2022-08-10||Ik keek naar mijn vader (88). Het was zijn tijd nog niet, besloot ik||Ik zat met mijn vader in de huiskamer in D. M. was met mijn moeder naar het Slingeland Ziekenhuis waar ze voor een urologische aandoening geopereerd zou worden. “Ik word door een beroemde arts geopereerd, ze komen van heinde en verre om door hem behandeld te worden, dus dat zal wel goed gaan,” zei mijn moeder vlak voor ze in onze auto stapte. Ze glunderde. Ik keek naar mijn vader. Hij zat voorovergebogen in zijn stoel, krommer dan ooit. “Hoe gaat het nu met je?” vroeg ik. Geen reactie. Ook dover dan ooit. Ik herhaalde de vraag, luider. “Ach…,” zei hij en hij grimaste erbij. “De dokter was hier laatst. Het gaat niet beter worden. Glijdende schaal, weet je wel.” Hij ging met zijn hand van in de lucht van boven naar beneden. Gelukkig een niet al te steile afdaling voor wielrenners. “Gelukkig heb ik nog mijn zuurstof.” Hij wees naar een apparaat dat in het halletje stond en dat ervoor zorgt dat hij ’s nachts extra zuurstof krijgt. “Je moeder maakt er steeds grappen over. ‘Als je te hard snurkt, snijd ik de slang door,’ zegt ze dan.” Hij lachte er niet bij. “Ik ben zo verdomde moe de hele tijd. Ik heb al tegen je moeder gezegd dat als ik niet meer wakker word als ik ’s middags ga slapen, ik dat helemaal niet erg zou vinden.” Ik keek naar mijn vader. Mijn oude, broze vader. In de Avrobode had ik gezien dat hij alle films met De Vier Vuisten (Bud Spencer & Terence Hill) met zijn pen had omcirkeld. En hij keek elke avond, met mijn moeder neem ik aan, naar De slimste mens. Zolang hij nog omcirkelde, redeneerde ik, zat er nog genoeg lucht in die man. “Maar je moeder, hè,” zei mijn vader. “Die kan ook niet alles meer, maar ze krijgt er wel steeds meer taken bij omdat ik niets meer kan. Dan kan ik er toch niet zomaar tussenuit knijpen.” Ik slikte. Wees toen maar naar een ingelijste foto aan de muur. Een surrealistisch landschap dat een uitvergroting van een bloem bleek te zijn. “Hoe heb je die gemaakt?” En hij vertelde enthousiast over een nieuw apparaatje voor zijn fototoestel dat hij had aangeschaft. En daarna vertelde hij over de oude hoofdtelefoon die bij de televisie stond, en hoe iemand die hem ook helpt met zijn computer ervoor had gezorgd dat hij draadloos naar de televisie kon kijken. “En ik kan mijn eigen geluid regelen. Dus je moeder kan nu gewoon kijken zonder het geluid heel hard te zetten omdat ik het anders niet kan horen. Zo heb ik enorm kunnen genieten van de Tour. Heb je de Tour gevolgd? Schitterend hè, met die Deen.” Spraakwaterval Moll ging nog even door. Over de twee nieuwe kippen in de tuin. “Ze beginnen rode kammetjes te krijgen, dus ik denk dat ze binnen niet al te lange tijd eieren gaan leggen. Ha!” Hij veerde zelfs een beetje op uit zijn stoel. “En ik heb ze eindelijk geleerd zelf het hok in te gaan voor de nacht. Heeft me maanden gekost, maar nu doen ze het.” Ik haalde nog een rondje koffie. “Heb je die serie op Netflix ook gezien? Over die scheikundeleraar die drugs gaat maken?” Hij keek er verlekkerd bij, mijn vader. Het was zijn tijd nog niet, besloot ik. Nog lang niet. “Hoe zou het nu met je moeder zijn?” vroeg hij. (Wordt vervolgd.) Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/ik-keek-naar-mijn-vader-88-het-was-zijn-tijd-nog-niet-besloot-ik~bb142bf7/
2022-08-10||Werkgevers willen coronatoegangsbewijs wel als optie: ‘Als laatste redmiddel’||In het concept van de nieuwe permanente pandemiewet van het kabinet ontbreekt het coronatoegangsbewijs, vooral vanwege eerdere politieke tegenstand. Wel staan er maatregelen in als afstand houden, beperking van evenementen en sluiting van locaties, en regels rond mondkapjes en quarantaine. Als de wet wordt aangenomen gaan alle restricties niet automatisch in, maar de wet biedt wel de juridische gereedschapskist om snel maatregelen te nemen als dat nodig mocht zijn. Werkgevers zijn kritisch over het gebrek van de optie van een coronatoegangsbewijs. “We zien liever dat de coronapas helemaal niet hoeft te worden ingezet, maar als bedrijven anders dicht zouden gaan, dan kan het coronatoegangsbewijs een laatste redmiddel zijn,” meldt een woordvoerder namens VNO-NCW en MKB Nederland in een toelichting. Het 3G-coronatoegangsbewijs gold in Nederland vanaf eind september 2021 tot eind februari van dit jaar. Op vertoon van een QR-code – na genezing, vaccinatie of negatieve test – waren horeca, sportwedstrijden en evenementen toegankelijk. In de politiek was aanvankelijk een ruime meerderheid voor de coronapas, maar naarmate het virus minder impact had, groeide het verzet. In de zesde verlenging van de tijdelijke coronawet was de coronapas (3G) daarom geschrapt. Maar dat is onverstandig, vinden werkgevers. “Het belangrijkste is dat we nieuwe lockdowns voorkomen en de samenleving en economie openhouden,” meldt de woordvoerder. “Daarom is het van groot belang dat alle mogelijke middelen beschikbaar zijn voor het worstcasescenario. De wet regelt alleen de juridische basis, de daadwerkelijke inzet vraagt apart een beslissing.” Ook in diverse sectorplannen (van de culturele instellingen en casino’s) speelt het coronatoegangsbewijs een rol, vooral als andere maatregelen genomen zijn en het virus nog altijd hard rond raast. Het kabinet wil de Wet publieke gezondheid ‘coronaproof’ maken. De aangepaste wet moet de oude juridische noodverbanden vervangen. Maar de totstandkoming is een haastklus geworden nadat het parlement de tijdelijke wet had afgeschoten. De Eerste Kamer stemde in mei de tijdelijke coronawet weg, waardoor minister van Volksgezondheid Ernst Kuipers (D66) zonder gereedschapskist zat. Op het wetsconcept kwam stevige kritiek, behalve van de werkgevers ook van de Vereniging Nederlandse Gemeenten en burgemeesters en Veiligheidsregio’s. Het kabinet gaat deze kritiek en de reactie van de Raad van State nog verwerken in de uiteindelijke wet.||https://www.parool.nl/nederland/werkgevers-willen-coronatoegangsbewijs-wel-als-optie-als-laatste-redmiddel~b4f97a6a/
2022-08-10||Youp van ’t Hek: talkshows, stop met flutonderwerpen en nodig ouders overleden Seb uit||Seb Waterreus werd in mei vorig jaar slachtoffer van een noodlottig ongeval. Na een onschuldige stoeipartij met zijn huisgenoten viel de 22-jarige student door het raam van zijn woning. Hij overleed ter plekke. Zijn ouders en vrienden begonnen daarna de actie ‘Hoe veilig woon jij eigenlijk?’. Daarmee willen ze andere ouders, studenten en huisbazen waarschuwen, voor bijvoorbeeld het ontbreken van een goede doorvalbeveiliging. Ze schreven Van ’t Hek een brief met het verzoek of hij aandacht aan de actie wilde besteden. De cabaretier moest meteen terugdenken aan een voorval met zijn eigen dochter. Toen die drie jaar was kroop ze op een veel te lage vensterbank en zat ze al met één voetje uit het raam, terwijl Van ’t Hek zelf aan het werk was. Nog net op tijd wist hij haar weg te trekken. De volgende dag liet hij meteen een hekje installeren. Nu, aan de vooravond van een nieuw studiejaar, waarin vele jonge studenten weer massaal op kamers gaan, besteedt hij graag aandacht aan het onderwerp in zijn column. Zijn bedoeling? ‘Vaak word ik gebeld door talkshows om te komen babbelen over een of ander flutonderwerp. Maar mijn vraag aan Beau, Eva, Humberto, Renze, Johan, Gijp, Wilfred en de redactie van Op1, plus de makers van consumentenprogramma’s als Kassa en Radar: nodig de ouders en vrienden van Seb eens uit om hun prachtige actie toe te lichten.’ Hij geeft tot slot aan dat Seb er weliswaar niet mee terugkomt. ‘Maar hopelijk voorkomt zijn ongeluk heel veel ander verdriet.’||https://www.parool.nl/amsterdam/youp-van-t-hek-talkshows-stop-met-flutonderwerpen-en-nodig-ouders-overleden-seb-uit~bf1d8afa/
2022-08-10||Tadic is niet de eerste profvoetballer die ten prooi valt aan overvallers||De Argentijn Ángel Di María, sterspeler van voetbalclub Paris Saint-Germain, had in maart 2021 geen flauw idee waarom hij gewisseld werd. Zijn team had het lastig in de competitiewedstrijd tegen Nantes en moest winnen om in het spoor van koploper Lille te blijven. Maar toen hij het veld verliet pakte trainer Mauricio Pochettino hem vast en fluisterde hem iets in het oor. Direct daarna verdween Di María in de catacomben en verliet hij in allerijl het stadion. Zijn gezin was overvallen en zijn vrouw had de club daarvan op de hoogte gesteld. Achter de schermen werd besloten hem te wisselen en hem direct naar zijn vrouw en kinderen te brengen. Na de wedstrijd bleek dat ook de ouders van zijn Braziliaanse teamgenoot Marquinhos thuis waren beroofd. Bij Di María werden juwelen en horloges ter waarde van 500.000 euro gestolen. Bij de ouders van Marquinhos waren ‘slechts’ enkele duizenden euro’s ontvreemd. De overval op het gezin van Di María doet denken aan die op de familie van Eran Zahavi, vorig jaar in Buitenveldert. Terwijl de speler onderweg was naar een wedstrijd, werd zijn gezin thuis door overvallers vastgebonden. Die gingen er vervolgens vandoor met persoonlijke eigendommen, waaronder drie Rolex­horloges. In Engeland hebben professionele bendes het al langer voorzien op profvoetballers die duizelingwekkende bedragen verdienen en niet schromen om op sociale media te tonen wat ze daarvan kopen. Auto’s, villa’s en dure horloges, ze pronken er maar al te graag mee. Onder anderen bij Riyad Mahrez van Manchester City, Dele Alli van Tottenham Hotspur en Robin Olsen van Everton zijn voor honderdduizenden euro’s aan spullen gestolen terwijl zij een wedstrijd moesten spelen. Steeds meer spelers uit de Premier League nemen daarom maatregelen: van honden, privébeveiligers tot panic rooms om in te kunnen schuilen bij een overval. “Het is een probleem voor voetballers omdat iedereen weet waar ze zullen zijn,” zei Paul Weldon, directeur van een bedrijf dat panic rooms in huizen aanlegt, vorig jaar tegen het Amerikaanse dagblad The New York Times. Bij veel voetballers ziet hij naast een sauna, zwembad, garage en bowlingbaan daarom ook deze ‘schuilkamers’ steeds vaker op het verlanglijstje staan. Het probleem dat Weldon aanstipte, speelt ook elders. In 2019 werd in Madrid een Albanese bende opgepakt die het had voorzien op de huizen van spelers van Real en Atlético Madrid. Van Atléticospeler Thomas Partey werd later bij verdachten een medaille teruggevonden die hij had ontvangen voor de tweede plaats in de Champions League. De poging tot overval op Tadic van enkele weken geleden roept die op Arsenal­speler Gabriel van eind vorig jaar in herinnering. Hij werd thuis in zijn garage aangevallen door twee mannen met een honkbalknuppel. Een worsteling volgde, waarna de overvallers ervandoor gingen. Een van de twee daders werd naderhand gearresteerd (en veroordeeld) doordat hij bij zijn vlucht een pet met zijn dna erop verloor. Tadic wist dat hij al langer op de radar stond van criminelen die het vooral op zijn horloges voorzien zouden hebben. Een Rolexbende uit Amsterdam had hem in 2018 al in het vizier, bleek tijdens een rechtszaak in september 2020. Andere slachtoffers die door de bende met veel geweld van hun dure horloge werden beroofd, waren onder anderen Robert Moszkowicz en Estelle Cruijff. Een Rolex is al jaren een populaire roversbuit. “Niemand heeft meer contant geld in huis of op zak. Het heeft voor criminelen geen zin een bank of een tankstation te beroven, mensen met horloges wel,” vertelde een Amsterdamse horlogehandelaar al eens aan Het Parool. Begin juli kreeg een gast van restaurant Ferilli’s in de Beethovenstraat nog een pistool op het hoofd vanwege zijn dure horloge. Horlogeliefhebbers bekenden daarop steeds vaker hun dure horloge thuis te laten als ze de deur uitgaan. Of de overvallers die Tadic probeerden te beroven het op zijn horloge hadden gemunt, kan de Amsterdamse politie niet zeggen. Sinds bekend werd dat een bende het al eerder op Tadic gemunt had, heeft hij nog verschillende keren ­foto’s op Instagram geplaatst waarop hij een duur horloge draagt. Ajax plaatste woensdag ook een foto van de aanvaller op Instagram. Zonder horloge, maar met aanvoerdersband.||https://www.parool.nl/sport/tadic-is-niet-de-eerste-profvoetballer-die-ten-prooi-valt-aan-overvallers~bfb71704/
2022-08-10||Radiopartijen in hoger beroep tegen veiling FM-frequenties||De rechter zette in juli een streep door het plan van de vorige minister van Economische Zaken om de huidige zendvergunningen, die op 31 augustus aflopen, met drie jaar te verlengen. Dat besluit was genomen om de radiostations tijd te geven om te herstellen van de lage advertentie-inkomsten in coronatijd. Radiostation KINK, dat nu niet over een FM-frequentie beschikt, spande daarop een rechtszaak aan omdat het station twijfels had bij die coronaschade en vond een noodverlenging disproportioneel. De rechter stelde het station daarop in het gelijk. De huidige minister van Economische Zaken, Micky Adriaansens, maakte dinsdag bekend niet in hoger beroep te gaan tegen het besluit en nog dit najaar met een voorstel te komen voor een herverdeling van de landelijke FM-frequenties door middel van een veiling. Talpa laat weten ‘teleurgesteld’ te zijn in het besluit van de minister en daarom zelf in beroep te gaan. “Wij zijn het niet eens met de uitspraak en zien voldoende aanknopingspunten voor een succesvol hoger beroep,” zegt een woordvoerder van Talpa, waar onder meer Radio 538, Radio 10 en Radio Veronica onder vallen. Mireille van Ark, hoofdredacteur van BNR, laat net als Talpa weten ‘genoeg aanknopingspunten’ te zien voor een succesvol hoger beroep. RadioCorp, waar SLAM! en 100% NL onder vallen, laat via een woordvoerder weten in hoger beroep te gaan, maar daar verder geen commentaar op te willen geven.||https://www.parool.nl/nederland/radiopartijen-in-hoger-beroep-tegen-veiling-fm-frequenties~b6d8752b/
2022-08-10||Een digitaal stukje Nachtwacht voor iedereen||Het is mogelijk om een eigen stukje van het wereldberoemde schilderij te bemachtigen door een zogenoemde NFT (‘non-fungible token’) aan te schaffen: een uniek digitaal eigendomscertificaat dat niet kan worden gekopieerd, vervangen of onderverdeeld. Eigenaren van een NFT krijgen dan niet alleen een stuk van De Nachtwacht in handen, maar worden ook medeoprichter van een nieuw digitaal museum – het eerste ooit – met daarin alle schilderijen van Rembrandt van Rijn. De prijs van de NFT is nog niet bekend, maar zal tussen de 200 en 300 euro liggen. Het MetaRembrandt Museum wordt de enige plek ter wereld waar alle schilderijen van Rembrandt digitaal gerestaureerd en in hoge kwaliteit te bewonderen zijn. Daarnaast kan de NFT verhuurd worden aan andere kunstliefhebbers. Die krijgen dan ook exclusief toegang tot de volledige collectie van Rembrandt en tot exclusieve evenementen in het MetaRembrandt Museum en het echte leven. Met dit initiatief wil The Rembrandt Heritage Foundation samen met Hodl Finance de collectie van Rembrandt voor altijd veiligstellen en toegankelijk maken voor toekomstige generaties. Het museum is ook opgericht ter nagedachtenis aan Ernst van de Wetering, de grootste Rembrandt-autoriteit ter wereld. Hij wist alle werken van Rembrandt op te sporen, de authenticiteit ervan vast te stellen, en ze te bewaren. Op die manier heeft hij ervoor gezorgd dat de kunst digitaal te bewonderen blijft. Ook De Nachtwacht is door Van de Wetering gedigitaliseerd en teruggebracht naar de meest oorspronkelijke staat, waarbij de ooit afgesneden stukken er weer zijn aangeplakt. Jess Muntenaar, operationeel directeur bij Hodl Finance, is trots om mee te werken aan het project: “Op deze manier zal Rembrandt voorbestaan en zullen komende generaties kennis blijven maken met deze wereldberoemde kunstschilder.” Muntenaar gelooft dat digitale kunst de toekomst is en ziet een grote rol weggelegd voor NFT’s. Ook medeoprichter van The Rembrandt Heritage Foundation Pim Slager gelooft in een digitale toekomst voor kunst. Het doel van de stichting is ervoor zorgen dat de werken van Rembrandt voor iedereen toegankelijk blijven, óók toekomstige generaties. Het digitale museum is een eerste stap in die richting. Beide betrokkenen hopen dat het project de kunstsector inspireert om na te denken over hoe kunst kan worden gemoderniseerd.||https://www.parool.nl/kunst-media/een-digitaal-stukje-nachtwacht-voor-iedereen~b19f58ad/
2022-08-10||Mes frères et moi is bewust een generieke film: ‘Je hebt overal ter wereld wijken zoals deze’||Het is wonderlijk hoe in film een zeer persoonlijk uitgangspunt toch een vrij generiek resultaat kan geven. Alsof de machinerie van de filmindustrie, als makers niet heel stevig in hun schoenen staan, automatisch de scherpe randjes eraf schaaft. Dat lijkt te zijn gebeurd bij Mes frères et moi, een zonovergoten verhaal over jong zijn in een achterstandswijk. In gesprek met Yohan Manca, een jonge theatermaker die hier zijn speelfilmdebuut maakt, blijkt al snel hoezeer dit verhaal hem na aan het hart gaat. Die emoties weet hij goed op de kijker over te brengen, maar clichés liggen in de film ook telkens weer op de loer. Mes frères et moi draait om de veertienjarige Nour (Maël Rouin Berrandou), de jongste van vier broers die het samen moeten zien te rooien in de periferie van een niet nader benoemde Zuid-Franse badplaats. Hun moeder ligt in coma in haar slaapkamer in hun donkere flatje; hun Italiaanse vader is al zo lang uit beeld dat oudste broer Abel (Dali Benssalah) die rol op zich heeft genomen. Zijn harde lijn botst continu op het impulsieve gedrag van broer Hedi (Moncef Farfar), die is belust op snel geld en verstrikt in drugszaakjes. Als dat tot ontploffing komt is Mo (Sofian Khammes) de diplomaat die tussenbeide komt, als hij tenminste niet de hort op is om de bloemetjes buiten te zetten met een opeenvolging van toeristen. Zo zoekt elk van de broers dus naar een ontsnappingsroute van hun uitzichtloze levenspad – Abel in de verantwoordelijkheid, Mo in de liefde en Hedi in de criminaliteit. Ook voor Nour komt zo’n uitweg in beeld als hij bij toeval stuit op de opera. Hij heeft een taakstraf en moet met een stel andere raddraaiers het schoolgebouw verven. Dat staat leeg tijdens de zomervakantie, behalve één lokaal, waar een professioneel operazangeres lesgeeft aan de rijkeluiskinderen die een steenworp verder vakantie vieren. Het wakkert iets aan in Nour, die thuis zijn vaders Pavarotti-platen uit de kast trekt. Manca baseerde zijn film op de theatertekst Pourquoi mes frères et moi on est parti... van Hédi Tillette de Clermont-Tonnerre. Die iets langere titel – letterlijk: ‘Waarom mijn broers en ik zijn vertrokken’ – geeft nog explicieter het centrale gevoel weer: wég moeten ze, want hier gaan ze nergens heen. De film is een zeer vrije bewerking, benadrukt Manca. De theatertekst bestaat uit vier monologen, één voor elke broer. Voor de film giet Manca het in een klassieker narratief en kiest hij explicieter voor de jongste van het stel, de veertienjarige Nour. “Wat me raakte in het stuk was het beeld van die vier broers, op zichzelf aangewezen met die moeder ergens tussen leven en dood,” zegt Manca. “En het had de warme sfeer van het zuiden van Frankrijk, waar ik zelf ook ben opgegroeid; het was belangrijk voor me dat te behouden. Maar Nours ontdekking van operamuziek, wat in de film de hoofdlijn van het verhaal vormt, dat is allemaal nieuw.” Precies die lijn maakt de film voor Manca zo persoonlijk. “Het gaat over mijn leven, over een vormend moment toen ik zelf veertien was. Ook ik woonde in niet zo’n goede wijk, maar ik had een docent die mijn leven veranderde. Hij liet me kennismaken met het theater en dat veranderde mijn hele perspectief – op mijn leven en op de wereld.” Nog persoonlijker maakte Manca het door zijn echtgenote, actrice en zangeres Judith Chemla (zie kader) te casten als de operazangeres die Nours leven verandert. Vooral met haar in gedachten koos Manca voor de opera. “Ik ben zelf niet heel muzikaal ingesteld, ik ben meer van het voetbal,” lacht hij. “Maar het klopte voor het personage, en voor Judith in die rol. En het heeft meer emotionele kracht, het is bijna pure emotie.” Al die specifieke persoonlijke invloeden lijken in Mon frères et moi te botsen met elementen die juist al te generiek overkomen. Dat blijkt deels met opzet te zijn. “Je hebt overal ter wereld wijken zoals deze, overal groeien kinderen zo op,” legt Manca uit. “Die universaliteit wilde ik benadrukken. Net zoals ik het tijdloos wilde maken. Daarom draaiden we de film ook op 16mm-film: dat geeft dat tijdloze gevoel. Het zou 1998 kunnen zijn, of 2010, of 2022. Het is van alle tijden.” Het is een mooie gedachte. Maar die abstractie, heel gebruikelijk in het theater, is niet zomaar naar film te vertalen. Hij botst met de specificiteit die het filmen van de echte wereld automatisch met zich mee brengt. Zo weet Manca onbewust de centrale paradox van zijn film aan te wijzen: zelfs het generieke is in Mes frères et moi heel persoonlijk voor zijn maker. Mes frères et moi is te zien in Cinecenter, Filmhallen, Ketelhuis en Studio/K.||https://www.parool.nl/kunst-media/mes-freres-et-moi-is-bewust-een-generieke-film-je-hebt-overal-ter-wereld-wijken-zoals-deze~b52f797f/
2022-08-10||Clara Sola is een teder portret van een vrouw die niet voor zichzelf kan opkomen||De veertigjarige Clara (de eerste acteerrol van danser Wendy Chinchilla Araya) woont met haar moeder (Flor María Vargas Chavez) en haar veertienjarig nichtje (Ana Julia Porras Espinoza) in het Costa Ricaanse regenwoud. Hoewel ze wordt omringd door de wijde natuur is Clara’s leefwereld klein. Clara heeft een ontwikkelingsstoornis en haar religieuze moeder heeft er geen vertrouwen in dat ze de juiste keuzes kan maken. Clara schijnt de omringende natuur dan wel beter te begrijpen dan haar familieleden, toch moet ze binnen het met paarse linten afgezette gebied rondom haar huis blijven. Clara bevraagt haar leefregels niet echt totdat ze Santiago (Daniel Castañeda Rincón) ontmoet, die haar seksueel en spiritueel doet ontwaken. Santiago behandelt haar niet alleen met vriendelijkheid en geduld, maar ook met respect. Voor het eerst leert ze haar verlangens te voelen en na te jagen. Het speelfilmdebuut van de Costa Ricaans-Zweedse regisseur Nathalie Álvarez Mesén is een zinnenprikkelende film over het belang van zelfbeschikking. Álvarez Mesén verweeft moeiteloos mystieke en magische elementen in een liefdevol, maar tikje clichématig portret van een vrouw met een ontwikkelingsstoornis. Clara spreekt niet veel, maar deelt een stilzwijgend begrip van het zijn der dingen, een gave die geworteld is in haar nauwe band met de natuur. Ze kan dreigende aardschokken en regenbuien aanvoelen, en door goed te observeren kan ze de echte naam (in tegenstelling tot de gegeven naam) van dieren en mensen leren kennen. Bovendien wordt er gezegd dat de geest van de heilige Maria in haar huist, wat haar een genezende gave heeft gegeven. Mensen komen van heinde en verre om door Clara’s aanraking genezen te worden. Clara Sola zet deze ongewenste aanraking van vreemden op een slimme manier af tegen Clara’s verlangen tot seksuele aanraking. Haar moeder dwingt haar deze religieuze rituelen tegen haar wil uit te voeren, maar beschouwt seks als onrein en vies. Om Clara ervan te weerhouden haar seksualiteit te verkennen, doopt ze haar vingers elke avond in hete pepers. Clara Sola is een teder en begripvol portret van een vrouw die niet voor zichzelf kan opkomen. Daarbij leunt de film zwaar op symboliek om de mentale toestand van zijn hoofdpersoon over te brengen: een kever die in een kleine kooi wordt gehouden en vervolgens sterft, een korset dat pijnlijk moet worden aangetrokken om afwijkingen recht te strijken, een witte merrie die wordt gebruikt voor toeristische ritjes maar wordt afgedankt als ze niet meer rendabel is. Deze metaforen zijn allemaal effectieve manieren om het belang van zelfbeschikking en vrijheid over te brengen, maar op elkaar gestapeld maken ze de verder subtiele film een beetje cartoonesk. Vooral de tegenstelling tussen intellectuele vermogens enerzijds en verbondenheid met de natuur anderzijds grenst aan cliché.||https://www.parool.nl/ps/clara-sola-is-een-teder-portret-van-een-vrouw-die-niet-voor-zichzelf-kan-opkomen~ba6fa791/
2022-08-10||Iraanse beulen hebben de hoofdrol in There Is No Evil||Iran is na China het land waar per hoofd van de bevolking de meeste doodstraffen ter wereld worden voltrokken – vele honderden per jaar, volgens mensenrechtenorganisaties. De recente Iraanse film Ballad of a White Cow (Maryam Moghadam & Behtash Sanaeeha) toonde al zonder opsmuk hoe dat uitpakt voor de nabestaanden van een onschuldig ter dood gebrachte. Maar regisseur Mohammad Rasoulof (zie kader) heeft een groter doel voor ogen in There Is No Evil, een vierluik korte verhalen met de doodstraf als rode draad. De terdoodveroordeelden komen hier vrijwel niet in beeld, en als ze al een rol spelen wordt nooit duidelijk voor welke misdaad ze worden gestraft. In plaats daarvan richt Rasoulof zijn blik op degenen die het vonnis voltrekken, de trauma’s en gewetenswroeging die hun werk bij de beulen oproept. Want achter dat kwaadaardige woord ‘beul’ blijken in There Is No Evil liefhebbende mannen schuil te gaan. Het ijzersterke openingsverhaal, dat eveneens de titel ‘There Is No Evil’ draagt, toont een dag uit het leven van een van hen. Heshmat (Ehsan Mirhosseini) is een doodgewone ambtenaar. Hij kibbelt met zijn vrouw, legt zijn tienerdochter in de watten, doet boodschappen voor zijn oude moeder en bevrijdt de kat van de buren als die zich in de knel werkt. Maar er vreet iets aan hem, merk je als hij herhaaldelijk wegstaart bij de rode en groene lampen van een stoplicht – een beeld dat in de overdonderende eindscène van dit verhaal een knetterende punchline krijgt. Waar Heshmat nog zelf koos voor zijn dodelijke werk, worden veel Iraanse doodstraffen voltrokken door dienstplichtige soldaten. Jongens zoals Pouya (Kaveh Ahangar), die de pech hebben op de afdeling opknoping te worden ingeloot. Voor elke strop die ze omhangen, krijgen ze drie dagen extra verlof. Pouya staat centraal in het tweede verhaal, ‘She Said: You Can Do It’, meesterlijke gechoreografeerd in één lang aangehouden shot. Hij moet voor het eerst een doodstraf uitvoeren, maar zijn geweten staat het hem niet toe. Vijf kameraden praten op hem in – de een probeert hem moed in te praten, een tweede vindt dat hij niet zo moet zaniken, weer anderen denken met hem mee of er een uitweg is. Hun gesprek wordt herhaaldelijk onderbroken door telefoontjes tussen Pouya en zijn verloofde, totdat hij een drastische beslissing neemt en de film verandert in een thriller die je op het puntje van je stoel houdt. Dan volgt ‘Birthday’ over Javad (Mohammad Valizadegan), een soldaat die wél zonder morren zijn taak heeft vervuld. Al vanaf de openingsmomenten van dit verhaal, waarin Javad zijn uniform uittrekt en baadt in een bosmeertje voor hij zijn gewone kloffie aandoet, is dit een voor de Iraanse cinema ongewoon sensuele vertelling. Javad wil zijn drie dagen verlof gebruiken om zijn vriendin Nana (Mahtab Servati) te bezoeken. Het is haar verjaardag én hij wil haar ten huwelijk te vragen. Maar als Javad aankomt bij Nana’s ouderlijk huis blijkt de sfeer allesbehalve feestelijk: een goede vriend van de familie is ter dood gebracht. Na de hoogoplopende emoties van dat verhaal kiest slotstuk ‘Kiss Me’ een ingetogener toon, al neemt ook hier drama uiteindelijk de overhand. In hun afgelegen woning, diep in de bergen, krijgt het stel Bahram (Mohammad Seddighimehr) en Zaman (Jilla Shahi) bezoek van Bahrams nicht. Twintiger Darya (Baran Rasoulof, dochter van de regisseur) groeide op in Duitsland, waar ze medicijnen studeert, en is voor het eerst in haar volwassen leven terug. Langzaam maar zeker wordt duidelijk waarom Bahram en Zaman de afzondering van de bergen opzochten, en waarom ze Darya juist nu uitnodigden. De vier verhalen staan los van elkaar en zijn elk in een eigen stijl verteld. En toch zijn ze op indrukwekkende wijze met elkaar verweven. Er zijn terugkerende visuele motieven en subtiele verwijzingen van het ene verhaal naar het andere. Vragen die door het ene segment worden opgeworpen, worden beantwoord met het volgende. Met elk verhaal zet Rasoulof een volgende stap in zijn analyse. Het eerste deel introduceert het thema, het tweede geeft het een sociale context, het derde een politieke dimensie, de conclusie toont hoe onontkoombaar de tragedie is en hoe lang de trauma’s ervan nagolven. “Jouw macht is nee zeggen,” betoogt Nana in gesprek met Javad, maar hij weet wel beter: “Als we nee zeggen, verwoesten ze onze levens.”||https://www.parool.nl/kunst-media/iraanse-beulen-hebben-de-hoofdrol-in-there-is-no-evil~beb57dc4/
2022-08-10||Je oog is een kunstwerk, vinden ze bij Eyemazy||Voor supergedetailleerde uitvergrote kiekjes van je oog kun je sinds kort terecht bij het eerste Nederlandse filiaal van Eyemazy. Volgens franchisenemer Anna Konko (40) moet zo’n foto (vanaf €25) een uniek en persoonlijk kunstwerk opleveren. “Mensen hangen de foto in hun huis of geven het cadeau aan een familielid. Koppels en gezinnen komen samen langs om hun irissen vast te leggen.” Eyemazy is een van oorsprong Duitse keten en heeft winkels in onder andere Frankrijk, Dubai en Canada. Konko leerde het concept een paar jaar geleden kennen en wilde na haar werk in consulting graag iets nieuws proberen. “Ik had het gevoel dat het echt iets speciaals was en wilde een andere weg inslaan.” Ze trok met Eyemazy in het pand waar voorheen kunstgalerij So Art zat. De lichte ruimte met visgraatvloer en witte muren leent zich dan ook uitstekend voor kunstobjecten; de muren hangen vol met grote irisfoto’s. Op de balie staat het apparaat waarmee de foto wordt gemaakt. Dat werkt als volgt: je legt je kin op een ondersteuning en kijkt in een zwart gat, waarna met een felle flits je oog wordt vastgelegd. Medewerker Sush Gupta (22): “Het fascineert mensen dat ze denken te weten hoe hun oog eruitziet, maar door de foto erachter komen dat hun iris uit veel meer kleuren bestaat dan ze aanvankelijk dachten.” De afbeelding kan bewerkt worden met allerlei effecten (€5). Zo kun je ervoor kiezen om de iris te laten omringen met bubbels of het heelal. Bekijk ons overzicht met alle nieuwe winkels, restaurants en cafés. Tips? open@parool.nl.||https://www.parool.nl/ps/je-oog-is-een-kunstwerk-vinden-ze-bij-eyemazy~b31cdde6/
2022-08-10||Bij deze workshop leer je geitengeurtjes en gistparfum maken||“Ik laat eerst geurstoffen rondgaan, waarbij de deelnemers mogen benoemen wat ze ruiken. Het is mooi hoeveel associaties er dan naar boven komen. Ik wil laten zien dat je met je neus op microniveau de wereld kunt beleven. Als je bij een geurworkshop wegloopt, denk je altijd iets anders over de wereld dan daarvoor.” “Klopt, in de geur van een geit, komkommer, gist, gras... een steen zou ook nog kunnen. Aan het eind laten we het resultaat aan iedereen ruiken. Je hoeft dan niet bang te zijn dat iemand jouw parfum niet lekker vindt. Dat is soms zelfs de bedoeling.” “Het helpt me om geitenkaas te ruiken of naar een stal te gaan. Ook kom ik een eind met beredeneren. Als ik koeienpoepgeur moet maken, bedenk ik: een koe eet gras, dus in de koeienpoepgeur zullen stoffen zitten die ook in gras voorkomen.” “Ik merk dat die trend al is ingezet. Misschien door corona, nu mensen weten wat het verliezen van geur betekent. Ook zijn we de laatste jaren overvoerd met beeld en geluid. We raken geïnteresseerd in wat we met andere zintuigen kunnen.” “In de zomer ruik ik vooral de grachten. Vroeger waren dat open riolen, maar tegenwoordig zijn ze schoon, waardoor het een groenige doperwtengeur krijgt. Klinkt misschien niet lekker, maar ik vind het heerlijk.” Workshop Smelling Like Another Being bij Mediamatic. Maandelijks vanaf vrijdag 12 augustus.||https://www.parool.nl/ps/bij-deze-workshop-leer-je-geitengeurtjes-en-gistparfum-maken~bc2b7647/
2022-08-10||Opinie: ‘Afvalprobleem is niet opgelost met twee miljoen euro per jaar extra’||Amsterdammers weten maar al goed dat het op veel plekken in de stad een vieze bende is. Het lijkt wel normaal geworden. Maar het schoonhouden van de openbare ruimte is een van de kerntaken van het stadsbestuur. Eind mei presenteerde de nieuwe coalitie van PvdA, GroenLinks en D66 haar plannen. Om de stad schoon te houden wordt er per jaar twee miljoen euro extra uitgetrokken. Dat lijkt een hoop geld, maar voor dat bedrag kun je minder dan twintig reinigers extra inzetten. De afgelopen jaren was de vuilinzameling en het rondslingerende afval veel Amsterdammers een doorn in het oog. De vraag is of daar nu iets aan wordt gedaan. De VVD denkt van niet. In een stad met bijna 900.000 inwoners die jaarlijks vele miljoenen bezoekers trekt (22,4 miljoen in 2019) is die twee miljoen euro extra bij lange na niet genoeg. Er is meer nodig en dat kan, want het is een politieke keuze om een beperkt bedrag vrij te maken voor het schoonhouden van de stad. In het coalitieakkoord staat de zin ‘meer bakken, meer vegen en meer legen’. Een ronkende zin, maar concrete plannen zijn nog niet gemaakt. Het nieuwe college heeft aangegeven te willen luisteren naar de ideeën van de oppositie. De VVD neemt die uitgestoken hand aan. Na de zomer zal het schoonhouden van de stad worden besproken. Wij zullen met voorstellen komen die de wethouder kan meenemen in de plannen voor een schone stad. Allereerst verdienen de medewerkers van de afvalinzameling en reiniging een compliment voor het zware werk dat zij dag in dag uit verrichten voor deze stad. Aan hen ligt het niet. De VVD vindt dan ook dat het salaris van de medewerkers van de afvalinzameling en reiniging in 2023 en 2024 5 procent moet worden verhoogd. Hiermee wordt het beroep aantrekkelijker en krijgen de reinigers de waardering die ze verdienen. Grofvuil is een grote ergernis. Ook hier ligt een schone taak voor de gemeente. Op dit moment is het zo dat grofvuil de avond voor de ophaaldag vanaf negen uur ’s avonds buiten mag worden gezet. Helaas weten slechts weinig mensen dat. Wij pleiten dan ook voor een transitie naar ophalen op afspraak. Via een simpele online tool kunnen Amsterdammers zo’n afspraak inplannen. Handhaving is nodig om ophalen op afspraak te laten slagen. Zo blijft het grofvuil korter op straat staan. Het meeste afval wordt doordeweeks tijdens kantooruren opgehaald, terwijl het aanbod juist in het weekend en in de avonduren het grootst is. De VVD wil daarom dat er ook in de avonduren en in het weekend afval wordt opgehaald. Mensen kwakken te pas en te onpas hun vuil op straat. Dit gedrag dient bestraft te worden en de gemeente zal hier streng op moeten toezien. Pas als er consequenties zijn verbonden aan bepaald gedrag, zal er een mentaliteitsverandering plaatsvinden. Wij stellen dan ook voor dat de gemeente inzet op handhaving en deze richt op ‘hotspots’ zoals bijvoorbeeld het Vondelpark. Ook zouden wij graag zien dat de wethouder bij het rijk aandringt op hogere boetes. Amsterdam kent talloze containeradoptanten. Zij houden in hun vrije tijd de stad schoon en zijn een voorbeeld voor velen. Containeradoptanten zouden als beloning een gedeeltelijke kwijtschelding van de afvalstoffenheffing moeten krijgen. Hopelijk kunnen we zo andere Amsterdammers motiveren hetzelfde te doen. Tot slot moeten bedrijven ook echt hun steentje gaan bijdragen. In Amsterdam hebben gemeente en bedrijven onderling afgesproken dat bedrijven verantwoordelijk zijn voor het schoonhouden van een gebied met een straal van 25 meter rondom hun vestiging. Hier zou beter op gecontroleerd moeten worden. We kennen allemaal het beeld van de verpakkingen en etensresten rondom fastfoodketens. Zo zorgen we niet alleen voor een schoner straatbeeld, maar motiveren we ondernemers ook minder afval te creëren. Wie gaat deze plannen betalen? Het is een voor de hand liggende vraag. Het mag in geen geval leiden tot een hogere afvalstoffenheffing, want die was voor meerpersoonshuishoudens in Amsterdam afgelopen jaar al het hoogst van heel Nederland. Die twee miljoen euro extra per jaar kan hiervoor goed worden gebruikt. Daarnaast denken wij aan meer en hogere boetes op het dumpen van afval. Dat is ook waar de mensen om vragen. De hoogte van een boete voor het verkeerd aanbieden van afval behoort in Amsterdam in vergelijking met andere grote steden tot de laagste. Zo snijdt het mes aan twee kanten: het heeft een afschrikkende werking en dekt de kosten. Laat de vervuiler betalen. Kune Burgers, gemeenteraadslid namens de VVD.||https://www.parool.nl/columns-opinie/opinie-afvalprobleem-is-niet-opgelost-met-twee-miljoen-euro-per-jaar-extra~b027fded/
2022-08-10||Fietsen door Amsterdam met de kleine achterop is een droom die uitkomt||Tegenwoordig winden weinig dingen onze driejarige zoon zo op als het vooruitzicht van z’n fiets kinderzitje. Het liefst rijdt ie (op twee wielen) gewoon naast me door Noord, maar daar is het echt nog te vroeg voor. Denk ik. Veilig achterop, kletsend met elkaar, terwijl we binnen een paar minuten een weiland met koeien en vervolgens een metrostation passeren, is voorlopig hoe we het doen. Vandaag gaan we voor het eerst de stad in. Nadat ik z’n beugels hebt vastgezet en z’n voetbeschermers stevig heb geklemd, vertrekken we richting de pont. Hij begint te zingen: “M’n fiets is designer…oeehh.” Ik vraag me af wanneer de makers van deze hypermoderne tweewieler mijn nummer Designer Fiets eindelijk eens in de opstartmodus gaan inbouwen. En me daar levenslang voor gaan betalen. Fietsen door Amsterdam met de kleine achterop is een droom die uitkomt. Ik wil hem graag laten voelen in wat voor stad hij geboren is. We rijden via de Meeuwenlaan naar de pont op IJplein. Deze kent hij nog niet, die van Buiksloterweg wel. Omdat we hem zo vaak mogelijk meenemen naar onze studio daar. Hij kent de omgeving goed. Zodra we de afslag nemen op de kruising van de Van der Pekstraat en Laanweg richting Overhoeks, vraagt ie altijd twee dingen: “Mag ik piano spelen?” En: “Waarom bouwen ze geen huizen voor ons?” Op de pont IJplein richting Centraal Station worden we door een aantal mensen aangekeken met een vragende blik. Verschillende ogen vragen zich af wat wij doen op zo’n fiets, maar hun monden ontkennen. Kindjongen wijst ondertussen het aantal treinen aan dat hij ziet aan de andere kant en benoemt de kleuren. Iemand vindt het nodig om hem te corrigeren, waarop hij antwoordt dat hij fouten mag maken van z’n papa. Ik zwijg en lach. My man. Als de klep van de pont omlaag piept, fietsen we via Centraal en Nieuwmarkt langs Waterlooplein en Artis zo Amsterdam-Oost binnen. Op het Alexanderplein heerst nog enigszins de ouderwetse verkeerschaos van voor De Aanharking van de stad. Scooters, trams, auto’s, fietsers, bussen moeten ondanks alle bewegwijzering steeds een potentieel levensgevaarlijke situatie met elkaar in een split second oplossen. Door non-verbaal contact te maken, elkaar ruimte te geven en op het juiste moment de ruimte te nemen. Amsterdammers weten. We stoppen bij de bieb op Javaplein, die vandaag tot extra laat open is. Als Kindjongen z’n favoriete boek geleend heeft, gaan we de Javastraat in. Hij heeft trek in pizza. Een paar uur later fietsen we terug. De zon gaat langzaam onder. Noord verschijnt in de verte. Op de pont wijst ie de maan aan en vraagt of we ook eens naar daar kunnen fietsen. Natuurlijk, zeg ik. Rapper en schrijver Massih Hutak (1992) schrijft elke week een column voor Het Parool. Lees al zijn columns hier terug.||https://www.parool.nl/columns-opinie/fietsen-door-amsterdam-met-de-kleine-achterop-is-een-droom-die-uitkomt~bb1c1b2a/
2022-08-10||Mysterieuze inslagen op de Krim: is het langverwachte Oekraïense tegenoffensief begonnen?||Het oogt allemaal surrealistisch: Russische vakantiegangers aan het strand op het geannexeerde schiereiland de Krim. Geschrokken hollen ze weg als op de achtergrond zwarte rookpluimen hun vakantie verstoren in een door de Russen toch veilig gewaande regio. Naar verluidt twaalf krachtige explosies deden dinsdag rond 15.30 uur de Russische luchtmachtbasis Saky op de Krim op zijn grondvesten schudden. Zeker één persoon werd bij de explosies gedood en dertien anderen raakten gewond, zo meldden de Russische autoriteiten. Op sociale media vieren sympathisanten van Oekraïne de explosies aan de westkant van het schiereiland als een wapenfeit dat de geschiedenisboekjes gaat halen, vergelijkbaar met het tot zinken brengen van het Russische vlaggenschip Moskva met Oekraïense raketten. Behalve een wapenopslag zouden ook dertig Russische vliegtuigen en helikopters bij de actie zijn uitgeschakeld. Beelden van beschadigde toestellen en andere voertuigen doen de ronde op sociale media, maar het is niet te controleren of die inderdaad van Saky komen. The New York Times meldt dat het Oekraïense leger met een niet nader genoemd wapen de belangrijkste Russische luchtmachtbasis op de Krim heeft aangevallen. Moskou had Oekraïne eerder gewaarschuwd dat elke aanval op de Krim zou leiden tot massale vergeldingsmaatregelen, waaronder aanvallen op ‘besluitvormingscentra’ in Kiev. Als Oekraïne inderdaad verantwoordelijk zou zijn voor de explosies op de luchtmachtbasis, is dit de eerste grote aanval op een Russisch militair terrein op het Krimschiereiland. Moskou annexeerde dat in 2014. Russische gevechtsvliegtuigen hebben de basis sinds het begin van de oorlog gebruikt om gebieden in het zuiden van Oekraïne aan te vallen. Wat er precies is gebeurd, blijft vooralsnog onduidelijk. Vorige maand was er al een kleinere explosie bij het hoofdkwartier van de Russische Zwarte Zeevloot op de Krim, in de havenstad Sebastopol. Oekraïense saboteurs zouden daarvoor een geïmproviseerde drone hebben gebruikt. Het Russische ministerie van Defensie ontkent nog steeds dat de Zwarte Zeebasis is beschoten, en houdt vol dat daar munitie is ontploft door onvoorzichtigheid met vuur. Een vergelijkbaar verhaal vertelde Moskou toen de Moskva ontplofte en zonk. Formeel ontkent Oekraïne iets met de explosies te maken te hebben. Op Oekraïense sociale netwerken gonst het van de speculaties dat pro-Oekraïense partizanen zouden hebben toegeslagen en zelfs dat de vliegbasis zou zijn geraakt door nieuwe Oekraïense langeafstandsraketten. De lokale nieuwssite Crimea Today News meldde op Telegram dat getuigen melding maakten van brand op een landingsbaan en schade aan nabijgelegen huizen, als gevolg van ‘tientallen ontploffingen’. Het Russische staatspersbureau Tass citeerde een niet-geïdentificeerde regeringsbron, die zei dat de primaire oorzaak van de explosies een ‘overtreding van de brandveiligheidsvereisten’ leek te zijn. Het ministerie van Defensie ontkent dat er gevechtsvliegtuigen zijn beschadigd. Volgens de Oekraïense luchtmacht zijn negen toestellen vernietigd bij de explosies. Het Oekraïense ministerie van Defensie reageerde prompt sarcastisch op Facebook: ‘Het ministerie van Defensie van Oekraïne kan de oorzaak van de brand niet vaststellen, maar herinnert nogmaals aan de regels voor brandveiligheid en het rookverbod op niet nader gespecificeerde plaatsen.’ “De Krim is bij uitstek de plek waar je de oorlog naar de Russen zelf kunt brengen. Dit lijkt me een operatie die langdurig is voorbereid,” zegt Mart de Kruif. De voormalig commandant der Nederlandse Landstrijdkrachten plaatst de aanval in de context van de afgelopen weken, waarin Oekraïne het initiatief in de oorlog lijkt te nemen, eerst bij Cherson en inmiddels ook in de Donbas. De Kruif: “Je ziet de impact van de instroom van langeafstandssystemen: de Amerikaanse Himars, de pantserhouwitsers (uit Duitsland en Nederland, red.) en de Ceasars uit Frankrijk. Daarmee nemen de Oekraïners al een tijdje bevoorradingslijnen en munitiedepots onder vuur. Nu dus ook op de Krim, zo lijkt het. Ik acht de kans klein dat een Rus daar in een munitiedepot onvoorzichtig is geweest met een sigaret.” Op Oekraïense sociale media wordt gepocht dat de Russische basis is geraakt door een nieuwe, verbeterde, raket die Oekraïne zelf heeft ontwikkeld en die een bereik van 500 kilometer heeft: de Hrim-2. De Kruif lijkt dat ‘heel onwaarschijnlijk’. “Als je weet wat voor technologie en datatechnologie je daarvoor nodig hebt; daar zit een hele hightech-oorlogsindustrie achter. Die heeft Oekraïne niet, en nooit gehad ook. Ze hebben wel Russisch materiaal, dat ze al hadden gemodificeerd. Maar zo’n nieuw langeafstandssysteem vereist zoveel research en ontwikkeling, dat het me onwaarschijnlijk lijkt dat ze zelf zoiets hebben ontwikkeld.” “Maar vergeet de Oekraïense luchtmacht niet," vervolgt De Kruif. “Die is weliswaar gedecimeerd, maar vliegt nog steeds en kan ook dit soort operaties uitvoeren. Wat ze hebben gebruikt, gezien de afstand, weten we nog niet. Het laat wel zien dat Rusland het initiatief aan het verliezen is. Rusland moet reageren op wat Oekraïne op het slagveld doet. Dat wil niet zeggen dat Oekraïne nu overal kan aanvallen, want dat is een ander verhaal.”||https://www.parool.nl/wereld/mysterieuze-inslagen-op-de-krim-is-het-langverwachte-oekraiense-tegenoffensief-begonnen~ba7aa13c/
2022-08-10||Geen gezoem en nare bultjes op zomeravonden: er zijn bijzonder weinig muggen||“Het is een kalm jaar voor de huissteekmug,” zegt Arjan Stroo, entomoloog bij de NVWA. De huissteekmug is van de 36 soorten muggen degene waar mensen het meest last van hebben. “We monitoren de beestjes en zien dat er een duidelijke daling is in het aantal muggen.” Hoeveel muggen er rondvliegen in een jaar is afhankelijk van de ontwikkeling van de larven, de tweede levensfase van een mug. Deze onvolwassen mug groeit het beste in stilstaand, vervuild water zoals een sloot of een openstaande regenton. Een vochtige broedplaats is dus enorm belangrijk om een larve tot een volwassen mug te laten ontwikkelen. Dat is precies wat dit jaar niet mogelijk was. Door het droge voorjaar en het aanhoudende watertekort zijn de larven ook uitgedroogd. “Hierdoor konden ze niet uitgroeien tot volwassen muggen,” zegt Stroo. “Natuurlijk zijn er wel een aantal regenbuien geweest, maar als het harder droogt dan het regent kunnen de muggen zich alsnog niet ontwikkelen.” Dat is een ander verhaal dan vorig jaar, toen we werden overspoeld door de stekende beesten. Stroo: “Het natte voorjaar in combinatie met hoge temperaturen waren uitstekende omstandigheden voor de mug.” De piek van het muggenseizoen is vaak aan het eind van juni. Hoewel die periode al is verstreken, is het niet met honderd procent zekerheid te zeggen dat het aantal muggen niet zal toenemen. “Dat is volledig afhankelijk van de weersomstandigheden, maar vooralsnog lijkt het er op dat de piek dit jaar uitblijft,” zegt Stroo. Het uitblijven van de muggenpiek is niet alleen fijn voor de mens, ook de natuur ondervindt geen hinder van de afwezigheid van het kleine beest. “Dit is hoe het gaat in de natuur, die verandert niet door de afwezigheid van muggen. Er zijn namelijk weinig dieren afhankelijk van muggen.” De muggen zullen ons dit jaar dus met rust laten, maar door het warme voorjaar hebben we wel een zomer vol wespen. Deze steekbeesten ontwikkelen zich namelijk in nesten en overleven juist door het warme en droge weer. Bioloog Arnold van Vliet raadt aan om rustig te blijven wanneer je wordt belaagd door wespen. “Veel mensen schieten in een angstreflex wanneer ze wespen zien. ‘Die moet dood’ is dan de eerste gedachte.” Volgens Van Vliet is het juist gunstig dat er veel wespen zijn, ze vangen namelijk veel insecten. Niet in paniek raken. Dat is uiteindelijk het belangrijkste advies wanneer je wordt belaagd door het prikbeest. Van Vliet: “Een wesp is er niet op gericht je te steken.”’||https://www.parool.nl/nederland/geen-gezoem-en-nare-bultjes-op-zomeravonden-er-zijn-bijzonder-weinig-muggen~bddd92a7/
2022-08-10||Wat doen tieners op hun telefoon? Ollie (11): ‘Het is vooral onhandig om geen telefoon te hebben’||“Iets van twee uur en ook nog een uur op de iPad denk ik. M’n telefoon gebruik ik om korte filmpjes te kijken, muziek te luisteren en voor WhatsApp. Op de iPad kijk ik Netflix.” “Mijn eerste telefoon kreeg ik best lang geleden, ik denk toen ik acht was. Dat was de oude iPhone 6 van m’n moeder. Ik had die per ongeluk stuk laten vallen, dus toen wilde zij een nieuwe. Maar ik deed er niet veel mee, af en toe filmpjes kijken.” “Ja, gewoon dat ik er niet te veel op mag zitten. En ook geen telefoon als ik naar bed ga. Sommige ouders stellen een limiet in, dan kun je maar een bepaalde tijd je telefoon gebruiken en dan moet er een code ingevuld worden om de hem te kunnen gebruiken. Mijn ouders doen dat niet.” “Ja, vorig jaar wilde ik hem ook wegdoen. Maar op zoveel plekken gaan mensen ervan uit dat je hem hebt. Je hebt hem voor steeds meer dingen nodig, echt nodig. Dus het is gewoon onhandig om er geen te hebben.” “Ik kijk naar één youtuber, voor de rest niet. Ik houd niet zo van sociale media. Aan TikTok en Snapchat heb ik echt een hekel. Laatst was ik met mensen en die konden het nergens anders over hebben dan die apps. Dan denk ik: gaat er niks anders om in je leven?”||https://www.parool.nl/ps/wat-doen-tieners-op-hun-telefoon-ollie-11-het-is-vooral-onhandig-om-geen-telefoon-te-hebben~b2667840/
2022-08-10||Ouderwetse concurrentieslag tussen voetbaltalkshows van RTL en Talpa||Op RTL 7 keerde op maandag 8 augustus het voetbalpraatprogramma VTBL terug met presentatoren Frank Evenblij en Simon Zijlemans. Eerder presenteerde Humberto Tan deze show, maar die mislukte onder meer door het ontbreken van voetbalbeelden. Inmiddels heeft RTL de rechten van de Champions League in bezit. De vaste analisten van het nieuwe VTBL zijn Theo Janssen, Jan Boskamp, Hedwiges Maduro, Anouk Hoogendijk, Aad de Mos en Ron Vlaar. Het praatprogramma zal om 20.30 uur starten, op exact dezelfde tijd als de nieuwe voetbaltalkshow van Wilfred Genee, Veronica Offside, die aanstaande maandag van start gaat bij Veronica (Talpa). Hiermee keert Genee terug op zijn oude tijdslot van Veronica Inside. Met twee voetbalpraatprogramma’s op hetzelfde tijdstip laait de concurrentiestrijd tussen RTL en Talpa als vanouds op. Dat is opmerkelijk, gezien de plannen van de twee commerciële zenders om te fuseren. RTL noemt de terugkeer van VTBL juist een ‘logische stap’. “Het is een voorgenomen fusie en dus op dit moment is het business as usual. We hebben de Champions League-rechten en zouden onszelf buitenspel zetten wanneer we niets met dit sterke voetbalmerk zouden doen. Daarnaast kunnen we nu ook gebruikmaken van de beelden van de Eredivisie,” reageert een woordvoerder van RTL. “Ik weet wel wie straks de strijd zal winnen,” zegt voormalig SBS 6-programmadirecteur Tina Nijkamp over de twee nieuwe, concurrerende talkshows. “Wilfred Genee natuurlijk. Dit was al zijn tijdstip en zender,” refereert ze aan Veronica Inside, het voetbalprogramma dat tot eind december vorig jaar op Veronica te zien was. Onder de nieuwe naam Vandaag Inside ging de vaste formatie – Genee, Johan Derksen en René van der Gijp – door bij SBS 6. Hoewel deze dagelijkse talkshow niet alleen over voetbal gaat, blijft het een van de belangrijkste onderwerpen aan tafel. Goedbeschouwd zijn er straks dus drie praatprogramma's over voetbal. “Na de verhuizing van de mannen naar SBS stortten de kijkcijfers bij Veronica in. Het is dus een heel slimme zet van Talpa om dat weer op te krikken,” zegt ze. “Het is bovendien een goedkoop programma om te maken. Je hebt een tafel en goede gasten nodig.” Bij de nog naamloze voetbaltalkshow van Genee schuiven vanaf 15 augustus Wesley Sneijder, Andy van der Meijde en Wim Kieft aan als analisten. Ook de plannen van RTL 7 noemt Nijkamp ‘begrijpelijk’. De zender verloor eerder de uitzendrechten van darts en programmeert – net als Veronica – momenteel veel series en films. “Ik snap heel goed dat ze nu een programma bouwen om hun voetbalbeelden heen. De slogan van RTL 7 is ‘meer voor mannen’, maar die maakte de zender niet echt waar. Daarin komt nu verandering.”||https://www.parool.nl/nederland/ouderwetse-concurrentieslag-tussen-voetbaltalkshows-van-rtl-en-talpa~b01e2fb2/
2022-08-10||Opinie: ‘Verkeersbeleid Amsterdam loopt hopeloos achter’||De stad is onbetaalbaar geworden voor werknemers om naartoe te verhuizen, maar François Gomez de Mesquita (Het Parool, 7 augustus) hekelt gek genoeg het zogenaamde antiautobeleid als probleem. Er zouden parkeerplaatsen worden verwijderd, straten worden aangepast en zeer hoge parkeertarieven worden gehanteerd. Dat van die hoge parkeertarieven is inderdaad waar, maar toch schrikt het bezoekers van de stad niet (genoeg) af. Bezoekers blijven hardleers. De stad loopt juist hopeloos achter bij haar eigen ambities om parkeerplaatsen op te heffen en er zijn maar een handvol ingrepen geweest in het centrum. Maar wel altijd volgens het leidende dogma van ‘de doorstroming’. Voor auto’s wel te verstaan. Echte maatregelen zoals een zone met beperkt verkeer, zoals dat in honderden Italiaanse steden al decennia het gebruik is, zijn nog ver weg. Sterker nog, een paar jaar voor de pandemie kreeg Amsterdam nog een 18de plaats in de wereldtop als comfortabele autostad. Goed bereikbaar, weinig files, je kan de hele stad zelfs kriskras doorkruisen met de auto over goede wegen. Waarschijnlijk ook omdat fietsers netjes worden opgeborgen op fietspaden en fietsstroken. Menig automobilist pakt ook in de stad zelf de fiets. De stad kan daardoor compact blijven en werknemers en bewoners kunnen heel makkelijk met elkaar afspreken. Het kost niet een uur, maar een kwartier iemand op te zoeken. Wereldwijd wordt de auto daarom ook verder uit de stadscentra verbannen om leefbare steden te maken. Auto’s dragen daar niet aan bij. Toch beweert Gomez de Mesquita dat de auto meer oplevert aan belastingen dan het kost. Het is al jaren bekend dat alleen de fiets elke euro aan belastingen die je eraan uitgeeft verdubbelt aan maatschappelijke winst: mobiliteit, volksgezondheid, veiligheid en ruimtegebruik. Hij laat de fiets gek genoeg weg in zijn aanklacht. Wel klaagt hij dat het ov tekort schiet als alternatief. Dat is zo, maar ook weer niet zo vreemd. De meeste Amsterdammers kiezen namelijk voor de fiets, eventueel in combinatie met de trein, als alternatief voor de auto. Omdat het ov daardoor miljoenen klanten misloopt is het ov onderontwikkeld ten opzichte van steden in het buitenland. Er moeten immers wel kaartjes worden verkocht. En laten metroforensen in Parijs nou sinds de pandemie de fiets kiezen. Ten koste van ruimte voor, jawel, de auto. Er lijkt ook voor meneer Gomez de Mesquita niet aan te ontkomen. In plaats van verwonderd te staren naar alle lege plekken in zijn tram 25, is het zaak om ook (voor een deel van zijn route) fietsforens te worden.||https://www.parool.nl/columns-opinie/opinie-verkeersbeleid-amsterdam-loopt-hopeloos-achter~bbffcdfe/
2022-08-10||Estland en Finland willen Russische toeristen weren uit EU: ‘Bezoek aan Europa is een voorrecht, geen mensenrecht’||‘Een bezoek aan Europa is een voorrecht, geen mensenrecht,’ aldus de Estse premier Kaja Kallas op Twitter. ‘Het is tijd om Russisch toerisme per direct een halt toe te roepen.’ Ze sluit zich daarmee aan bij haar Finse ambtsgenoot Sanna Marin. Die zei maandag tegen de Finse omroep Yle dat het ‘niet in de haak is dat Russen een normaal leven kunnen leiden, in Europa kunnen reizen, toerist kunnen zijn, terwijl Rusland een wrede agressieoorlog in Europa aan het voeren is’. Het is voor Russen sinds de oorlog lastiger, maar zeker niet onmogelijk om naar Europa te komen. De Europese Unie besloot als reactie op de oorlog het luchtruim te sluiten voor vliegtuigen afkomstig uit Rusland, maar Russen kunnen bijvoorbeeld alsnog een Nederlands toeristenvisum krijgen. Russische inwoners die over land naar buurlanden Finland of Estland reizen of die de Europese Unie via een land dat geen sancties tegen Rusland heeft ingevoerd binnenkomen, kunnen vervolgens met een toeristenvisum vrij reizen binnen het Schengengebied. En daar wringt de Estse premier de schoen. De Baltische staten hebben, net als Polen, deze maand al op eigen houtje besloten niet langer toeristenvisa aan Russen te verstrekken. Maar doordat andere Europese lidstaten nog visa verstrekken aan Russen, zadelen ze Estland, Letland en Finland volgens haar met de Russische reizigers op. De kwestie zal volgens de Finse omroep Yle op 31 augustus worden besproken door de ministers van Buitenlandse Zaken van de EU. Om effect te hebben zullen álle Schengenlanden moeten stoppen met het afgeven van visa. Het Schengengebied bestaat uit 22 Europese lidstaten plus IJsland, Liechtenstein, Noorwegen en Zwitserland. Of een Europabreed inreisverbod kans van slagen heeft is zeer de vraag. Binnen de Europese Unie heerst steeds meer verdeeldheid over de vraag hoe ver de sancties tegen Rusland moeten gaan, die ook hier economisch pijn doen. In Finland, Estland, Letland, Litouwen en ook Polen is het draagvlak om harder op te treden tegen Rusland vaak groter dan elders in Europa. Maar met name Hongarije, dat nog altijd warme banden met Rusland onderhoudt, zal zich vermoedelijk tegen een dergelijke maatregel verzetten. Dan is er nog de vraag of het juridisch haalbaar is, of zelfs wenselijk. Een Oekraïense activist waarschuwde deze week op Twitter dat een inreisverbod Russen die tegen het regime van Poetin zijn in gevaar zou kunnen brengen. Russen die in hun eigen land vervolging riskeren zouden dan immers moeilijker kunnen wegkomen. Vanuit Rusland is afkeurend gereageerd op de plannen. Kremlinwoordvoerder Dmitri Peskov zei te hopen dat ‘gezond verstand’ uiteindelijk zal zegevieren in Europese landen die oproepen tot een inreisverbod voor Russen.||https://www.parool.nl/wereld/estland-en-finland-willen-russische-toeristen-weren-uit-eu-bezoek-aan-europa-is-een-voorrecht-geen-mensenrecht~ba5200d2/
2022-08-10||Aholdtopman: ‘Dat wij boodschappen duurder maken uit winstbejag is je reinste onzin’||Marktonderzoeksbureau GfK heeft vastgesteld dat het gemiddelde boodschappenmandje in een jaar 18,5 procent duurder is geworden. Heel wat meer dan de toch al hoge inflatie van 10,3 procent die het Centraal Bureau voor de Statistiek (CBS) voor vorig jaar heeft vastgesteld. En dus lijkt de conclusie snel getrokken. In elk geval voor FNV-voorzitter Tuur Elzinga, die dinsdag in Nieuwsuur uithaalde naar voedselleveranciers en supermarkten. “Het is bizar dat de mensen verarmen, maar dat bedrijven recordwinsten maken en supermarkten prijzen verhogen waar het niet nodig is, alleen maar om hun winstmarges veilig te stellen,” zei Elzinga, die het kabinet opriep een ‘maximumprijs’ voor boodschappen en energie in te voeren. Volgens Frans Muller, algemeen directeur en voorzitter van de raad van bestuur van Ahold Delhaize, klopt daar helemaal niets van. “Ik heb een probleem met uitspraken dat we prijzen verhogen om meer winst te maken. De claim dat we meer rekenen dan nodig is, is onwaar, strookt niet met onze waarden en normen en is echt onzin. Als ik zo’n uitspraak hoor, irriteert me dat. Zo zijn wij niet. Er is geen enkele reden om te verdienen aan inflatie.” Dat blijkt volgens hem ook uit de woensdag gepresenteerde cijfers van Ahold Delhaize, dat met Albert Heijn, Etos, Gall en Gall en Bol.com de grootste winkelier van Nederland is. Dat de winstmarge in Europa is gekrompen tot 3,4 procent – onder de gezonde grens van 4 procent – toont volgens Muller aan dat er helemaal niet wordt verdiend aan prijsstijgingen, in tegendeel. Door prijsstijgingen en de sterkere dollar groeide de omzet in het eerste halfjaar bijna 12 procent tot 41,2 miljard euro. Maar als de gunstige dollar niet wordt meegerekend, slonk de nettowinst 1,2 procent tot 1,15 miljard euro. Volgens hem zit GfK er flink naast met zijn prijsstijging, omdat de onderzoekers maar 55 producten in hun mandje stoppen. Het GfK-cijfer wijkt ook flink af van het CBS, dat heeft berekend dat voedingsmiddelen in juli 12,3 procent duurder waren dan in dezelfde maand vorig jaar. “Als wij kijken naar de prijzen in het schap bij Albert Heijn, is de prijsstijging inclusief promoties, ruim kleiner dan 10 procent.” Volgens Muller vormt Ahold Delhaize juist een buffer tussen consumenten en leveranciers van voedingsmiddelen. “We hebben te maken met producenten die ons prijsverhogingen opdringen die wij niet redelijk vinden. Wij onderhandelen met leveranciers die winstmarges hebben van 12 tot 17 procent. Dat is een heel ander speelveld dan wij met een marge van minder dan 4 procent.” “We hebben stevige gesprekken met leveranciers over prijsstijgingen die wij niet kunnen volgen. De helft van onze winkelomzet komt van onze huismerken. We kennen daardoor precies alle prijzen voor grondstoffen en kunnen heel goed zien of de prijzen die leveranciers ons willen opleggen, realistisch zijn. We accepteren niet dat het over de rug van consumenten gebeurt. Daarom zijn de spanningen met leveranciers zo groot. Er is meer conflict dan ik in tien jaar heb gezien.” Het is volgens de directeur van Ahold Delhaize nog niet afgelopen met de prijsverhogingen. “We hebben nu de prijsonderhandelingen afgesloten tot het einde van het jaar en zien prijzen voor grondstoffen, zoals voor granen en zonnebloemolie, weer terugkomen op normalere niveaus. Maar de inflatie zal het komende halfjaar verder stijgen. Wat matiger dan het afgelopen halfjaar, maar toch hoger dan we hadden voorzien. Wij geven niet alle prijsstijging door die wij van leveranciers krijgen. Er is een grens aan wat klanten verdragen, anders gaan ze minder kopen.” Om de prijsstijgingen te temperen zal Ahold Delhaize de komende jaren 250 tot 300 miljoen euro extra kosten besparen. “Wij werken snoeihard om de kosten en prijzen zo laag mogelijk te houden,” aldus Muller.||https://www.parool.nl/nederland/aholdtopman-dat-wij-boodschappen-duurder-maken-uit-winstbejag-is-je-reinste-onzin~bd44c6e9/
2022-08-10||Tegen Monaco was Luuk de Jong weer beslissend||Op elf dagen na twee jaar geleden, beleefde Luuk de Jong het hoogtepunt van zijn loopbaan. In de Uefa Cup-finale op 21 augustus 2020 scoorde hij met een duikende kopbal bij de eerste paal en even later met een gekruiste kopbal bij de tweede. Sevilla won de beker door Inter te verslaan. Tegen Monaco was De Jong weer beslissend: eerst de kopassist op Guttiérez, daarna de winnende kopbal bij de tweede paal. Altijd als hij doorslaggevend is, denk ik aan een wedstrijd voor de B1 van De Graafschap toen hij in zijn eentje Ajax versloeg. Zelfs spelend voor Barcelona wist hij het publiek voor zich te winnen met 7 doelpunten. Is hij beter dan Ben Yedder? Dat is een irrelevante vraag. Wel staat vast dat het voortijdig wisselen van de Franse spits een grote blunder was van de trainer van Monaco.||https://www.parool.nl/sport/tegen-monaco-was-luuk-de-jong-weer-beslissend~b0dd58ec/
2022-08-10||Bondscoach Parsons vertrekt bij voetbalsters van Oranje||Al snel na het teleurstellend verlopen EK werd duidelijk dat de KNVB afkoerste op het aanstellen van een nieuwe bondscoach voor de Oranjevrouwen. Het gebrek aan goed voetbal en dito resultaten in aanloop naar én op het EK worden door de KNVB na een evaluatie als argumenten opgevoerd om te breken met de Brit, die de succesvolle Sarina Wiegman na de Olympische Spelen van 2021 opvolgde. Speelsters en stafleden werden vanmorgen via WhatsApp ingelicht over die beslissing. Parsons kende een ongelukkige periode als bondscoach. In het Amerikaanse vrouwenvoetbal was hij als clubtrainer een gevierd man, maar het lukte hem geenszins die status mee te nemen naar Zeist. Door zijn eerste periode als bondscoach parttime te doen, gecombineerd met een functie als trainer van Portland Thorns in de Verenigde Staten, stond hij in de publieke opinie al op achterstand. Zéker toen hij een gedeelte van een interlandperiode ontbrak door een gemiste vlucht. Al ver in aanloop naar het EK vielen de resultaten wat tegen, net zoals het spel. Hij miste in elke interlandperiode topspeelsters door blessures of coronabesmettingen en kon zo nooit helemaal aan zijn ideale samenstelling schaven. Niettemin beloofde Parsons, sinds januari wel fulltime bondscoach in Zeist, beterschap richting het eindtoernooi deze zomer. Hij stipte constant de stappen aan die zijn ploeg aan het zetten was, maar in Engeland leverde de op dat moment regerend Europees kampioen ook niet. De tweede plek in de groepsfase was genoeg voor de kwartfinale die Parsons minimaal moest behalen, maar daarin was Frankrijk veel te sterk (1-0 na verlenging). Parsons had de pech dat hij op het toernooi te maken kreeg met blessures, coronagevallen en vormdippen van speelsters die de laatste jaren zo bepalend waren voor het team. Maar wat óók een belangrijke rol speelt in de breuk tussen Parsons en de Leeuwinnen, was de interne onvrede over de te varen koers. Lieke Martens sprak in de groepsfase van het EK al hardop haar frustratie uit over hoe laag ze op het veld geposteerd stond. Jill Roord en Daniëlle van de Donk deden daar na de uitschakeling een schepje bovenop. Van de Donk viel in de mixed zone stil op de vraag wat ze nu precies van Parsons geleerd had en zei uiteindelijk daar goed over te gaan nadenken. Ze sprak tevens uit een andere kijk op aanvallend voetbal te hebben dan haar trainer en oordeelde dat Oranje ‘niet het voetbal speelt waar we zo trots op waren’. De verwijzing van Van de Donk slaat op hoe de Oranjevrouwen zich de laatste jaren onder Wiegman presenteerden: over het geheel genomen als een sympathieke en succesvolle ploeg, met attractief voetbal en een positieve vibe. Hoewel het op de Olympische Spelen al wat tegenviel, hebben de verrassende EK-winst in 2017 en het behalen van de WK-finale in 2019 een prominenter plek in het collectieve geheugen. Het gevoel van die periode, dáár zijn de Oranjevrouwen naar op zoek. “Met het oog op de huidige WK-kwalificatiereeks is besloten dat op zeer korte termijn iemand anders aan het roer komt te staan,” stelt directeur Jan Dirk van der Zee dan ook. Over minder dan een maand wacht een cruciale wedstrijd tegen IJsland in de strijd om kwalificatie voor het WK van 2023 in Australië en Nieuw-Zeeland. Met het ontslag van Parsons en de snelle aanstelling van zijn vervanger hoopt de KNVB op tijd te zijn voorbereid. Een logische kandidaat voor de vrijgekomen post is Arjan Veurink (35). Hij was onder Wiegman assistent-trainer bij de Leeuwinnen. Wiegman wilde hem ook naast zich in Engeland bij de Lionesses. en zodoende werd Veurink als assistent ook met Engeland Europees kampioen. Hij is een zeer ervaren kracht in het vrouwenvoetbal, een bewezen prijzenpakker met vier landstitels bij FC Twente én populair onder speelsters, zowel bij het Nederlandse als Engelse nationale team. Ook Wiegman schetst hem altijd als een drijvende (tactische) kracht achter de successen die onder haar leiding werden behaald, in Nederland en Engeland. Veurinks management wil niet bevestigen of ontkennen dat er al contact is geweest tussen de bond en de trainer die altijd heeft gezegd op een dag op eigen benen te willen staan. “Ik werk lang in het vrouwenvoetbal en voor mij zou de cirkel wel rond zijn op het moment dat ik ooit bondscoach zou kunnen zijn in het vrouwenvoetbal,” zei hij eind 2020. Veurink kan, als trainer die de succesjaren meemaakte én de visie van Wiegman aanhangt, logischerwijs worden gezien als iemand die nieuw, maar tegelijkertijd oud elan met zich meebrengt. De opvolger van Parsons kan hoe dan ook aan de slag met een selectie die is verjongd. Waar Wiegman lang wachtte met doorselecteren, mede door het uitstellen van de Olympische Spelen in Tokio naar de zomer van vorig jaar, zorgde Parsons wel voor doorstroming in de spelersgroep. Oranje heeft met keeper Daphne van Domselaar en speelsters als Damaris Egurrola, Kerstin Casparij en Esmee Brugts materiaal voorhanden dat (op den duur) goed genoeg zou moeten zijn om de zwakkere of oudere schakels uit de ‘gouden generatie’ op te volgen. Maar, veel tijd is er niet. Een succesvolle afloop van de WK-kwalificatie is van groot belang voor de nabije toekomst van de Oranjevrouwen. Een zege op IJsland op 6 september volstaat voor directe kwalificatie. Het zou een uitstekende start betekenen van een nieuwe fase.||https://www.parool.nl/sport/bondscoach-parsons-vertrekt-bij-voetbalsters-van-oranje~be09790d/
2022-08-10||Vrouw aangehouden voor mishandelen personeel aan boord vliegtuig||Het gaat om een Nederlandse vrouw aan boord van een vlucht van KLM uit New Delhi, die om 09.30 uur op Schiphol aankwam. De vrouw werd overmeesterd door de crew van het vliegtuig en geboeid overgedragen aan de Koninklijke marechaussee. Drie personeelsleden hebben aangifte gedaan tegen de vrouw, laat een woordvoerder van de Marechaussee weten. Waarom de vrouw zich zo misdroeg en of er ook andere mensen bij het incident betrokken waren, wordt nog onderzocht. De vrouw zit momenteel nog vast.||https://www.parool.nl/amsterdam/vrouw-aangehouden-voor-mishandelen-personeel-aan-boord-vliegtuig~b20ddf5e/
2022-08-10||Laat je woondroom waar worden in luxe-appartementen The Mayor in Amstelveen||Het voormalige KPMG kantorencomplex in Amstelveen is duurzaam omgebouwd tot acht luxe residenties van internationale allure: The Mayor Eight. Het combineert het beste van twee werelden, centraal gelegen in het groen, met services zoals een conciërge, een coffee corner en een gym, en met shoppingcenter het Stadshart van Amstelveen om de hoek. Op tien minuten fietsen van de Zuidas en een kwartier rijden naar luchthaven Schiphol, wat het een van de beste plekken maakt om te wonen in de regio Amsterdam. De lichte en ruime appartementen met hoge ramen van 84 tot 99 vierkante meter, zijn stuk voor stuk schitterend afgewerkt met vloerverwarming -en verkoeling, een royale living, een fantastische keuken die je zelf kunt indelen. Ze hebben een ruime badkamer met hoogwaardig sanitair en tegelwerk en twee heerlijke slaapkamers. In de tuin of op het balkon met schuifpui, kun je in alle rust genieten met alle voordelen van de grote stad dichtbij. Een loopbrug over de mooie binnentuin geeft toegang tot de woning. Natuurlijk is parkeren geen probleem, iedere woning heeft één parkeerplaats in de garage en een aparte berging. Vanaf 620.840 euro (v.o.n.) kun je al eigenaar worden van een van de luxe appartementen in The Mayor Eight. Op afspraak is nu de modelwoning te bekijken, zo kun je alvast in de sfeer komen. Je kunt er meteen, geheel vrijblijvend, een persoonlijke financiële check laten doen. Onder het genot van een goed glas bubbels neemt de hypotheekadviseur van ING alle tijd om alles door te nemen. Daarna weet je precies waar je aan toe bent en kunnen alle woondromen op deze prachtige plek in Amstelveen misschien uit gaan komen. Krijg je er al een beeld bij en wordt de verleiding groter? De betrokken medewerkers van Eefje Voogd Makelaardij en Lunshof Makelaardij zijn altijd bereid om je meer over de mogelijkheden te vertellen. Samen met de hypotheekadviseur ontvangen ze je graag op afspraak in de modelwoning: ●Eefje Voogd Makelaardij: 020–3050560 (els@eefjevoogd.nl).●Lunshof Makelaardij: 020–3458345 (dick@lunshof.nl).||https://www.parool.nl/nieuws/laat-je-woondroom-waar-worden-in-luxe-appartementen-the-mayor-in-amstelveen~bc070873/
2022-08-10||Explosief ontploft voor deur van The Harbour Club in Oost: ‘Ik dacht: het zal wel meevallen’||De explosie gebeurde rond 02.45 uur. Op dat moment was er niemand in het gebouw aanwezig, vertelt een woordvoerder van de politie. Door de klap is er schade ontstaan aan de voordeur en ramen van de voorzijde van het pand. Het is nog onduidelijk wat voor soort explosief is gebruikt. Er zijn twee personen gezien die na de ontploffing wegvluchtten op een scooter. De politie heeft vooralsnog niemand aangehouden en roept getuigen op zich te melden. De ochtend na de explosie is er weinig meer van de explosie te merken. Bestelbusjes van The Harbour Club schermen de voordeur af waar de schade is. Enkele werkmannen zijn bezig met herstel. De politie is niet meer aanwezig. Een buurvrouw, die niet met naam in de krant wil, komt een kijkje nemen. “Ik schrok wel. Ik lag wakker en dacht: Jesus, wat is dit? Het klonk als een ontploffing, maar ik dacht niet meteen aan The Harbour Club. Ik ben uit mijn slaapkamerraam gaan kijken, maar ik zag geen beweging. Ik hoor het morgen wel, dacht ik toen, en ik ben weer gaan slapen.” Michel Bruynseels (34) loopt met zijn kind in een buggy langs de kade. Hij woont aan de overkant van het water op Borneo-eiland, en heeft inderdaad een explosie gehoord. “Wat grappig, ik was het alweer vergeten. Ik hoorde een flinke knap en dacht aan een plofkraak. We komen uit de Vrolikstraat, en daar in de buurt is dat pas nog twee keer gebeurd.” Na de knal is Bruynseels weer gaan slapen. “Ik heb ook niets gehoord van sirenes of de brandweer, dus ik dacht: het zal wel meevallen. We zijn weer lekker bezig allemaal.” De locatie van The Harbour Club aan de Cruquiusweg is vaker getroffen door geweld. Een jaar geleden vond er nog een kleine explosie en brand plaats. In mei 2019 loste een scooterbestuurder midden in de nacht schoten op het restaurant. Onlangs gebeurde er nog een overval. Twee personen werden toen slachtoffer van een poging tot horlogeroof. Een van de twee slachtoffers werd daarbij geslagen en moest gewond naar het ziekenhuis worden afgevoerd.||https://www.parool.nl/amsterdam/explosief-ontploft-voor-deur-van-the-harbour-club-in-oost-ik-dacht-het-zal-wel-meevallen~bcc0c388/
2022-08-10||Bol.com dit jaar toch niet naar de beurs, timing ongunstig volgens Ahold||Volgens het moederbedrijf van Albert Heijn en bol.com zijn de omstandigheden op dit moment ongunstig voor zo’n stap. E-commercebedrijven groeien niet meer zo stormachtig als in de hoogtijdagen tijdens coronalockdowns, toen fysieke winkels gesloten waren of met andere beperkingen te maken hadden. Webshops zijn ook door de oplopende inflatie en het lage consumentenvertrouwen minder aantrekkelijke beleggingen, omdat mensen daardoor minder geneigd zijn flink te shoppen. Ahold Delhaize zegt nu te kiezen voor een groeipad van bol.com waar minder forse investeringen voor nodig zijn. Het concern zegt opnieuw een beslissing te nemen over de toekomst van de webshop als de marktomstandigheden gunstiger zijn. Volgens de oorspronkelijke plannen, aangekondigd tijdens een beleggersdag op 15 november 2021, zou het gaan om een minderheidsbelang van de webshop dat Ahold naar de beurs zou brengen. Topman Frans Muller liet toen weten dat Ahold Delhaize een ‘significant controlerend belang’ in bol.com wil houden. Het moederconcern dacht toen dat bol.com, dat een jaaromzet van 5,5 miljard euro had, komende jaren fors zou kunnen groeien – zelfs verdubbelen tegen 2025 –, dit onder meer vanwege het toegenomen online winkelen door de coronacrisis. “Wij denken dat dat blijvend is,” stelde Muller toen. In oktober 2021 annuleerde bol.com-concurrent Coolblue nog een voorgenomen beursgang, omdat de opbrengst niet zou opleveren wat de eigenaren voor ogen hadden.||https://www.parool.nl/nederland/bol-com-dit-jaar-toch-niet-naar-de-beurs-timing-ongunstig-volgens-ahold~b43f10ca/
2022-08-10||Maaltijdbezorgdienst Deliveroo kondigt vertrek uit Nederland aan||‘Dit is geen beslissing die we lichtvaardig hebben genomen,’ zegt Eric French, ceo van Deliveroo Internationaal in de aankondiging. De maaltijdbezorger is momenteel actief in elf markten wereldwijd. Nederland vertegenwoordigt slechts 1 procent van de omzet van het bedrijf, het gros komt volgens de bezorgdienst uit landen waar het bedrijf marktleider is. Het bereiken en behouden van een topmarktpositie in Nederland is een ‘onevenredige investering met een onzeker langetermijnrendement’, verklaart Deliveroo zijn keuze. Deliveroo verwacht dat het consultatieproces met belanghebbenden in augustus zal beginnen en dat er wordt toegewerkt naar het beëindigen van de operationele activiteiten rond eind november. French: ‘We willen alle medewerkers en bezorgers, die tijdens dit consultatieproces zullen worden ondersteund, bedanken. Zij zijn onze prioriteit. We hebben met plezier gewerkt met duizenden restaurants in Nederland en willen consumenten bedanken die bij ons hebben besteld en hebben genoten van hun maaltijden. Tijdens het consultatieproces blijven we normaal opereren.’ Bij de bekendmaking van de halfjaarcijfers zegt Deliveroo steeds meer last te hebben van lagere bestedingen door consumenten, waarschijnlijk doordat zij besparen op bezorgmaaltijden nu de inflatie hoog is. Andere bezorgbedrijven, zoals Just Eat Takeaway – moederbedrijf van Thuisbezorgd.nl, hebben daar ook last van. Door bezuinigingen op onder meer marketing viel het verlies van omgerekend zo’n 80 miljoen euro mee, ook vergeleken met wat analisten hadden verwacht. De omzet kwam uit op bijna 1,2 miljard euro. Deliveroo werkt in Nederland met zo’n 4500 actieve bezorgers en heeft hier vijftig medewerkers in dienst. Het platform bezorgt voor in totaal ongeveer 3400 Nederlandse restaurants en boodschappendiensten in dertig steden. In Nederland is de maaltijdbezorgdienst al lang verwikkeld in een juridische strijd over het in dienst moeten nemen van bezorgers. Het bedrijf wil dat zij worden gezien als zelfstandig ondernemers, maar verschillende rechtbanken bestempelden ze al als werknemers. Een uitspraak van de Hoge Raad hierover stond naar verwachting voor 23 december op de agenda. Deliveroo bezorgde ook boodschappen voor supermarktketens Albert Heijn, Jumbo en Spar. Dat deden ze samen met Thuisbezorgd.nl. Samen met Uber Eats blijft dit bedrijf nu over als maaltijdbezorger in Nederland. Ook de flitsbezorgdienst Zapp kondigde in juli aan te vertrekken uit Nederland. Er zijn nog wel andere flitsbezorgers actief, zoals Gorillas en Getir.||https://www.parool.nl/nederland/maaltijdbezorgdienst-deliveroo-kondigt-vertrek-uit-nederland-aan~b83007fe/
2022-08-10||Supermarktprijzen bijna een vijfde hoger: gezinnen op jaarbasis 1500 euro meer kwijt||Het gaat om een gemiddelde, dus de verschillen tussen producten kunnen groot zijn. Zo zijn pasta, keukenpapier en brood veel meer in prijs gestegen dan gemiddeld. Ook vlees, vis en zuivel zijn al flink duurder geworden. Chocolade, bananen en schoonmaakartikelen zijn dan weer niet of nauwelijks in prijs gestegen. Volgens Norman Buysse, bedrijfsadviseur bij GfK, doen supermarkten dat uit strategische overwegingen. “Bananen zijn voor hen een heel belangrijk product. Ze worden veel verkocht en liggen aan het begin van de supermarkt. De veronderstelling is dat supers met bananen voorzichtig zijn om zo niet als te duur te worden gezien. Maar bijvoorbeeld het transport van bananen is ongetwijfeld duurder geworden.” Andere producten die achterbleven bij de prijsstijgingen waren chocolade en schoonmaakspullen. Bruysse verwacht dat door tekorten aan arbeid, grondstoffen en energie de prijzen nog in hetzelfde tempo kunnen blijven doorstijgen. Graan is sinds de oorlog in Oekraïne bijvoorbeeld veel schaarser is geworden. “Op die belangrijke gebieden zie ik nog niet veel verbetering.” Voor een gezin met vier personen kan een bezoekje aan de supermarkt nu heel snel in de papieren lopen. “Gemiddeld gaven zij op jaarbasis zo’n 7000 tot 8000 euro uit aan boodschappen,” zegt Buysse. “Zij betalen al snel zo’n 1500 euro meer voor dezelfde boodschappen dan een jaar geleden.” Voedselbanken krijgen sinds begin dit jaar 15 procent meer aanvragen. Het gaat veelal om ‘gewone’ werkenden, met wie het tot een jaar geleden best oké ging, maar die nu het financiële plaatje niet meer krijgen rondgebreid. In Amsterdam, waar het leven duur is, is het voor een nog grotere en groeiende groep moeilijk zich staande te houden.||https://www.parool.nl/nederland/supermarktprijzen-bijna-een-vijfde-hoger-gezinnen-op-jaarbasis-1500-euro-meer-kwijt~beb5b046/
2022-08-10||Europa in de problemen door ‘ergste droogte ooit’: oogsten en energieproductie in gevaar||“De zomer is natuurlijk nog niet voorbij, maar het ziet ernaar uit dat we in Europa te maken krijgen met de ergste droogte ooit gemeten,” aldus Andrea Toreti, senior onderzoeker voor de Joint Research Centre van de Europese Commissie. Frankrijk, Spanje, Portugal, Italië en delen van Duitsland hebben volgens de onderzoeker het zwaarst te lijden onder de droogte, maar vrijwel geen enkel Europees land ontspringt de dans. Het Europese Waarnemingscentrum voor Droogte maakte woensdagochtend bekend dat 47 procent van het totale EU-oppervlak te maken heeft met zorgwekkende droogte. Voor 17 procent geldt de situatie als kritiek. Modellen van klimaatonderzoekers voorspellen het al decennia lang: door klimaatverandering krijgen we in Europa met minder regenval en hogere temperaturen te maken, met hevige droogteperiodes tot gevolg. “Dit soort droogtes gaan de komende jaren niet minder worden, maar eerder meer,” zegt John Grin, hoogleraar beleidswetenschap en systeeminnovaties aan de Universiteit van Amsterdam. “Dat heeft met klimaatverandering te maken, maar ook met de manier waarop we met water omgaan. Zowel onze landbouwsectoren als onze huishoudens zijn zo ingericht dat ze veel te veel water verbruiken en verspillen.” De huidige droogte levert voor Europa een keur aan problemen op – nog meer problemen, in een jaar waarin de crises zich voor Europa op lijken te stapelen. In meerdere Europese landen gelden al waterrantsoenen, of liggen die in het verschiet, om acute watertekorten te voorkomen. Zo mogen inwoners van Frankrijk en delen van het Verenigd Koninkrijk tijdelijk hun tuinslang niet meer aanzetten. Ook Spanje overweegt dergelijke maatregelen. Het zijn vervelende ingrepen. Zorgwekkender zijn echter de opdoemende problemen voor de Europese landbouw- en de energiesectoren. Frankrijk, Roemenië, Hongarije, Bulgarije en Italië voorspellen dat de graanoogsten door de aanhoudende droogte lager zullen uitvallen. Dat zou nog hogere prijzen voor gewassen tot gevolg hebben, op een moment dat de wereldwijde export van granen al in het gedrang komt door de oorlog in Oekraïne – een van de grootste producenten van graan ter wereld. De problemen die de droogte voor de energieproductie oplevert, zijn vanwege diezelfde oorlog zorgwekkend. In Duitsland, dat juist op steenkool in wil zetten om de afhankelijkheid van Russisch gas te verminderen, kan door de lage waterstanden momenteel tot 50 procent minder steenkool over de rivieren worden vervoerd. Daarbij produceerden enkele van Europa’s grootste waterkrachtcentrales in Frankrijk, Italië, Spanje en Portugal het eerste halfjaar aanzienlijk minder stroom, als gevolg van aanhoudende hoge temperaturen en een gebrek aan regen. Hoe ernstig de gevolgen van die nieuwe tegenslagen zijn, is niet duidelijk, maar het leidt in elk geval tot meer twijfels of het Europa gaat lukken voldoende gas te besparen om de komende winter zonder problemen door te komen. Temeer daar een einde aan de droogte nog niet in zicht is. In Centraal- en West-Europa, waaronder in Nederland, staat de volgende hittegolf al voor de deur. En terwijl regenval in Italië momenteel wat verlichting biedt, zal die volgens Toreti de problemen daar niet zomaar wegnemen. “De watertekorten zijn het gevolg van een droogteperiode die al in december begon. Die tekorten zijn niet een-twee-drie weer aangevuld.”||https://www.parool.nl/wereld/europa-in-de-problemen-door-ergste-droogte-ooit-oogsten-en-energieproductie-in-gevaar~be2cddc1/
2022-08-10||Ajacied Dusan Tadic gevlucht voor overvallers bij zijn woning||Het incident gebeurde op 28 juli, even na middernacht. Tadic had net zijn auto geparkeerd in de buurt van zijn woning in de Van Eeghenstraat in Amsterdam-Zuid, toen hij twee mannen zag staan. Beiden droegen helmen en donkere kleding. De voetballer was volgens de politie ‘zeer alert’ en besloot het direct op een rennen te zetten. De verdachten zetten de achtervolging in en dat leidde uiteindelijk tot een worsteling tussen Tadic en de twee verdachten. De voetballer verzette zich hevig tegen zijn belagers en wist uiteindelijk te ontkomen. De 33-jarige spits vluchtte vervolgens het Conservatorium Hotel in de Van Baerlestraat in, waar direct de politie werd gebeld. De verdachten zijn zonder buit op een scooter weggereden in de richting van de Koninginneweg. Waar de overvallers precies op uit waren, is nog niet duidelijk. De politie behandelt het als poging tot roofoverval op de Ajax-speler zelf, waarbij de overvallers het mogelijk hadden voorzien op spullen die hij bij zich droeg. Het incident gebeurde vlak bij zijn huis, dus de politie sluit ook niet uit dat ze van plan waren de woning binnen te gaan. Het incident gebeurde slechts enkele dagen voor de wedstrijd om de Johan Cruijffschaal, waarin Ajax het opnam tegen PSV. Hoewel Tadic volgens de politie niet gewond is geraakt bij het incident, was te zien dat hij in die wedstrijd pleisters droeg om de vingers van zijn rechterhand. De Serviër speelde de gehele wedstrijd. De politie is een uitgebreid onderzoek gestart en heeft veel camerabeelden in beslag genomen. Er is vooralsnog niemand aangehouden, al zegt de recherche op basis van de voorlopige onderzoeksresultaten ‘goede hoop’ te hebben dat dit in een later stadium alsnog gebeurt. Tadic heeft aangifte gedaan. De politie vermoedt dat de overvallers het specifiek op de Ajaxvoetballer hadden gemunt. In 2018 was Tadic, samen met Siem de Jong en Steven Bergwijn, al eens het doelwit van een Rolexbende. De leden van de bende waren uit op horloges, in 2020 eiste justitie zes jaar cel tegen een 18-jarige man en celstraffen tot zeven jaar tegen de andere drie verdachten. In 2021 werden de vrouw en kinderen van PSV-spits Eran Zahavi vastgebonden tijdens een gewelddadige overval in hun woning in Buitenveldert. Ondanks grootschalig onderzoek is daarvoor nog niemand opgepakt.||https://www.parool.nl/amsterdam/ajacied-dusan-tadic-gevlucht-voor-overvallers-bij-zijn-woning~b58250dc/
2022-08-10||Het Skûtsje journaal is als methadon voor de sportverslaafde kijker: ‘Sneek is nog ver’||Na weken de Tour de France te hebben gevolgd, inclusief De Avondetappe en de Tour de France Femmes, plus het EK vrouwenvoetbal, is het even afkicken dat de sportzomer min of meer tot stilstand is gekomen. Lips mist zijn dagelijkse shot sportanalyse en vindt die noodzakelijke dosis bij omroep MAX dat het Skûtsje Journaal uitzendt, het dagelijkse verslag van het skûtsjesilen in Friesland. De weidse bergpanorama’s uit de Tour de France zijn hierin ingeruild voor fraaie dronebeelden van de Friese meren. In zijn enthousiasme laat presentator Bert Haandrikman zijn gasten soms doorslaan. “Eigenlijk is het skûtsjesilen vergelijkbaar met het wereldkampioen voetbal,” stelde een Fries met weinig Friese nuchterheid. Net als in de Tour de France was er op maandag een rustdag, en dus vroeg Haandrikman aan de deskundigen of dat veel invloed had op de schippers. “Voor de ene schipper wel, voor de andere schipper niet,” antwoordde Eelke Dykstra als een professionele sportanalist. Ook de schippers zelf analyseerden volleerd de gelopen race, met deskundig gebruik van sportclichés van het kaliber ‘Parijs is nog ver’ – in dit geval Sneek. Er blijken ook twee Friese tweelingbroers te zijn die op concurrerende skûtsjes varen en een ervan heet zelfs Sytze – de Schippers van de Kameleon zijn nooit ver weg in Friesland. Lips leerde er meteen weer wat Friese volkswijsheden bij: “Een molenaar is een zeiler met watervrees en een skûtsjeschipper is een molenaar met hoogtevrees.” En van Age Veldboom, Skûtsjekenner van het Skûtsjemuseum, pikte Lips een nuttige skûtsjetip mee: “Als je zeil goed getaand is, verrot het nooit meer.” Het Skûtsje Journaal is ideale methadon om af te kicken van de sportzomer, helaas is vrijdag alweer de laatste race met Sneek als finishplaats. Lips zet zijn kaarten op het skûtsje Lemmer van schipper Visser. Reageren? hanlips@parool.nl.||https://www.parool.nl/kunst-media/het-skutsje-journaal-is-als-methadon-voor-de-sportverslaafde-kijker-sneek-is-nog-ver~b801833c/
2022-08-10||Nationaal Hitteplan actief voor alle provincies||Vooral 75-plussers vormen een kwetsbare groep bij hoge temperaturen. Op hogere leeftijd verslechtert de prikkel om te drinken en dus lopen ouderen meer risico om uit te drogen. Maar ook mensen in goede gezondheid kunnen last krijgen van oververhitting of hitte-uitputting, waarschuwt het RIVM. Rijkswaterstaat stelt het hitteprotocol in voor een groot deel van het land. Gestrande voertuigen worden direct van het hete asfalt gehaald. Weggebruikers worden opgeroepen een flesje water en een paraplu mee te nemen. De paraplu kan bescherming bieden tegen de zon in het geval van pech. De komende dagen blijft het naar verwachting erg warm en de kans op een hittegolf is groot. Het Hitteplan blijft waarschijnlijk tot na het weekend actief.||https://www.parool.nl/nederland/nationaal-hitteplan-actief-voor-alle-provincies~b9ae7aca/
2022-08-10||Zorgen over steeds zouter en warmer water||Hoewel de ‘waterafhankelijke industrie’ nog geen acute problemen heeft, maken bijvoorbeeld chemie-, staal- en voedingsbedrijven zich grote zorgen, stelt Roy Tummers van grootverbruikersvereniging VEMW. Een van de grote problemen is het zoutgehalte van het water. Vooral het westen van het land heeft last van verzilting. Tummers: “Te zout water kan leiden tot corrosie en slijtage van materiaal.” Rijkswaterstaat zegt dat de zoutgehaltes ‘nog niet direct’ boven de grenswaarden komen, maar door de dalende aanvoer van water vanuit de Rijn is er wel ‘steeds minder zoet water om de verzilting tegen te gaan’. Onder meer bij het Noordzeekanaal en bij de monding van de Hollandsche IJssel bij Krimpen is de situatie inmiddels ‘kwetsbaar’, schrijft het rijk in de zogenaamde droogtemonitor. Naast het zoutgehalte is ook de temperatuur van het water een potentieel probleem voor bedrijven. Op diverse plekken is de watertemperatuur al rond de 23 of zelfs 24 graden. Tummers: “Als water te warm is, mogen bedrijven met koelsystemen hun water niet altijd meer lozen. Dat kan leiden tot problemen met de productie.” Voorlopig is het einde van de problemen nog niet in zicht. De aanvoer van water via de Rijn en de Maas daalt nog steeds, en dreigt de komende weken zelfs een ‘uitzonderlijk laag’ niveau te bereiken. Door de Rijn stroomt bij Lobith momenteel nog maar 775 kubieke meter water per seconde en zal de komende week verder dalen richting 750 kubieke meter per seconde. Ook de waterafvoer via de Maas daalt, nog sneller dan verwacht. In de gisteren verschenen droogtemonitor schrijft Rijkswaterstaat dat dat mogelijk komt doordat in België de stand van de stuwen in de rivier is aangepast. De rivier voert op dit moment bij Maastricht nog maar 25 kubieke meter water per seconde af, aldus Rijkswaterstaat. Ook vanuit de lucht hoeft Nederland de komende weken weinig water te verwachten. Dat leidt er inmiddels toe dat ook de waterstanden in het IJsselmeer en het Markermeer dalen. “Maar er is op dit moment voldoende water beschikbaar om aan de watervraag te voldoen,” schrijft Rijkswaterstaat. Ook de grondwaterstanden laten nagenoeg overal een dalende trend zien. De les van deze droge zomer is volgens experts dat Nederland anders om zal moeten gaan met water. “Het vereist echt een andere denkwijze,” zegt Inge Wesel, senior beleidsmedewerker bij waterschap Brabantse Delta. “We zijn gigantisch goed in water onttrekken, maar nu komen we erachter dat we ook water moeten vasthouden voor lange periodes van droogte.” Daar wordt wel aan gewerkt, in de vorm van een deltaplan zoetwater. “De les van dit jaar is dat daar nog veel meer vaart mee moet worden gemaakt,” zegt Tummers. “De overheid moet werken aan een systeem waarbij water langer vastgehouden kan worden, een systeem van bergen en opslaan. En waterverbruikers, zoals wij, moeten hun best doen om minder water te gebruiken.” Het Managementteam Watertekorten (MTW) komt vandaag bijeen om te bepalen of nieuwe maatregelen nodig zijn. Sinds vorige week kampt Nederland officieel met een watertekort. Het schaarse water zal volgens wettelijke afspraken worden verdeeld, zodat dijken, veengebieden en zeer kwetsbare natuur zo lang mogelijk worden voorzien van water. Er zijn al veel maatregelen genomen om water vast te houden, de waterkwaliteit te behouden en het beschikbare water zo optimaal mogelijk te verdelen. Waar nodig wordt extra water aangevoerd, op steeds meer plaatsen wordt hiervoor gebruik gemaakt van tijdelijke pompinstallaties. In Zuid- en Oost-Nederland zijn op grote schaal onttrekkingsverboden uit oppervlaktewater ingesteld. Onder meer de landbouw wordt daardoor getroffen.||https://www.parool.nl/nederland/zorgen-over-steeds-zouter-en-warmer-water~b38c8138/
2022-08-10||Harry Kamphuis (1943-2022), oud-burgemeester van Amstelveen, zat de ambtsketting als gegoten||Toen Harry Kamphuis gemeentesecretaris was van Haarlem, liet hij het oude zwaard van de beul van de stad in zijn werkkamer ophangen. Bij gelegenheid wees hij zijn bezoek daar graag op. Het was tekenend voor Kamphuis, die vanaf 1990 burgemeester was van Bloemendaal, en van 1997 tot 2005 van Amstelveen. Toegankelijk, warm en met een groot gevoel voor humor. Met het uiterlijk van het prototype burgemeester van zijn tijd. “Als hij ergens binnenkwam, kon er geen misverstand zijn: daar was de burgemeester,” zegt oud-gemeentesecretaris Rein Schurink. “Een rijzige gestalte, een ferme grijze kuif en dito snor, en altijd in een goed, grijs pak mét ambtsketen.” Die ambtsketen van Amstelveen is blijkbaar een nogal bovengemiddeld groot exemplaar. Schurink: “Voor andere burgemeesters was hij soms iets te groot, maar hij zat Harry als gegoten.” Vorige week maandag overleed Kamphuis. Hij werd 79 jaar. “Hij was een kundige, correcte en zeer betrokken man,” zegt loco-burgemeester Herbert Raat. “En ook een ontzettend lieve man, die altijd in was voor een praatje.” Dat bevestigt Schurink. “Heel aardig en vriendelijk. Bij een burgemeester noemen ze dat dan aimabel.” Kamphuis werd geboren in Ruinen in Drenthe en studeerde rechten aan de universiteit van Groningen. Terwijl hij toch lang in Haarlem, Bloemendaal en Amstelveen werkte, ging de Drent in hem nooit verloren. Schurink: “In tijden van opwinding drong toch altijd dat noordelijke accent door.” Misschien wel het hoogtepunt van zijn tijd als burgemeester in Amstelveen was het binnenhalen van het jaarlijkse congres van de Vereniging van Nederlandse Gemeenten in 2000, waar hij zich een kundig gastheer toonde. Ondanks zijn wellicht wat aristocratische uiterlijk, was er geen enkele afstand tussen de burgemeester en de inwoners van Amstelveen. Tijdens wandelingen door de stad stapte hij net zo makkelijk spontaan binnen bij een winkelier om te vragen hoe het ging, of in een woning als hem ter ore was gekomen dat er problemen waren. Aan onderling bestuurlijk gedoe had hij een hekel. Dan nam hij de rol aan van verbinder. Bij zijn afscheid in 2005 werd hij daarom geroemd door loco-burgemeester Theo Tiemessen voor de vruchtbare samenwerking tussen raad en college onder zijn leiding. Tiemessen, destijds: “In uw bijzijn schrompelt de lust tot conflicten bij hoofdige wethouders tot armzalige proporties.” “Dit citaat zal ik ons college nog eens voorlezen als ze terug zijn van vakantie,” zo sprak de huidige loco-burgemeester Raat tijdens de herdenkingsdienst afgelopen zaterdag op Zorgvlied. Na zijn vervroegd pensioen bleef Kamphuis in Amstelveen wonen. De laatste jaren ging zijn gezondheid sterk achteruit, zijn vrouw Fien bleef hem tot het laatste moment thuis thuis verzorgen. Kamphuis laat zoon Jeroen, dochter Annemiek en drie kleindochters na.||https://www.parool.nl/amsterdam/harry-kamphuis-1943-2022-oud-burgemeester-van-amstelveen-zat-de-ambtsketting-als-gegoten~b848baaa/
2022-08-10||Bnnyhunna staat op het Grachtenfestival in de Arena: ‘Jazz is grenzeloos nadenken binnen muziek’||De stijl van multi-instrumentalist en producent Bnnyhunna is niet in één woord te vatten. In zijn shows zijn invloeden van veel verschillende muziekgenres en andere kunstdisciplines terug te vinden, soms is het bijna performancekunst. “Laatst zei iemand tegen mij dat naar mijn muziek luisteren voelt alsof er een platenkast om je heen valt. Dat was voor mij de mooiste omschrijving. Het is een mengelmoes van dingen die al bestaan en dat resulteert in iets wat nog niet bestaat,” zegt Ankomah lachend. Ankomah is opgegroeid in Amsterdam-Zuidoost en heeft daar muziek leren spelen in een kerk van de Ghanese pinkstergemeenschap. Zijn vader was van grote invloed op zijn liefde voor muziek. “Ik heb ergens een foto waarop ik voor mijn vader op een podium sta terwijl hij aan het spelen is. Ik sta met mijn rug naar het publiek, omdat ik me zo aangetrokken voelde tot het creëren van muziek.” Nog steeds is de connectie met spiritualiteit belangrijk voor Ankomah. “Ik denk dat ik vijf keer per week in de kerk ben. Ik probeer veel initiatief te nemen, zodat ik ook mensen aantrek zoals ik en niet alleen de oudere, meer traditionele generatie. Die connectie neem ik bewust of onbewust ook mee in de muziek.” Voor het concert in de Arena heeft hij dan ook een zeskoppig gospelkoor gevraagd; alle musici zijn door hem geselecteerd. “Ik ben heel picky over met wie ik speel. Het zijn niet per se allemaal mensen die gelovig zijn of naar de kerk gaan, maar ze hebben wel allemaal een bepaald gevoel, een soulfulness.” Het belooft een eclectische ervaring te worden. Het publiek kan een gevarieerd programma verwachten met muziek uit de seventies, eighties, soul, jazz, funk, highlife (een Ghanese muziekstijl) en muziek van Bnnyhunna zelf. Het programma is ontwikkeld samen met TNO Jazz Club, een kledingmerk dat jazz meer naar voren probeert te schuiven. Ankomah: “Jazz is nooit gestopt, het is een bepaalde mindset en een bepaald bewustzijn. Grenzeloos nadenken binnen muziek. Jazz heeft de minste regels van alle muziekgenres. Dat maakt het ook heel tijdloos.” Ankomah deelt het podium met onder anderen gastartiesten Tim Wes, Ritmo Percussion en Nnelg, die alles met spoken word aan elkaar gaat weven. “Ik heb hem een onorthodoxe rol gegeven. Hij zingt en rapt eigenlijk, maar omdat hij ook uit Zuidoost komt leek het mij tof om hem als verbindingspunt te gebruiken.” Ankomah spreekt vol lof over alle musici en laat enthousiast korte filmpjes zien van het repetitieproces. “Op basis van de laatste repetitie zouden we eigenlijk nu al kunnen optreden.” Het merendeel van de band en het koor komen ook uit Zuidoost – een concert voor en door de gemeenschap. “Ik denk dat er in Zuidoost een groot assortiment is van getalenteerde mensen. Dit is een toffe manier om te laten zien dat je meer dingen kunt doen daar en dat je niet binnen constructen hoeft na te denken. Ik denk dat we het allemaal heel belangrijk vinden dat jong en oud, ongeacht hoe je eruit ziet of wat je achtergrond is, naar een plek toe kunnen om te genieten van muziek en een ontsnappingsmomentje te ervaren.” Het is voor Ankomah een bijzondere ervaring om in zijn eigen buurt te spelen. “Bijna onwerkelijk. Ik ben daar opgegroeid en heb het nooit gezien als een plek waar ik op korte termijn zou kunnen optreden. Ik heb die emotie nog niet helemaal tot me laten doordringen, maar die zal waarschijnlijk vlak voor de show exploderen.” Hij hoopt ook bij het publiek emotie teweeg te kunnen brengen. “Het concert is geslaagd als ik iedereen in beweging kan krijgen, zowel fysiek als emotioneel. Dat ze ontroerd weglopen, maar ook in extase, en vanaf dat moment helemaal gedoopt zijn in de filosofie die wij verkondigen.” Jubileumconcert: TNO Jazz Club Celebration. Maandag 15 augustus, 20 uur in de Johan Cruijff Arena||https://www.parool.nl/kunst-media/bnnyhunna-staat-op-het-grachtenfestival-in-de-arena-jazz-is-grenzeloos-nadenken-binnen-muziek~b3c1338e/
2022-08-10||Q Residences: een buitenbeentje in Buitenveldert dat kronkelt, danst en beweegt||Architectuur meets couture: alsof de architect baleinen heeft gedrapeerd rond de Quartztoren, zo dansen de witte ribben in de nieuwste attractie van Buitenveldert. Goed beschouwd is het casco een rechthoekige woontoren, maar door de golvende balkons heeft Quartz iets weg van een balletdanseres. Het gebouw kronkelt, danst en beweegt. De 23 woonlagen van Quartz zijn opgetrokken uit sierbeton met wit cement en natuursteengranulaat. De ontwikkelaar en eigenaar Kroonenberg Groep ziet er op toe dat het helemaal smetteloos blijft en dat de huurders straks geen plastic stoelen op hun balkons plaatsen. In zijn zwierige vorm laat Quartz zich vergelijken met de Catalaanse architect Antoni Gaudí (1852-1926), een eigentijdse Gaudí wel te verstaan. De organisch gevormde raamopeningen en het zwierige silhouet hadden in Barcelona niet misstaan. Experimenteerde Gaudí met touwtjes om zijn gebouwen plasticiteit te verlenen, Jeanne Gang zie je op filmpjes in de weer met ijzerdraad. Quartz en Qube vormen samen Q Residences, een high end appartementencomplex aan de Buitenveldertselaan. Op de hoek stond vroeger een showroom van Bruynzeel. De gemeente ging akkoord met de komst van een gezichtsbepalende toren op deze hoek met de Van Nijenrodeweg. Mikt Quartz op de welgestelde huurder (vooral de expat), Qube bedient het middensegment. Elke denkbare service kan geleverd worden. Een 24 uur per dag bemande portiersloge moet hierin voorzien. Fijn voor de conciërge dat er boven zijn hoofd een luchter met bronzen klompjes van Frederik Molenschot hangt en een object van Studio Job aan de wand. Bijzonder is de verhuisservice die spullen van de huurder via de achteringang aflevert. Zelfs de dozen hoeven niet zelf te worden uitgepakt. Gezien het exclusieve karakter staan er twee Pieten in de verhuurbrochures. De een is tuinkunstenaar Piet Oudolf die zijn siergrassen laat opkomen tussen de twee blokken. Hij heeft ovalen stalen bakken ontworpen, met verlichting in de rand, waarin het gewas kan gedijen. De andere Piet is Piet Boon, de nazaat van Jan des Bouvrie. Om Boon kun je niet heen als je een gelikt strak interieur wil. Oudolf en Boon leveren de content voor het opmerkelijke complex van Gang. Gang, die is gevormd door OMA, wordt bijgestaan door het Amsterdamse bureau Rijnboutt. Het is voor het eerst dat Gang opereert in Europa en dat nota bene in Amsterdam. Dat mag een wapenfeit genoemd worden, omdat Gang de eerste vrouw is die de hoogste wolkenkrabbers van Chicago heeft gerealiseerd. Letterlijk een topvrouw dus. Ze werd een paar jaar geleden uitgeroepen tot de beste vrouwelijke architect ter wereld en Time Magazine noemde haar een van de invloedrijkste personen. Die Amerikaanse wolkenkrabbers zijn kolossaal en nog meer sculpturaal dan de Q Residences. Aqua uit 2009 is uitgegroeid tot een van de meest gefotografeerde torens in Chicago dankzij een silhouet dat eruit ziet als een druipende ijsberg. Langwerpige balkons slingeren zich om het skelet en laten soms ruimte voor glazen raampartijen. Iets strakker maar een stuk hoger is de Vista-toren, ook in Chicago, de hoogste van de stad. Het is een nieuwe en revolutionaire stap in de hoogbouw-architectuur. Buitenveldert heeft dus iets om trots op te zijn. Want eerlijk is eerlijk, het stadsdeel uit de jaren vijftig staat niet bekend om zijn verbeeldingsvolle architectuur. Het is van het soort modernisme dat bijna gelijk staat aan ultieme saaiheid. Toch wist de Kroonenberg Groep, die Gang naar Nederland haalde, Buitenveldert te verkopen als een idylle. Dat klopt voor het grootste gedeelte: volop groen, luxueuze winkels (met het Gelderlandplein als Aziatisch mekka) en natuurlijk de Zuidas. Is de dronkenmansdroom van Q geen breuk met de eenvormigheid van rijtjeswoningen en blokken van vier verdiepingen? Hier past een genuanceerd antwoord op. Ja, omdat Q een nieuwe vorm van architectuur is die als een soort meteoriet in een doodgewone wijk is terechtgekomen. En nee, omdat met name het lage deel Qube – met acht etages – een voorbeeldige aansluiting vormt met de middelhoogbouw ernaast. Het vierkante Qube heeft royale balkons waar een schuin geplaatst raam de natuurlijke scheiding vormt met het balkon van de buren. Dat mag je een vondst noemen. Gang zelf twijfelt niet aan de juistheid van de locatie: “Ons uitgangspunt is altijd om te kijken wat we op een specifieke plek kunnen toevoegen. Een gebouw staat nooit op zichzelf.” En hoe is het binnen? Het spreekt vanzelf dat de penthouses weidse uitzichten bieden op de Zuidas en de Johan Cruijff Arena in de verte. In de badkamer baad je in de groene omgeving. Op de vloer ligt geluidwerend pvc in een eikenmotief. Warmte-koudeopslag ontbreekt maar in de plaats daarvan zijn er een warmtepomp en stadsverwarming. En ach gut, een handdoekradiator. De plattegronden hadden verrassender gekund en de plaatsing van de keuken komt de ruimte niet overal ten goede. Maar ja, welke expat kookt nu? Al met al zijn dat futiliteiten. Want Q bezorgt Buitenveldert een landmark, en dat kun je van de meeste projecten daar niet zeggen.||https://www.parool.nl/amsterdam/q-residences-een-buitenbeentje-in-buitenveldert-dat-kronkelt-danst-en-beweegt~bd71b862/
2022-08-10||Thérèse ligt er schitterend bij, tussen de bloeiende madeliefjes||Je kunt erover twisten wat het Père-Lachaise van Amsterdam is, Zorgvlied of De Nieuwe Ooster; op beide begraafplaatsen liggen tal van (Amsterdamse) beroemdheden en op beide begraafplaatsen staan prachtige graven en pompeuze paleizen van marmer (bij de entree is een plattegrond verkrijgbaar). Ook van marmer, maar bijzonder subtiel, is het grafmonument (klasse 1, vak 36, nr. 42 A) van portrettiste Thérèse van Duyl-Schwartze op De Nieuwe Ooster. Ruim voor de eerste emancipatiegolf, in een tijd dat de kunstwereld nog veel meer dan nu werd gedomineerd door mannen, verdiende de Amsterdamse Thérèse Schwartze (1851-1918) een vermogen met haar portretten. Zo kocht ze drie panden op de Prinsengracht en onderhield na de dood van haar vader haar hele familie. Tot haar klantenkring behoorden koningin Emma en kroonprinses Wilhelmina (in totaal maakte ze dertien portretten en voorstudies van leden van het Koninklijk Huis) en de gegoede families Van Loon en Boissevain, Labouchere en Sillem. Schwartze overleed op 23 december 1918; op tweede kerstdag werd haar stoffelijk overschot begraven op Zorgvlied, in aanwezigheid van burgemeester Tellegen, regeringsvertegenwoordigers en vele andere hotemetoten, museumdirecteuren en kunstenaars als Isaac Israëls, Simon Maris en Coba Ritsema. Schwartze’s nichtje Lizzy Ansingh sprak er namens de familie. In 1920 begon haar jongere zus Georgine Schwartze aan het ontwerp voor een monument voor Thérèse; een Carrarisch marmeren beeld van Schwartze, rustend op haar doodsbed. Ze ligt op een kleed met franjes, het haar uitgespreid op een kussen (voor het gezicht gebruikte Georgine het dodenmasker van Thérèse). Haar handen zijn ineengevouwen, op haar benen liggen rozen, tulpen, lelies, en papavers. Het beeld, vervaardigd door de Haarlemse beeldhouwer Johannes Petrus Maas, is ruim 2 meter lang, bijna een meter breed en hoog en weegt bijna 2,5 ton. Toen het in 1922 klaar was, is het jarenlang in de hal van het Stedelijk Museum tentoongesteld. Pas in 1965 is het praalbed op het graf van Thérèse geplaatst. Dat was intussen verplaatst van Zorgvlied naar De Nieuwe Ooster. In 1984 is een plaquette voor het graf geplaatst, in 2004 is het grafmonument aangewezen als rijksmonument. Op initiatief van de werkgroep ‘Het Stenen Archief’, die ten doel heeft de verhalen van bijzondere Amsterdammers zo goed mogelijk voor het voetlicht te brengen, is in 2018 groot onderhoud aan het graf verricht. Het marmer, dat te lijden had onder de blootstelling aan de buitenlucht, werd gereinigd, en onder het zware monument werd een betonplaat geplaatst ter stabilisatie. Bij de behandeling werden ook de naam, geboorte- en sterfdatum op de rechterzijde weer zichtbaar. Die zijn gezwart en daardoor weer duidelijk leesbaar. Thérèse ligt er nu weer schitterend bij, tussen de bloeiende madeliefjes. Alleen het informatieve bordje dat het Stenen Archief erbij heeft geplaatst mag wel weer eens schoon worden gemaakt; dat zit onder de vogelpoep. Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/therese-ligt-er-schitterend-bij-tussen-de-bloeiende-madeliefjes~be52fea3/
2022-08-10||Laat duizend bloemen bloeien zolang dat nog kan||De hoeveelheid slechte eigenschappen van een mens blijkt talrijker dan zijn goede. Zo wordt het graan uit het schip dat onlangs uit de Oekraïne mocht vertrekken door de koper geweigerd. Hij schijnt de lading nog niet te hebben betaald. Het moge duidelijk zijn dat hij een lagere prijs wenst te bedingen. Het schip dobbert nu op zee, op zoek naar een koper voor het graan. Iedereen weet echter dat als we wachten, de prijs zal dalen. Intussen lijden mensen honger. En die stappen dus in bootjes die vervolgens ook op zee dobberen. Gisteren had ik het over de kerncentrale in Zaporizja, die wordt gebombardeerd. Het zou zo maar een ‘vuile kernbom’ kunnen worden. En intussen komt Amnesty met rapporten dat de Oekraïners ziekenhuizen en scholen als ­basis gebruiken en beschuldigen Oekraïners de Russen ervan dat ze ziekenhuizen en ­scholen bombarderen. Op onze radio werd een kwartier gesproken over de betreurde Olivia Newton-John. Ook kwam voorbij dat een mevrouw van een juicekanaal weer iemand van het mannelijk geslacht had betrapt op het zoenen van een tot vrouw gemaakte, die niet zijn eigen tot vrouw gemaakte was, terwijl die man, die donker ­gekleurd was, nota bene net was getrouwd! ­Zeker, het schip en de kerncentrale werden ook behandeld, maar niet zo uitgebreid als Olivia en Juice. Ik heb er niet eens zo’n oordeel over. Laat duizend bloemen bloeien zolang dat nog kan. Het gaat er mij om dat in Oekraïne de ergste oorlog op Europees grondgebied plaatsvindt sinds de Tweede Wereldoorlog en dat wij, ­omdat wij er niet bij betrokken zijn, het er niet de hele dag over kunnen en willen hebben. Niet dat we onze ogen ervoor sluiten, maar we kijken liever ergens anders naar – en daar staat toevallig een Getrouwde Bekende, al had ik nog nooit van hem gehoord, die een totaal onbekende vrouw staat af te lebberen. En weet u: zijn vrouw vond dat goed. Oei, verval der ­zeden! Om Gerard Reve te citeren: ‘Deca­dentia, immorale, multi phyl ti corti rocci; ­influenza filmi i cinema bestiale contra sacrissima matrimoniacale criminale atheistarum rerum novarum,(et cum spiritu tuo), cortomo: nix aan de handa.’ Inderdaad, hier is niets aan de hand. “Weten,” zeiden wij tijdens de Vietnam­oorlog, “is verantwoordelijk zijn.” Dat was ­onzin – ik was niet verantwoordelijk voor wat de Vietcong en de Amerikanen deden. Maar dat voelde ik zo wel. Ik ben nu vijftig jaar ouder. Was ik vroeger woedend betrokken, nu voel ik alleen maar decadentia immorale. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/laat-duizend-bloemen-bloeien-zolang-dat-nog-kan~bf6ccc319/
2022-08-10||Opinie: ‘Waarom noemen we alles een crisis? Je kunt ook gewoon over problemen praten’||Klimaatcrisis, stikstofcrisis, wooncrisis en de nieuwste: de personeelscrisis. Het Parool opende maandag met een analyse van alle crises. Maar waarom noemen we alles meteen een crisis? Een crisis los je op met noodmaatregelen, discussie en instructie van bovenaf. Het gaat hier om complexe problemen die vragen om een dialoog met experts en de samenleving. Dat leidt tot betere oplossingen. Dus stop de discussie, start de dialoog! Erik Schmit, gemeenteraadslid namens D66 Toen ik jong was, werd er uiterst besmuikt over geslachtsdelen gesproken. En als dat een keer nodig was, bijvoorbeeld in nette kranten, werden ze benoemd met hun Latijnse naam. Ik lees echter het woord ‘kut’ steeds vaker in kranten, in de betekenis van rot of vervelend. In Het Parool – de maandag schijnt een kutdag te zijn - maar ook in de wat deftige concurrent NRC. En op straat. Eigenlijk overal. Wat vervelend is, is kut. Misschien is het wat raar dat ik me er als wat oudere (en homoseksuele) man druk over maak, maar wat heeft het vrouwelijke geslachtsdeel te maken met rot of vervelend? Is de vagina echt zó’n vervelend orgaan? We zijn er allemaal uit gekomen! En zou die verruwing niet iets te maken hebben met overige verruwing in onze samenleving? Zoals onopgevoede corpsballetjes die vrouwen generiek tot hoeren bestempelen? Het zou ons sieren als we ons iets preciezer leren uitdrukken. Dat maakt het leven een stuk aangenamer en de communicatie accurater. Wie dit allemaal gelul vindt, gun ik dat overigens van harte; ik kan die kutgewoontes niet in mijn eentje keren. Peter Goedkoop, Amsterdam Sinds 1 januari 2022 moeten landbouwvoertuigen (tractoren en dergelijke) een kenteken hebben, zodat deze voertuigen, of eigenlijk de bestuurders daarvan, bij overtredingen een bekeuring kunnen krijgen als ze de wet overtreden. Net als bij bestuurders van auto’s en motoren. Duidelijk toch? Nou, blijkbaar niet. Afgelopen periode zijn er meerdere tractoren op een politieblokkade op een snelweg gestuit en daarna tegen de rijrichting verdergegaan. Even samenvatten: spookrijden, geen kenteken, een stopverbod van de politie genegeerd, met een landbouwvoertuig op de snelweg rijden. Al met al een flink rijtje overtredingen. Maar deze boeren konden probleemloos en zonder boetes terug naar de boerderij. Wat is dit voor waanzin? Beste boze boeren, als jullie niet willen leven met de wetten en regels in dit land: ga emigreren! Dan wordt Nederland verlost van wetteloze cowboys en wordt tegelijk het stikstofprobleem verkleind. Davey Schravenmade, Santpoort-Noord||https://www.parool.nl/columns-opinie/opinie-waarom-noemen-we-alles-een-crisis-je-kunt-ook-gewoon-over-problemen-praten~b8988f1f/
2022-08-10||Opinie: ‘Het slotfeest op de Dam ontsierde een prachtige Prideweek’||Het was weer een geweldige Prideweek in Amsterdam. ‘Iedereen moet zich vrij voelen om zichzelf te kunnen zijn, zonder opgelegde norm van buitenaf’, was het motto. My Gender my Pride Amsterdam 2022 startte met een walk van de Dam naar het Vondelpark en nog nooit was het gezelschap zo divers en kleurrijk als bij deze editie. Het was een prachtige start van een week vol schokkende feiten en hoopvolle veerkracht in de wereld van lhbtq. Kortom, een mooie week waar eenieder elkaar kon ontmoeten en we konden laten zien dat we er zijn. Afgelopen zondag werd deze geweldige week afgesloten met een groot feest op de Dam. Daar zouden we als groep vrienden elkaar ontmoeten. De Dam, voor de gelegenheid grotendeels omheind met dranghekken rondom een imposant podium, was getransformeerd in een festivalterrein met een heuse ingang. Ik begrijp dat het aantal bezoekers hiermee, om veiligheidsredenen, enigszins gereguleerd kon worden. Bij binnenkomst werden meegebrachte etenswaren zoals nootjes, crackers en salades, in beslag genomen en in gereedstaande vuilcontainers gegooid. Ook pakken sap en flessen prosecco verdwenen in de hongerige kliko’s. Begrijpelijk, want er moest natuurlijk goed verdiend worden op het Prideterrein. Inmiddels waren de containers tot de rand gevuld met etenswaren en meegebrachte dranken. Hier had menig bijstandsmoeder zeker een week van kunnen genieten. Interessant nog om te vermelden dat er geen alcoholvrij bier besteld kon worden. Onder welke steen heeft de organisatie van dit slotfeest de afgelopen jaren gelegen? Kennelijk zijn ze nog niet doordrongen van het feit, dat in alle uitgaansgelegenheden in de stad alcoholvrije dranken enorm goed verkocht worden. Wat is er toch aan de hand als het gaat om het vieren van een ECHT slotfeest? Zelfs het voor de gelegenheid opgetuigde vipbalkon, waar totaal onbekende gay vips of vipgays (hoe inclusief wil je het hebben?) zich met waaiers ophielden, kon de feeststemming er niet in brengen. Uiteraard waren daar zoals gewoonlijk de B-artiesten die vanaf een kolossaal podium hun onverstaanbare songteksten het publiek in smeten, sommigen zelfs met ondersteuning van hun eigen stemgeluid op een meegebracht cassettebandje. Gelukkig was er een doventolk. En ik moet zeggen: die gaf een knap staaltje vertalen ten beste. Kortom, na een geweldige Prideweek bleek wederom dat het slotfeest maar niet wilde vlotten. Het deed me denken aan zo’n begrafenis waar men zelfs vergeten is de kleffe cake aan te snijden. Voor de volgende editie: Gooi de hekken open, neem een kleedje mee en een bak zelfgemaakte koude pasta, geef de flessen goedkope rosé en de alcoholvrije biertjes maar door en en laat de speakers knallen met onvervalste discoklanken. En dan kunnen de vipgays of gay vips hun eigen feestje bouwen, ergens op een open plek op de Ginkelse Hei.||https://www.parool.nl/columns-opinie/opinie-het-slotfeest-op-de-dam-ontsierde-een-prachtige-prideweek~b21412eb/
