2022-08-27||Speeltuinvereniging De Waag ontvangt jubileumpenning||De speeltuinvereniging werd in augustus 1922 opgericht en had haar eerste clubgebouw in de Bloedstraat op de Nieuwmarkt. De vereniging bestaat uit het bestuur en een grote groep vrijwilligers die samen verschillende activiteiten organiseren. Bij de vereniging worden er creatieve workshops voor kinderen georganiseerd, is er een speciale vakantieprogrammering voor kinderen, zijn er wekelijks sportlessen voor volwassenen en wordt er elke woensdagmiddag een lunch bereid waar jong en oud samen eet. Ook worden er jaarlijks activiteiten georganiseerd rondom feestdagen. De Jubileumpenning werd uitgereikt tijdens de jubileumviering. De penning is voor bedrijven, instellingen, stichtingen en verenigingen, die sinds de oprichting zijn gevestigd in Amsterdam en die 50 jaar (of in een veelvoud van 10 jaar daarboven) bestaan.||https://www.parool.nl/amsterdam/speeltuinvereniging-de-waag-ontvangt-jubileumpenning~b76a6483/
2022-08-27||Boardslides en kickflips bij amateurwedstrijd: ‘Vrijheid is waar skateboarden voor mij om draait’||Zeg niet tegen de kinderen die over het betonnen parcours sjezen dat ze van de rubberentegelgeneratie zijn. Op het terrein, ingeklemd tussen de nieuwbouwflats op Zeeburgereiland, glijden ze met hun skateboards over de reling en springen ze drie meter de lucht in om soms, na een succesvolle landing, alsnog met hun lijf tegen de grond te klappen. Ze blijven niet lang liggen en grijpen opnieuw hun board om de uitdaging aan te gaan. Gaan, springen, vallen. En weer van vooraf aan. Zaterdagmiddag was de Best Foot Forwardcompetitie 2022 in Amsterdam. Na tien wedstrijden door heel Europa, onder meer in Oslo, Hamburg en Wenen, is de hoofdstad de laatste stop. Alleen amateurs mogen aan de wedstrijd meedoen, legt Rik Kingma (47) van skatewinkel Blue Tomato in de Kalverstraat uit. “Met deze wedstrijd bieden wij amateurs de kans om te kijken waar ze staan in het competitieveld. Sommige jongens, die eerder meededen aan deze wedstrijd, hebben later zelfs hun beroep ervan gemaakt.” Zo’n wedstrijd als zaterdag draait ook om gezien worden, legt Kingma uit: scouts komen kijken of er nog talent tussen zit. In totaal doen er 29 skaters, van acht tot bijna achttien jaar oud, mee aan de wedstrijd. Ze komen niet ­allemaal uit Nederland, een van de deelnemers komt uit Zuid-Amerika. Op en rond de baan hebben zich tientallen toeschouwers verzameld, waarvan sommigen zich tussendoor ook uitleven op het parcours. Kim Dudink (45) uit Noord is hier om haar zoon Bruce (9) aan te moedigen. “Niet skateboarden zit er voor Bruce niet in. Hij is er hartstikke blij mee en doet het al vier jaar.” Dudink prijst vooral de open skatecultuur. Zo zijn er veel kinderen van verschillende leeftijden die samen sporten. Ze is benieuwd welke trucs Bruce gaat tonen als hij aan de beurt is. De eerste ronde is bij het laagste deel van het park. Zes à zeven skaters krijgen in totaal tien minuten om hun trucs aan de jury te laten zien. Ze weten dat het niveau van de jury hoog ligt: een van de leden oordeelde ook bij de Olympische Spelen in Tokio. Daniel Moragues (16) doet steeds een hoge sprong: vaak met een mooie flip, maar een enkele keer komt hij ook naast zijn board terecht. Hij maakt geen harde smak, maar komt, na een schouderrol die in een dojo niet had misstaan, snel overeind. Moragues is de regerend Nederlands kampioen skateboarden. “Vrijheid, dat is waar skateboarden voor mij om draait,” vertelt hij. “Het is gewoon hartstikke leuk en je kan altijd beter worden: er is geen limiet.” Hij traint drie of vier keer per week. “Ik woon in Groningen en voor mijn trainingen ga ik op dinsdag en donderdag naar Den Bosch en Den Haag.” Daar zijn de trainingsfaciliteiten voor de olympische ploeg. “Ik krijg vanaf 12.30 uur vrij van school en ben om 16 uur op de trainingslocatie. Dan trainen tot 21.00 en weer terug naar Groningen.” De 16-jarige skateboarder denkt wel dat de Olympische Spelen in Parijs in 2024 voor hem nog iets te vroeg komen. “Ik heb mijn ogen gericht op Los Angeles in 2028, dat is mijn doel.” In de wedstrijd van zaterdag heeft hij alle vertrouwen. “Ik verwacht dat ik wel naar Innsbruck ga. Vorig jaar was ik daar ook.” Van de 29 personen die deelnamen aan de wedstrijd op Zeeburgereiland mogen drie mannen en een vrouw naar de finale op 1 oktober in Oostenrijk. Voor Jonas Pernitz (34) van Blue Tomato is het in ieder geval geslaagd: mooie tricks op een dito skatepark.||https://www.parool.nl/amsterdam/boardslides-en-kickflips-bij-amateurwedstrijd-vrijheid-is-waar-skateboarden-voor-mij-om-draait~b6b0c23a/
2022-08-27||Drie Nederlandse militairen gewond bij schietpartij in VS, één in kritieke toestand||De schietpartij vond volgens het ministerie van Defensie plaats voor het hotel waar de commando’s verblijven. Amerikaanse media schrijven dat de drie rond 03.30 uur lokale tijd werden gevonden op straat, vlakbij het Hampton Inn-hotel. De militairen zijn in de staat Indiana op oefening. Het incident gebeurde in de vrije tijd. Wat er precies is gebeurd is nog niet bekendgemaakt, maar volgens Amerikaanse media zou de lokale politie hebben verklaard dat de drie elders in de stad betrokken waren bij een vechtpartij. Defensie heeft de familie van de slachtoffers zijn geïnformeerd. De lokale politie doet onderzoek naar de toedracht van de schietpartij. Er is nog niemand aangehouden.||https://www.parool.nl/nederland/drie-nederlandse-militairen-gewond-bij-schietpartij-in-vs-een-in-kritieke-toestand~b939b54a/
2022-08-27||Rijken ontvluchten met privéjets chaos op luchthavens||De privéjets zetten doorgaans koers naar de bekende vakantie-eilanden zoals Ibiza of Mykonos. Die extra vluchten drukken wel op de capaciteit van de luchthavens. In Frankrijk leidde dit zelfs tot politiek verzet. Londen registreerde de meeste privévluchten. Alleen al in juli ging het om meer dan 12.000 vluchten. Schiphol meldde van de grotere luchthavens samen met Napels en Berlijn de grootste toename van privéverkeer in vergelijking met 2019. Dat zijn de gegevens die zijn verzameld door de European Business Aviation Association. Door het opheffen van de coronabeperkingen is er veel vraag naar vliegtickets. In combinatie met de personeelstekorten op luchthavens, doordat bedrijven in coronatijd personeel hebben laten gaan, zorgt dit voor grote drukte. Verschillende maatschappijen brachten het aantal vluchten terug. Ook op Schiphol werd het mes in de capaciteit gezet om de chaos tegen te gaan. Volgens luchtvaartadviesbureau WingX is het aantal mensen dat voor het eerst met een privéjet vliegt, met 40 procent gestegen. Vooral ook omdat luchtvaartmaatschappijen hun zaakjes niet op orde hebben. Volgens Aeroaffaires, een netwerk van privéjetmaatschappijen in Europa, worden privéjets ook steeds vroeger geboekt. Voorheen was een boeking twee dagen van tevoren ruim voldoende. Nu moet zeker een week van tevoren worden gereserveerd. De snelle toename van de vluchten met privéjets heeft in Frankrijk voor ophef gezorgd. Dit vanwege de uitstoot van de toestellen, terwijl het land probeert te voldoen aan de klimaatdoelstellingen. Minister van Transport Clement Beaune wil van privéjets eisen dat ze vluchtgegevens openbaar maken. Ook wil hij richtlijnen opstellen voor het gebruik van privéjets als er op dat traject ook treinen of lijnvluchten beschikbaar zijn. Ook in het Verenigd Koninkrijk liggen beroemdheden, royals en andere gebruikers van privéjets onder vuur. Door de oplopende kosten van levensonderhoud, die vooral de lagere en middenklasse treffen, is de toename van het aantal privéjets een belangrijk punt van economische tegenstelling in het land geworden.||https://www.parool.nl/nederland/rijken-ontvluchten-met-privejets-chaos-op-luchthavens~b97a9eb1/
2022-08-27||Asieldeal maakt niemand écht blij: ‘Pijnlijk’ ||Het kabinet kwam, na maanden van chaos rond aanmeldcentrum Ter Apel, vrijdagmiddag met een deal die soelaas moet gaan bieden. Enerzijds worden gezinsherenigingen vertraagd, anderzijds komt er z’n 740 miljoen euro voor flexwoningen en opvang. Maar coalitiepartijen VVD en ChristenUnie, bijvoorbeeld, lichten de voor hun gunstige delen van de afspraken vooral uit. De strengere onderdelen, zoals het pauzeren van gezinshereniging, is voor de VVD een overwinning, terwijl de ChristenUnie blij is met kleinschaliger opvang. Dat er 1250 vluchtelingen elders in Europa geplaatst gaan worden in plaats van in ons land, is nog zo’n voorbeeld: de VVD spreekt van minder instroom, ChristenUnie noemt het ‘pijnlijk’. Het CDA noemt de maatregelen ‘noodzakelijk om de opvang op orde te brengen en de grip op migratie terug te krijgen’, aldus CDA-Tweede Kamerlid Anne Kuik. “We hebben een puinhoop van onze asielopvang gemaakt. Goed dat het kabinet nu structurele en noodoplossingen biedt,” zegt D66’er Anne-Marijke Podt. De VVD laat weten er ‘streng op toe te zien’ of de maatregelen voldoende zijn om de asielcrisis op te lossen. Hoewel het kabinet nog doorwerkt aan een wet om gemeenten, zoals in Tubbergen is gedaan, te dwingen asielzoekers op te vangen, wil de VVD daar vanaf, zegt VVD-Kamerlid Ruben Brekelmans. De ChristenUnie blijft naar eigen zeggen met ‘gemengde gevoelens’ achter over de maatregelen, schrijft CU-Tweede Kamerlid Don Ceder in een blog op de partijsite. Vooral de aanscherpingen rondom gezinshereniging (nareizigers) liggen bij de partij moeilijk. De Kamerfractie staat wel achter een aantal andere maatregelen, zoals die voor Ter Apel. ‘Ik hoop dat we die voor Nederland beschamende situatie dan ook binnenkort niet meer zien en nooit meer zien.’ Vanuit de oppositie klinkt vooral kritiek over het pakket. GroenLinks vindt dat de rechten van vluchtelingen verder worden ingeperkt. Volt-Kamerlid Marieke Koekkoek noemt het ‘ontzettend wrang’ dat er door ‘bewust beleid’ van het kabinet een asielcrisis ontstaat, en het kabinet als ‘oplossing’ de asielinstroom gaat inperken en gezinshereniging moeilijker gaat maken. PVV, Groep Van Haga en JA21 vinden de plannen niet ver genoeg gaan. De drie fracties pleiten al langer voor een asielstop. Maar dat is niet mogelijk, zei premier Mark Rutte vrijdag. “Een asielstop kan niet. Dan moeten we uit de Europese Unie stappen, dat gaat niet.” Het steekt PVV-leider Geert Wilders ook dat er meer huurwoningen naar statushouders gaan. Het percentage huurhuizen dat voor hen beschikbaar komt wordt tijdelijk opgeschroefd van 8 naar 12 procent. Er zullen ook meer flexwoningen worden gebouwd, een derde daarvan gaat naar statushouders, twee derde gaat naar andere woningzoekenden. Daarmee is het aandeel dat naar mensen die een verblijfsvergunning hebben gekregen, veel hoger dan normaal. Normaliter gaat volgens het kabinet zo’n 5 à 10 procent van de woningen naar statushouders. Volgens minister voor Wonen Hugo de Jonge is dat te rechtvaardigen. “Anders moet je iedere week één of twee nieuwe azc’s (asielzoekerscentra) openen.” Wilders noemt dat echter ‘smerige diefstal van onze huizen en ons geld’. ‘Voor al die profiteurs en klaplopers. Nu heb je Nederlanders echt in hun ziel geraakt, dit zullen we je nooit vergeven,’ schrijft hij op Twitter aan Rutte. Ook vanuit de uitvoeringsinstanties klinkt kritiek. VluchtelingenWerk Nederland wijst op de smerige toiletten en het gebrek aan hygiëne op het veld voor het aanmeldcentrum in Ter Apel. Dat moet uiterlijk 10 september leeg zijn, maar heeft dat volgt dus op weken van chaos. VluchtelingenWerk Nederland snapt niet waarom nu pas ingegrepen wordt. “Ik ben er met enige regelmaat en het is daar ook gewoon vies, vuil en onverantwoord,” zei bestuursvoorzitter Frank Candel in het NOS Radio 1 Journaal. Volgens hem is de inspectiedienst van het ministerie eerder in Ter Apel geweest en dus snapt hij niet waarom nu pas wordt ingegrepen. Vrijdagavond werden nog honderden asielzoekers geëvacueerd en naar andere locaties gebracht. Toch sliepen nog enkele honderden buiten, zij waren bang om weg te gaan uit vrees dat hun aanvraag dan later wordt behandeld.||https://www.parool.nl/nederland/asieldeal-maakt-niemand-echt-blij-pijnlijk~b0220bd7/
2022-08-27||Ikea-filialen sluiten hun deuren een uur eerder||Volgens Ikea is de wijziging ingegeven door het gebrek aan winkelend publiek laat op de avond, bevestigt een woordvoerder na berichtgeving door het AD. Volgens de van huis uit Zweedse keten heeft de eerdere sluiting niets te maken met de personeelskrapte. Ook al staan er bij Ikea talrijke vacatures open. In Delft blijft de winkel doordeweeks nog wel tot 21.00 uur open. Ikea stelt dat openingstijden ieder jaar worden geëvalueerd en zo ook dit jaar. “De behoeftes, voorkeuren en het winkelgedrag van onze klanten verandert. We zien dat in de latere avonduren slechts een klein deel van de aankopen plaatsvindt. ​Ook komen steeds minder nieuwe klanten in de avond binnen,” aldus de woordvoerder. De restaurants van Ikea gaan logischerwijs ook eerder dicht. Vanwege het ontbijt openen de restaurants al wel een uur of een half uur eerder dan de winkel. Dit verschilt per filiaal. De restaurants sluiten altijd een half uur voor sluitingstijd van de winkel zodat klanten nog rustig naar de kassa kunnen.||https://www.parool.nl/nederland/ikea-filialen-sluiten-hun-deuren-een-uur-eerder~b6724e81/
2022-08-27||Andreaspenning voor Frans de Vries, producent van Uitmarkt||De Vries is sinds 1990 producent van de Uitmarkt, daarvoor werkte hij als vrijwilliger bij het evenement. Hij wordt door de gemeente geprezen als ‘een onmisbare schakel tussen de betrokken artiesten, vrijwilligers, culturele instellingen, sponsoren en publiek’. Tijdens de coronajaren organiseerde De Vries een digitale versie van de Uitmarkt - de Thuismarkt - om zo artiesten die thuis zaten te ondersteunen. De inkomsten ervan kwamen geheel ten goede aan artiesten en instellingen. Sinds 2013 produceerde De Vries ook het nieuwe Kwaku Summer Festival en zette hij zich in voor het behoud van het Vondelpark Openluchttheater. De organisatorische duizendpoot heeft sinds 2009 ook het jaarlijkse Keti Koti Festival en Bijlmer Danst onder zijn hoede. De Andreaspenning wordt door de gemeente toegekend aan personen die grote prestaties hebben verricht op sociaal, cultureel, maatschappelijk of economisch gebied voor Amsterdam met een landelijke uitstraling, en aan personen die zich minimaal tien jaar als vrijwilliger voor een maatschappelijk doel hebben ingezet. De Uitmarkt is dit gehele weekend op en rond het Museumplein.||https://www.parool.nl/amsterdam/andreaspenning-voor-frans-de-vries-producent-van-uitmarkt~b3aa8b5c/
2022-08-27||‘Uitgever omstreden boek over verraad Anne Frank probeerde onder publicatie uit te komen’||In het boek wordt de stelling opgeworpen dat de Amsterdamse notaris Arnold van den Bergh, zelf Joods, zijn eigen gezin wilde beschermen door onderduikadressen te delen met de Duitse bezetter. De publicatie werd in januari dit jaar wereldwijd met veel media-aandacht gepubliceerd. Nog diezelfde dag verscheen in Het Parool een artikel waarin werd beschreven dat diverse historisch onderzoekers de conclusie trokken weinig te zien in de theorie over de ‘verrader’ van Anne Frank. ‘Een smoking gun ontbreekt,’ luidde het oordeel. Er volgde meer vernietigende kritiek, waarop de Nederlandse uitgever het werk op eigen initiatief - een unicum - uit de handel nam. In onder meer de Verenigde Staten, waar het boek wordt uitgegeven door HarperCollins, blijft het werk wel te koop. Al vanaf het begin toonde Ambo Anthos zich ontevreden, zo blijkt. Na het lezen van de eerste versie van het manuscript noteerden Laurens Ubbink, uitgever non-fictie, en Tanja Hendriks, directeur-uitgever, op 1 mei 2020 drie bezwaren. ‘Het unieke en urgente’ van het boek zou uit niets blijken. Het vertelperspectief, met drie stemmen, noemden ze ‘zeer onevenwichtig’. Ook zou het Rosemary Sullivan ontbreken aan feitenkennis over Nederland in de Tweede Wereldoorlog. Toen het manuscript van februari 2021 nog altijd ondermaats bevonden werd, probeerden Ubbink en Hendriks het project te stoppen. Toen de uitgever eind april een licht veranderde versie kreeg, was een eventuele rechtszaak echter van tafel. Niet lang nadat het boek in de schappen was verschenen, volgde een kritisch rapport. Het onderzoek naar de verrader van Anne Frank is gebaseerd op foutief brongebruik, vooronderstellingen die voor waar zijn aangenomen en tunnelvisie, zo schreef een groep historici in een analyse. Ze noemen het onderzoek bovendien ‘amateuristisch’. Ook laakten ze onder meer het gebrek aan kennis over de periode 1930-1950. Ook na publicatie was er onmiddellijk juridisch gesteggel: nabestaanden van Arnold van den Bergh zeiden begin februari dit jaar aangifte te gaan doen wegen smaad als er geen inlegvel kwam waarin stond dat de conclusie ‘onvoldoende steun vindt in het beschikbare feitenmateriaal’. Toen de uitgever akkoord ging, dreigde de leider van het onderzoeksteam, Pieter van Twisk, met een rechtszaak: het inlegvel zou zijn reputatie schaden. Eind maart, direct na het verschijnen van het kritische rapport, haalde Ambos het boek uit de schappen.||https://www.parool.nl/nederland/uitgever-omstreden-boek-over-verraad-anne-frank-probeerde-onder-publicatie-uit-te-komen~b2690967/
2022-08-27||Schema Ajax in Champions League bekendgemaakt: eerste wedstrijd thuis tegen Rangers||De kampioen van Nederland gaat op 13 september op bezoek bij Liverpool en ontvangt op 4 oktober Napoli in de Johan Cruijff Arena. Ajax speelt op 12 oktober in het stadion Diego Maradona de uitwedstrijd tegen de club uit Napels. De thuiswedstrijd van Ajax tegen Liverpool is voor 26 oktober vastgesteld. Ajax sluit de groepsfase van de Champions League op 1 november af met een uitwedstrijd tegen Rangers FC.||https://www.parool.nl/sport/schema-ajax-in-champions-league-bekendgemaakt-eerste-wedstrijd-thuis-tegen-rangers~b909197e/
2022-08-27||Wachten op het gras in Ter Apel: ‘Hoe kan dit zo in Nederland?’ ||Jiana zit in de buurt van de poort van Ter Apel. Dicht tegen een vriendin en diens twee kinderen aan. “We zijn vanochtend aangekomen. Mijn man en dochtertje van 4 zijn nog in Syrië. Ik vond het vreselijk om zonder hen te vertrekken, maar in het gebied waar wij wonen is het nog gevaarlijk.” Toen de twee vrouwen en kinderen zich vanochtend meldden bij de poort, mochten ze naar binnen. “Ze namen vingerafdrukken, toen moesten we weer naar buiten. Nu zitten we tussen vierhonderd mannen en hebben geen idee wanneer onze volgende afspraak is. Hoe kan het dit zo in Nederland? Als er te veel mensen komen, voer dan een asielstop in. Laat alleen nog families toe.” Haar laatste vraag: “We hoeven vannacht toch niet buiten te slapen met de kinderen?” Abddullah reist met zijn vader Esaam (43) en broertje Abdulrahman (17). “We hebben hier ons eigen huisje gemaakt,” lacht Abdullah. “We hebben twee kleden gekocht bij de Action. Op een zitten we, de ander hebben we tussen de hekken gehangen, als een soort dak.” Vader en zoons zijn Jemenieten, maar geboren in Saoedi-Arabië. “Daar ging het leven niet meer. We mochten niet meer naar school, konden geen normaal werk vinden.” Het gezin van zes reisde naar Turkije. Vader en de twee oudste zoons trokken door naar Europa, moeder is bij de jongste kinderen. Liban is pas 30 jaar, maar al vijftien jaar onderweg. Hij ontvluchtte de oorlog in Somalië, trok naar Zuid-Afrika om te werken. “Maar daar was het leven heel zwaar.” Hij belandde in Italië en vroeg asiel aan in Duitsland. “De meeste Somaliërs krijgen asiel, maar ik werd daar afgewezen. Dat is pech.” Hij bleef er zeven jaar hangen en leerde vloeiend Duits. “Ze lieten me steeds wachten op nieuwe beslissingen. Ik had er veel stress. Dus ben ik naar Nederland gekomen.” Nu slaapt hij al zes dagen onder een luifel op het gras.||https://www.parool.nl/nederland/wachten-op-het-gras-in-ter-apel-hoe-kan-dit-zo-in-nederland~b38198bb/
2022-08-27||Krijgt de jeugd nog wel genoeg ruimte bij Ajax? ‘Ze hebben die wedstrijden op hoog niveau nodig’ ||Sontje Hansen was eerlijk toen hem maandagavond na de wedstrijd Jong Ajax-De Graafschap voor de camera van ESPN werd gevraagd hoe hij dacht over de mogelijke transfer van Antony naar Manchester United. Hansen had als rechtsbuiten met twee doelpunten net een grote bijdrage geleverd aan de 5-1 zege van Jong Ajax. “Stiekem hoop ik wel dat het gaat gebeuren,” zei de jonge aanvaller over een vertrek van de Braziliaan naar de Premier League. Daarmee stijgen immers zijn kansen op speeltijd in het eerste elftal. “Trainer John Heitinga zei dat ik mezelf vandaag moest laten zien. Hard werken moet ik sowieso, maar nu moet ik wat extra gas gaan geven.” Het wordt de jeugdspelers van Ajax vanaf de eerste dag dat zij binnenkomen op sportpark De Toekomst voorgehouden door trainers en coaches, vaak ook met een wijzend vingertje erbij: dáár, aan de overkant, de Johan Cruijff Arena, dáár moeten zij naartoe. Het is nooit anders geweest. Alleen heette de jeugdafdeling vroeger Voorland en het stadion De Meer. Het is het DNA van Ajax. Een opleidingsclub. De grondleggers van de grote Europese successen in de jaren zeventig waren allemaal Amsterdammers: de bestuurders, coach Rinus Michels en de meeste spelers, onder wie Johan Cruijff, Piet Keizer, Sjaak Swart, Ruud Krol, Barry Hulshoff en Wim Suurbier. Ze stroomden allemaal door vanuit de jeugd. Hun roem was deze gouden generatie niet vooruitgesneld, op Cruijff na misschien. Tot ver in de jaren negentig waren jeugdspelers van Ajax vrij anoniem. Het beloftenelftal speelde nog in de competitie voor tweede teams en niet, zoals tegenwoordig, in de eerste divisie. Die wedstrijden kwamen niet op tv, de maatschappij was nog niet gedigitaliseerd. En bij jeugdteams van Ajax stond slechts een handjevol toeschouwers langs de lijn. Onwetend van wat zich in de kraamkamer van de club afspeelde, lieten supporters zich op een zondagmiddag graag verrassen in De Meer als daar zomaar ineens een hun onbekende tiener in Ajaxshirt het veld betrad en – alsof het de gewoonste zaak van de wereld was – de show stal. Legendarisch was het debuut van Aron Winter, op 6 april 1986, in een thuiswedstrijd tegen FC Utrecht. In de tweede helft verving hij Frank Rijkaard. De stadionspeaker – wist hij veel – kondigde de jeugdige debutant ‘Arie’ Winter aan. Daarna gonsde het ‘Arie Arie Arie’ door het stadion. Verder verliep het eerste optreden in de hoofdmacht van de net 19 jaar geworden Winter zoals dat destijds werd verwacht van jongelingen die door trainer Johan Cruijff werden gebracht: met een doelpunt, de 3-0. Het was zijn eerste van in totaal 79 treffers in 553 officiële wedstrijden. De bijnaam ‘Arie’ is Winter nooit meer kwijtgeraakt. De grote talenten van Ajax komen lang niet allemaal meer uit Amsterdam en omstreken, zoals Aron Winter uit Lelystad. En ook de verhouding in de A-selectie tussen jeugdspelers en aankopen is sterk gewijzigd; een bewuste keuze. Om de sportieve ambities te verwezenlijken – een plek bij de beste twintig clubs van Europa – heeft Ajax vanaf 2016 honderden miljoenen geïnvesteerd in transfersommen en spelerssalarissen. Door de jaren heen waren zelfopgeleide voetballers goed voor zo’n 40 procent van de A-selectie. Dat is nu beduidend minder (20 procent), tenzij Maarten Stekelenburg, Daley Blind, Davy Klaassen, Brian Brobbey en Steven Bergwijn worden meegeteld. Maar feitelijk behoren zij tot de aankopen: Ajax trok immers meer dan 70 miljoen euro uit om deze voormalige jeugdspelers terug te halen. Die beleidswijziging van Ajax werd ingezet in 2016, toen Johan Cruijff de club had verlaten. Zijn ideeën, vooral die over de jeugdopleiding, werden door hoofd opleidingen Wim Jonk op een manier vertaald en in de praktijk gebracht die Dennis Bergkamp (mede vormgever van het ‘Plan-Cruijff’ ) niet beviel. Bergkamp, die verantwoordelijk was voor doorstroming van talent naar het eerste elftal, botste hevig met Jonk, die dacht dat het aantal talenten uit eigen kweek in de A-selectie naar 75 procent kon worden opgeschroefd. “Onhaalbaar,” zei Bergkamp in 2017 in een interview met Het Parool. Hij vond dat de kloof tussen de A1, het hoogste jeugdteam, en het eerste elftal door de werkwijze van Jonk en diens medewerkers veel te groot bleef. Het klaarstomen van de talenten duurde te lang, terwijl de doelstelling juist was: jonge spelers snéller en beter laten doorstromen. Bergkamp: “Er werd te weinig risico genomen in mijn ogen. Wij wilden de talenten graag bij het eerste halen, mee laten trainen. Om ze te zien en met ze te werken.” Bergkamp lag over dat onderwerp ook in de clinch met hoofdtrainer Peter Bosz. Jonge voetballers als Frenkie de jong, Abdelhak Nouri, Donny van de Beek – ze kregen nauwelijks speeltijd. Dat frustreerde Bergkamp: “Het kan een angstig idee zijn, een talent inpassen, omdat een trainer niet exact weet wat dat talent gaat brengen. Natuurlijk levert dat een groot spanningsveld op, maar dat is een mooi spel dat juist hoort bij Ajax. Daar is de club groot mee geworden.” De ruimte voor de eigen jeugd lijkt nu nog beperkter dan onder Bosz. Ajax spreekt sportief en financieel een woordje mee in de Champions League en de club schroomt niet om tientallen miljoenen uit te trekken voor nieuwe spelers om dat niveau vast te houden. Terwijl Sontje Hansen (20) hoopt een plekje op te schuiven in de hiërarchie bij een vertrek van Antony, polst Ajax ondertussen Hakim Ziyech voor een terugkeer. En dan zijn Steven Berghuis en Francisco Conceiçao – voor vijf miljoen euro gekocht van FC Porto – er ook nog. Hansen en andere jonge voetballers als Naci Ünüvar (19), Youri Regeer (19), Amourricho van Axel Dongen (17), hebben wedstrijden op het hoogste niveau nodig om te groeien. Kenneth Taylor (20) bewijst dat in deze periode. Hij heeft een vaste plek op het middenveld veroverd, terwijl Ajax hem in januari nog wilde verhuren. Ook Devyne Rensch (19) leek al bijna afgeschreven, maar nu hij zijn wedstrijdritme hervindt krijgt hij als rechtsback steeds meer vorm en vertrouwen. Ook daar heeft Bergkamp, zelf eind 2017 ontslagen bij Ajax, een duidelijke mening over: “Je kunt een speler opleiden tot een bepaald niveau. Dat laatste deel van zijn ontwikkeling móet bij het eerste. Doorbreken gaat daarna in golfbewegingen. Ik heb dat zelf als geen ander ondervonden. Eerst is er een stijgende lijn, dan een terugval, vervolgens klauter je weer iets omhoog en glij je misschien nog een keer terug. En dan is het: pats, pats, pats! Steil omhoog. Ajax moet geen schrik hebben die jonge jongens in te zetten. Ik werd op mijn zeventiende ook uit de schoolbanken geplukt voor mijn debuut. Dat was toen een bijzonder verhaal, nu allang niet meer. Kijk naar de grote clubs in Europa: overal staan geweldige talenten van 18 jaar op het veld. Ze kunnen uiteraard geen 80 wedstrijden voor je spelen, maar ze hebben die wedstrijden op dat niveau wel nodig – en daar moet je niet te lang mee wachten.”||https://www.parool.nl/sport/krijgt-de-jeugd-nog-wel-genoeg-ruimte-bij-ajax-ze-hebben-die-wedstrijden-op-hoog-niveau-nodig~bbffe89e/
2022-08-27||Leuk aan dit stripboek over de geschiedenis van The Velvet Underground is de oneerbiedigheid||Ooit gehoord van de Dirty Cousins’ GroiXplosion, nee hè? Het Franse duo komt niet voor op Spotify, maar bij Bandcamp vinden we een album waarop ze klassiekers uit vooral de jaren zestig en zeventig coveren. En ja hoor, daar zit Sister Ray van The Velvet Underground ook tussen. Het solowerk van de ene helft van het duo, Prosperi Buri, is ook hoorbaar beïnvloed door die legendarische Amerikaanse band. Het verbaast allerminst, want Buri is ook de maker van het stripboek Een geschiedenis van The Velvet Underground. Een heel getalenteerde tekenaar is hij niet. Lou Reed en John Cale, de voornaamste leden van de groep, zijn met wat goede wil nog wel te herkennen, Andy Warhol absoluut niet. En de popartkunstenaar, tot wiens coterie Reed en Cale in de jaren zestig behoorden, speelde nogal een belangrijke rol in de geschiedenis van hun groep. Soms doen Buri’s tekeningen denken aan de poppetjes zoals middelbare scholieren die tekenen in hun agenda’s (of doen ze dat inmiddels niet meer?) Maar zoals The Velvet Underground de wereld leerde dat technische vaardigheden maar slechts ten dele een voorwaarde zijn om opwindende muziek te kunnen maken, kun je ook als beperkte tekenaar best een leuk stripboek maken. Leuk aan Prosperi Buri’s geschiedenis van The Velvet Underground is vooral de oneerbiedigheid ervan. Hij is fan van de groep, maar gelukkig niet zo’n blinde bewonderaar. In de persinformatie bij de Nederlandse vertaling van zijn boek wordt hij zo geciteerd: ‘Ik hou van The Velvet Underground, ik hou van Lou Reed, maar ik wil ook laten zien dat hij een vuile oplichter was.’ Verder zegt hij het als zijn recht en zelfs plicht te beschouwen grappen te maken over mensen die zichzelf te serieus te nemen. En dus krijgen ze er in zijn boek lekker van langs, Lou Reed en John Cale, maar zeker ook ‘chanteuse’ Nico (die in de sixties nog een verhouding had met Jan Cremer, maar dat terzijde). Serieus is Prosperi Buri wel over de invloed van de band, waarvan wordt gezegd dat niet veel mensen hun platen kochten, maar dat iedereen die dat deed zelf een band begon. Achter in het boek is bijna een hele pagina gevuld met namen van groepen en artiesten die zwaar werden beïnvloed door The Velvet Underground. Een greep: David Bowie, Patti Smith, The Fall, Television, U2, Nick Cave, LCD Soundsystem. ‘Wat een set-up!’ zegt de stripversie van drumster Moe Tucker, met hartjes op de plaats van haar ogen. En John Cale: ‘De beste rock, Moe... Op U2 na dan!’||https://www.parool.nl/kunst-media/leuk-aan-dit-stripboek-over-de-geschiedenis-van-the-velvet-underground-is-de-oneerbiedigheid~b9af5371/
2022-08-27||Igone de Jongh helpt The United Ukrainian Ballet: ‘Oekraïne is meer dan tranen en geweld’||Het is 23 februari, theater De Vest in Alkmaar. Ietwat bedremmeld kijkt Igone de Jongh naar links, naar de twee Oekraïense dansers die haar net hebben vergezeld op het podium, bij de première van haar solovoorstelling I. Hun land staat onder hoogspanning. Een Russische invasie lijkt ophanden, maar niets is zeker op dit moment. Alexis Tuttunique en Stanislav Olshanskyi dansen en leven in een schemergebied. “Elke dag praat ik met hen over de situatie in Oekraïne, over of we iets voor hen kunnen betekenen, hen ergens mee kunnen helpen.” Nog geen zes uur later kondigt de Russische president Vladimir Poetin ‘een speciale militaire operatie’ in Oekraïne aan en slaan de eerste bommen in. Op de dag af een halfjaar later, Koninklijk Theater Carré. En óf Igone de Jongh Oekraïense dansers ‘ergens’ mee kon helpen. Niet twee, maar 65 van hen nemen na de premièrevoorstelling van het klassieke, romantische ballet Giselle een minutenlange staande ovatie in ontvangst. Tuttunique staat in het hart van het gezelschap, terwijl hij samen met Liza Gogidze (Giselle in de premièrevoorstelling) de Oekraïense vlag omhooghoudt. Hartstochtelijk zingen de dansers van The United Ukrainian Ballet het volkslied van hun land, terwijl De Jongh aan de zijkant ontroert luistert: Nog is Oekraïnes glorie niet vergaan, noch zijn vrijheid,Nog zal het lot ons, jonge broeders, toelachen,Verdwijnen zullen onze vijanden als dauw in de zon,en ook wij, broeders, zullen heersen in ons eigen land. Achter zijn stevige brilmontuur prikken de ogen van de Oekraïense ambassadeur in Nederland, Maksym Kononenko. “Morgen is onze onafhankelijkheidsdag, vandaag de dag van onze nationale vlag. We staan daar natuurlijk wel bij stil, maar we kunnen geen feestvieren. Maar om deze voorstelling dan te zien, op deze avond... Het raakt me diep. Toen Igone bij me kwam met haar plan, kon ik me echt niet voorstellen dat dit zou kunnen ontstaan.” Ze wilde ‘haar’ Oekraïners ‘ergens’ mee helpen, Igone de Jongh. Maar waar begin je? Bij je netwerk, legt de prima ballerina uit, die drie jaar geleden afzwaaide bij Het Nationale Ballet. In haar telefoon staat het nummer van burgemeester Halsema, die op haar beurt natuurlijk zo een rechtstreeks lijntje kan leggen naar haar Haagse collega, Jan van Zanen. “Samen met Matthijs (Bongertman, theaterproducent, red.) ontdekte ik dat het voormalig Koninklijk Conservatorium in Den Haag leegstond.” De Jongh belde Halsema, zij benaderde Van Zanen en in korte tijd was geregeld dat De Jongh en Bongertman een vleugel in het gebouw tot hun beschikking kregen. De Jongh: “Om ze te kunnen huizen en net zo belangrijk: te laten dansen. Dat laatste is essentieel. Als danser train je een enorm deel van je leven, maar je professionele carrière duurt relatief kort. Als je twee of drie jaar niet danst, is je carrière echt over.” Via appgroepen van Oekraïense dansers was snel duidelijk dat ze in Den Haag moesten zijn. Eén probleem: jonge mannen worden geacht in Oekraïne te blijven, om mee te strijden tegen de Russen. Ambassadeur Kononenko: “Igone en Matthijs vertelden me: we hebben genoeg vrouwelijke dansers, maar we hebben ook mannen nodig voor een voorstelling. Mijn ambassade heeft keihard gelobbyd bij bijvoorbeeld de minister van cultuur in Kiev en andere partijen, om hen te overtuigen dat deze mannelijke dansers een uitzondering moeten vormen op de oorlogswet. Het is zo belangrijk dat we nu ook deze kant van Oekraïne tonen: ons land is meer dan tranen en geweld. Wij strijden niet alleen voor onze vrijheden, maar ook voor het behoud van deze Europese cultuur. Ik vind het heel belangrijk dat Nederland en de wereld dit zien.’’ De voorstelling in Amsterdam dinsdagavond werd niet voor niets een wereldpremière genoemd. The United Ukrainian Ballet vertrekt binnenkort naar Londen en reist daarna door naar Australië. Volgens Bongertman hebben ook theaters in de Verenigde Staten, Duitsland en Polen verregaande belangstelling voor dit gelegenheidsballet. De dresscode voor de première is feestelijk. Tussen de twee aktes van Giselle wordt bij de bar in Carré van champagne genipt door het publiek, dat openlijk geniet van het gezelschap dat alles geeft op het podium. Maar dat – bizar genoeg – zonder Russische invasie nooit in deze vorm met elkaar gedanst had. “Het is ontzettend dubbel,” erkent Bongertman, die aan het hoofd staat van theaterproductiebedrijf Senf. “Deze dansers vermaken ons. Maar je hoeft maar twee minuten met ze te praten en je zit vol in de oorlog. Je hoort over gesneuvelde familieleden, over vrienden die helpen met de verzorging van gewonde militairen. Hoe feestelijk het er ook uitziet, de oorlog is voor deze mensen ontzettend dichtbij.” Ambassadeur Kononenko: “Wij willen het beste van Oekraïne laten zien aan de hele wereld en dat kunnen we nu. Maar ooit, als de oorlog voorbij is, willen we dit gezelschap ook laten optreden in Kiev, Odessa, Lviv, Charkov, Donetsk en allerlei andere Oekraïense plaatsen. Dan kunnen deze dansers laten zien dat ze zijn doorgegaan met de ontwikkeling van hun talenten. Dankzij Igone, Matthijs en allerlei andere Nederlanders die hen helpen. Wij zijn jullie echt dankbaar.”||https://www.parool.nl/kunst-media/igone-de-jongh-helpt-the-united-ukrainian-ballet-oekraine-is-meer-dan-tranen-en-geweld~bfbbfcbf/
2022-08-27||Eeuwige actieheld Sylvester Stallone stroopt nog één keer de mouwen op: ‘Het gevaar in deze film voelt heel ­tastbaar’||Sylvester Stallone (76) is de eerste die toegeeft dat hij niet de veelzijdigste acteur op deze planeet is. Misschien om kritiek over de nieuwe film Samaritan – waarin opnieuw vooral zijn spierballen de plot vooruitduwen – voor te zijn, brengt hij tijdens een persgesprek het onderwerp zelf ter tafel. “Ik haat het om dit te zeggen, maar in dit vak worden we toch een soort product of merk. Er zijn acteurs met de unieke gave om overal moeiteloos tussen te passen en alles te kunnen spelen. Dat ben ik niet. Mensen zien me altijd als Rocky, Rambo of misschien Demolition Man. En dat is nu eenmaal zo,” klinkt het eerder berustend dan verbitterd. “Waarom neem ik die bagage niet gewoon mee en verpak ik het in een nieuw verhaal?” Het inderdaad allesbehalve vernieuwende Samaritan, gebaseerd op de gelijknamige stripboekreeks, zal niet de geschiedenis in gaan als een klassieker. Met een beetje fantasie is het wél een fraaie metafoor voor de carrière van Stallone. De titelfiguur was ooit een geliefde superheld die na het zoveelste epische gevecht in de anonimiteit verdween. Als Joe Smith slijt hij zijn dagen voortaan als zwijgzame vuilnisman, tot hij in aanraking komt met zijn bijdehante buurjochie en Samaritanbewonderaar Sam. Die heeft door wie hij werkelijk is. Ook de dagen van boksheld Rocky en de doorgedraaide Vietnamveteraan Rambo, personages die Stallone keer op keer in talloze vervolgdelen en reboots speelde – desnoods op eigen initiatief door zelf op de regiestoel plaats te nemen – lijken definitief voorbij. Hij is ook bij lange na niet meer de ster die hij was. Maar à la Samaritan: net als je denkt dat je bent uitgespeeld, wordt ineens toch verlangd dat je nog één (?) keer de mouwen opstroopt. Alsof het zo moet zijn. “Het is een nieuwe generatie die hem overhaalt weer in actie te komen,” zegt Stallone – wat brozer, maar niet minder gedreven. In de film is dit de puber Sam en in de realiteit de regisseur, veertiger Julius Avery. “Ik heb zelf heel wat geregisseerd en dat voelt alsof je milt met een tractor uit je strot wordt getrokken. Je krijgt honderd vragen per dag op je afgevuurd, het trekt een zware wissel op je privéleven; het is eigenlijk niet heel leuk werk. Dan kom je op een punt dat je die snelheid niet meer hebt, terwijl bij jonge filmmakers de testosteron nog uit hun oren knalt.” Het heeft iets aandoenlijks Stallone opnieuw te zien matten, maar nu geholpen door digitale effecten. ,,Kijk, ik kan niet langer de 29-jarige Rambo spelen. Er komt een moment dat je je eigen leeftijd moet respecteren. Maar deze Joe heeft, net als ik, nog veel fysieke kracht. En ik vind het wel mooi dat hij niet kan vliegen of vuur uit zijn ogen kan schieten. Hij is veel meer van de straat.” Als de superheldenreeks van Marvel ter sprake komt, zie je hem een paar keer aarzelen. Wel of geen kritiek uiten op de blockbuster van nu? “Het is razend knap wat ze doen, maar wat ik wil zeggen is: het gevaar in déze film voelt heel tastbaar. Dit speelt zich niet af in een ander universum, maar in ónze wereld. Deze man kan doodgaan...” “Het gaat ook over verlossing, een van mijn favoriete thema’s. Ieders grootste angst is om alleen te zijn en te sterven op deze planeet. Er bestaat geen grotere horror dan dat. Dat is ook waar Rocky mee worstelt. ‘Wat een stom idee’, riepen de producten toen (midden jaren zeventig), maar het is juist heel herkenbaar. Hoe hij zich hieruit worstelt, gaat mensen raken.” “De actie mag best over de top zijn, maar je moet je wel met iemand kunnen vereenzelvigen. Eenzaamheid, bedroefdheid; ik weet hoe het is om zo fragiel te zijn,” aldus de acteur, die meermaals zowel op carrière- als op privévlak (hij zag meerdere huwelijken stranden – zijn huidige vrouw heeft net echtscheiding aangevraagd – en hij verloor zijn oudste zoon Sage (36) aan plotseling hartfalen) uit diepe dalen klom. “Toen ik begon in Hollywood bestonden er wel films met bijvoorbeeld auto-achtervolgingen en wat gevechtsscènes, maar ik dacht al snel: dit kan een heel genre zijn. Bij een echte actiefilm kan je het geluid uitzetten en toch weten waar het over gaat. En iedereen heeft mythische figuren nodig. Het fascineert me, omdat het door welke cultuur dan ook begrepen kan worden.” En kom bij Stallone niet aanzetten met: ‘Ach, het is maar een knokfilm’. “Ik ben al even dol op show-worstelen. Zwaartekracht is echt, 135 kilo op je laten landen is echt. Ik liet er ook altijd mijn drie dochters naar kijken. Het zijn namelijk moraliteitsverhalen, verpakt als entertainment. Het geldt ook voor actiefilms. Allemaal nepperij? Ik onderging 31 operaties, dat is héél echt.” Maar het blijft de moeite, ook al ziet hij zich gedwongen het wat rustiger aan te doen. “Ik vind acteren nu leuker dan toen ik 35 was. Dan denk je alles al te weten. Nou, je weet nog niks! Het probleem is vervolgens dat hoe ouder je bent, hoe cynischer je kan worden. Dat toont ook deze film. Het leven niet langer liefhebben, dát is het grote gevaar. In aanraking komen met jonge mensen is dan van vitaal belang. Zij pakken wat van jouw wijsheid, jij wat van hun energie.” Samaritan is sinds vrijdag 26 augustus te zien op Amazon Prime Video.||https://www.parool.nl/kunst-media/eeuwige-actieheld-sylvester-stallone-stroopt-nog-een-keer-de-mouwen-op-het-gevaar-in-deze-film-voelt-heel-tastbaar~b3a93eb1/
2022-08-27||Vrouwen zijn niet gek. Gek is hoe slecht we voor ze zorgen||“Maar ik voel me niet goed, dokter.” “Tja, uit het bloed komt niets specifieks.” “Ik ben mezelf niet, ik herken niet meer wie ik was.” “Hmm. Misschien is het u allemaal gewoon even te veel? Ontspan meer. Ik ken nog een heel goede coach.” Zomaar een gesprekje dat zomaar in artsenpraktijken gevoerd wordt. Dagelijks. Vrouw komt bij de dokter, vrouw heeft onduidelijke klachten, dokter heeft geen diagnose, vrouw wordt naar huis gestuurd met de opmerking er maar mee te moeten leren leven of de vraag of ze niet overwerkt is. Klinkt dit overdreven? Voor me ligt een stapel papier met honderden praktijkverhalen. Mirjam: liep met onverklaarde gezondheidsklachten rond, consulteerde vijf internisten, belandde bij talloze hulpver­leners, voelde zich steeds kleiner gemaakt, vreesde dat ze zeurde, maar voelde dat er iets niet klopte. Uiteindelijk, na tien jaar, werd ontdekt dat ze een goedaardige tumor had van de bijschildklier met kwaadaardige uitwerking op de organen. Jenna: belandde zwetend en paniekerig bij de huisarts, ze had ook merkwaardige pijn in haar rug. De dokter gaf haar rust­gevende pilletjes. Niet wetende dat Jenna op het punt stond een hartaanval te krijgen. Elise: kreeg last van paniek, met name ’s nachts. Ze sliep niet meer, at steeds minder, kon zich nergens op concentreren. Ze werd doorverwezen naar de GGZ, ploos haar hele jeugd uit, kreeg talloze kalmeringsmiddelen. Tot bleek dat ze in de overgang zat. Na hormoonsuppletie waren alle klachten verdwenen. Ik blader door de stapel. Ik kreeg hem van Mirjam Kaijer, de vrouw van de bijschildkliertumor – overigens geen zeldzame aandoening, maar liefst 1 op de 250 vrouwen heeft hem. Toch wordt hij weinig herkend. Mirjam las over mijn medische geworstel (Roos: kreeg de diagnose overspannen terwijl ze bleek te lijden aan een hersenziekte die opvlamde door hormoonfluctuatie). Ze wees me op haar boek Ik ben geen man, waarin ze uitzocht hoe het met de Nederlandse gezondheidszorg voor vrouwen gesteld is. Even een opsomming: 75 procent van patiënten met schildklierafwijkingen, ­reuma en andere auto-immuunziekten is vrouw. Vrouwen krijgen twee keer zo vaak de diagnose depressie als mannen. Vrouwen gebruiken veel meer medicijnen. Vrouwen hebben veel vaker bijwerkingen. Hart- en vaatziekten worden bij vrouwen geregeld gemist. Omdat er te weinig onderzoek is gedaan naar het vrouwen­lichaam worden ook talloze ziektes, bijvoorbeeld hormoongerelateerde, niet ­herkend. Wat gebeurt er dan? Het ‘tussen de ­oren­­syndroom’ duikt op. Duizenden en duizenden vrouwen worden naar burnoutcoaches, retraites, kom-in-je-krachtworkshops en de psych gestuurd terwijl er sprake is van lichamelijke problemen. Maar liefst 80 procent van alle patiënten met onverklaarbare gezondheidsklachten is vrouw. Nee, dat komt niet doordat vrouwen zwakke, hysterische, labiele klaagpopjes zijn. Dat komt doordat het vrouwenlijf in de medische wetenschap nog altijd een veel slechter ontgonnen gebied is dat het lichaam van iemand met een piem. Het wordt hoog tijd dat hier verandering in komt. Want vrouwen zijn niet gek. Gek is hoe slecht we voor ze zorgen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.||https://www.parool.nl/ps/vrouwen-zijn-niet-gek-gek-is-hoe-slecht-we-voor-ze-zorgen~b849dbbd/
2022-08-27||Windmolens, drukte, woningnood, recessie... Niet eerder kreeg het college zoveel tegelijk te verstouwen||In juni presenteerden PvdA, GroenLinks en D66 hun plannen voor de stad. Ze borduurden voort op het beleid van de vier jaar daarvoor. Wel was de toon duidelijk bescheidener, mede omdat de financiële ruimte is afgenomen. “Dit is het startpunt van moeilijke keuzes,” zei Marjolein Moorman erover in Het Parool. De onzekerheden zijn er sindsdien niet minder op geworden. De oorlog in Oekraïne heeft ook op Amsterdam zijn weerslag, een recessie dreigt en het stadsbestuur moet het geld bij elkaar schrapen als het zijn ambities wil waarmaken. Na anderhalve maand zomerreces begint maandag een nieuw politiek seizoen. Uitgerust van vakantie moeten die moeilijke keuzes meteen worden gemaakt. Welke grote vraagstukken staan op het programma en welke wethouders wacht de zwaarste klus? Veel Amsterdammers gaan een koude winter tegemoet dankzij de extreem hoge energieprijzen. In sommige gevallen zal meer dan de helft van het inkomen opgaan aan energie. De eenmalige energietoeslag vanuit het rijk, een beetje opgeplust door de gemeente, lost het probleem niet op. In het coalitieakkoord staat dat ‘de sterkste schouders de zwaarste lasten’ moeten dragen. Het is aan wethouder Marjolein Moorman (Armoede) om deze belofte waar te maken. De voedselbank gaf al aan dat het aantal cliënten toeneemt. Met welke plannen komt Moorman om de ergste klappen op te vangen? En hoe zorgt ze voor financiële steun uit Den Haag, die onontbeerlijk is om deze groep te steunen? Grote belofte van de coalitie is het zogenaamde ‘isolatieoffensief’, waarmee het energieverbruik van huurders in de tochtigste woningen structureel moet afnemen. Landelijk heeft minister Hugo de Jonge al bepaald dat na 2030 geen woningen met het laagste energielabel meer mogen worden verhuurd. De gemeente heeft 32 miljoen euro gereserveerd, haast is geboden met de uitwerking. Maar voor corporaties – die zelf ook al isolatieplannen hebben – en andere verhuurders is het nog onduidelijk wat het offensief precies inhoudt. Hoeveel geld komt er beschikbaar? Wat worden de eisen, en wordt er gekozen voor snelle, goedkope oplossingen of voor circulaire materialen? De Wallen waren deze zomer druk als vanouds. Kleine maatregelen (uitgebreid alcoholverbod, terugbrengen toeristisch aanbod en crowdmanagement) bieden nog altijd weinig soelaas. In september wordt gedebatteerd over een coffeeshopverbod voor toeristen, maar de gemeenteraad lijkt burgemeester Femke Halsema niet te steunen. De coalitie staat wel achter het plan voor een erotisch centrum, in het najaar moet duidelijk worden waar dat precies moet komen. Zorgt dit college voor een historische beslissing door de prostitutie te verplaatsen van het oude centrum naar een ander stadsdeel? De crisis in de opvang is groot: voor economisch daklozen, ex-delinquenten, Amsterdammers met een sociaal-medische urgentie, statushouders en vluchtelingen is het lastig om een plek te vinden. Vaak zit de opvang vol en is doorstromen naar reguliere huisvesting vanwege het woningtekort onmogelijk. Het stadsbestuur moet met slimme en innovatieve ideeën komen om ervoor te zorgen dat niet grote groepen mensen structureel dakloos worden. Ook hier geldt: samenwerking met het rijk is van groot belang. De winteropvang zal binnenkort ook weer onderwerp van gesprek zijn. Die gaat traditiegetrouw open als het vriespunt wordt bereikt, al gaan er in de raad elk jaar stemmen op om dit eerder te doen. Waarom moeten daklozen buiten slapen als het 1, 2 of 5 graden is? Aan Rutger Groot Wassink (Opvang) om hier de komende maand op te anticiperen. Het leven wordt rap prijziger. De dagelijkse boodschappen zijn, afgezet tegen vorig jaar, zo’n 11 procent duurder. En hoewel werkgevers staan te springen om personeel betekent dat niet automatisch dat de lonen genoeg meestijgen om de koopkracht op peil te houden. Zeker in Amsterdam – met veel flexwerkers in de dienstensector en veel horeca – wordt het direct gevoeld als mensen de hand op de knip houden. Daarnaast worden er in het najaar meer faillissementen verwacht, nu bedrijven de in coronatijd opgelopen belastingschulden en afgesloten leningen moeten gaan terugbetalen. Vanuit Den Haag is een ‘substantieel pakket’ aangekondigd om de koopkracht te ondersteunen, maar duidelijk is ook dat voor maatwerk naar gemeenten wordt gekeken. Vooral Rutger Groot Wassink (Sociale Zaken) en Marjolein Moorman (Armoede) kunnen aan de bak. Daarbij moet ook gekeken worden naar lagere inkomens die nét te veel verdienen om in aanmerking te komen voor armoederegelingen, en de middenklasse. Het was vorige periode een van de heetste hangijzers: de windmolens die Amsterdam moeten voorzien van groene energie. Het leverde veel verzet op bij omwonenden. Het is aan Zita Pels (Duurzaamheid) om uit deze impasse te komen. Duidelijk was ze bij het begin van haar aantreden wel: de windmolens gaan er komen, of mensen het willen of niet. Circa tien exemplaren staan gepland in de buurt van woonwijken, voor zeven turbines is ruimte in het Westelijk Havengebied. Saillant detail: door de extra tijd die is uitgetrokken voor inspraak, gaat het niet lukken om voor 2025 alle vergunningen te regelen, wat oorspronkelijk de doelstelling was. Toch heeft het stadsbestuur het klimaatdoel voor 2030 zelfs nog wat scherper gesteld: van 55 naar 60 procent minder CO2-uitstoot. Opmerkelijk, omdat vorig jaar nog duidelijk werd dat de stad ver verwijderd is van het halen van haar klimaatambities. Zo loopt het bijvoorbeeld hopeloos vast op het overvolle elektriciteitsnet, essentieel voor een versnelling van de energietransitie. Woningbouwwethouder Reinier van Dantzig zei voor het zomerreces al: de bouwambities van 7500 woningen per jaar zullen vaker niet dan wel worden gehaald. Tegelijkertijd wordt er aan alle kanten gebouwd in de stad. Aan Van Dantzig te zoeken naar slimme manieren om aan de ene kant – met personeelstekorten en stijgende bouwkosten – de woningbouw te versnellen, en aan de andere kant te voldoen aan de eisen rond bijvoorbeeld het percentage sociale huur. Er zal worden gekeken naar meer hoogbouw rond ov-stations, bouwen op het water en meer flexwoningen, maar dat is niet zomaar geregeld. Het Planbureau voor de Leefomgeving concludeerde deze zomer nog dat het moeilijk is investeerders te vinden voor de bouw van deze tijdelijke woningen. Eind september presenteert Hester van Buren (Financiën) haar eerste begroting. Voor veel plannen die in het coalitieakkoord staan, bijvoorbeeld de masterplannen in Zuidoost en Nieuw-West, betekent dit de eerste concrete uitwerking. Maar met de penibele financiële situatie van de stad staat ze voor grote uitdagingen. Zo is nu al duidelijk dat moet worden bezuinigd, mede omdat bijvoorbeeld lopende bouwprojecten duurder uit gaan pakken. Komt ze net als haar voorgangers met een begrotingstruc waardoor meer geld wordt vrijgespeeld?||https://www.parool.nl/amsterdam/windmolens-drukte-woningnood-recessie-niet-eerder-kreeg-het-college-zoveel-tegelijk-te-verstouwen~b2f75979/
2022-08-27||In Noord kiest men partij voor de boer: ‘Geitenwollensokken die elk jaar naar Thailand vliegen, stop dáár eens mee’||De reden dat Sijlvia Meulenbroek (43) aan haar huis in Floradorp de Nederlandse driekleur omgekeerd heeft opgehangen, laat zich in vier woorden samenvatten: “Geen boer, geen voer.” Zo simpel is het, wat haar betreft. “Zonder boeren heb je je vleesje niet,” zegt Meulenbroek. “Ik begrijp wel dat ze vechten voor hun brood.” Vergeleken met op het platteland zijn in de stad de omgekeerde vlaggen als steun in de rug voor de boeren een stuk zeldzamer. Maar in Floradorp loopt het aantal al gauw in de dubbele cijfers. In het buurtje in Noord, dat bekendstaat om de jaarlijkse kerstboomverbranding en tijdens het WK voetbal chauvinistisch oranje kleurt, wappert in bijna elke straat wel een vlag ondersteboven. In de hoog opgelopen stikstofdiscussie kiest Floradorp ogenschijnlijk partij voor de boer. In grote delen van Amsterdam zal dat anders liggen, beseft Meulenbroek. Ze hekelt de ‘geitenwollensokken’ die klagen over stikstof terwijl ze dikwijls zelf meermaals per jaar in het vliegtuig stappen. “Naar Thailand om nader tot jezelf te komen. Stop dáár eens mee.” Verder is Meulenbroek, die in de thuiszorg werkt, gehecht aan de weilanden even verderop in Waterland. “Prachtig om te zien.” Als de boeren het veld moeten ruimen worden daar misschien wel woningen gebouwd, vreest ze. “En ik ruik liever koeienpoep dan dat ik de godganse dag vliegtuigen zie overvliegen.” De directe aanleiding om de vlag ondersteboven te hangen was overigens vooral haar overbuurman, die het ook deed. “We komen uit boerenfamilies,” zo verklaart de overbuurman in kwestie Piet van Voorst (62) zijn omgekeerde vlag. De stukadoor staat ‘helemaal achter de boer’, zegt hij. “Grote bedrijven als Tata Steel pakken ze niet aan, maar wel deze jongens die dag en nacht werken.” Voor de 79-jarige Cor van Eis uit de Dapperbuurt zit de irritatie over de overheid dieper. Ja, de boeren zijn de directe aanleiding voor het ophangen van de vlag, maar het gaat hem ook om het migratiebeleid, de energieprijzen, de coronaregels. Van alles komt voorbij. “Ik ben helemaal tegen de overheid en wat ze uitspoken. Daarom hangt-ie andersom.” Van Eis werkte als glazenwasser en leeft nu enkel van een AOW. Hij maakt zich zorgen over de toekomst. “Niet voor mezelf, ik heb niet meer zolang, maar wel voor mijn kleinkinderen. Het wordt een ramp.” Dan heeft hij het vooral over de stijgende prijzen, die volgens hem de pan uit zullen rijzen als de boeren worden uitgekocht. “Stel je voor dat er straks geen aardappels meer zijn. Vroeger betaalde ik een kwartje voor een zak patat, nu al omgerekend vijf-en-een-halve gulden.” Niet bij iedereen kan de protestvlag op begrip rekenen. Die van zorgmedewerker Richard Rijkhart (64) op IJburg werd afgelopen week in brand gestoken. Hij laat zich er niet door afschrikken; het restant van de vlag blijft voorlopig hangen. “Omdat de boeren lekker moeten doorboeren, en omdat ik het überhaupt niet eens ben met het kabinet. Corona was bijvoorbeeld ook zeer overtrokken.” Ook andere Amsterdammers die de omgekeerde vlag uithangen bekritiseren meer dan enkel het stikstofbeleid. Zo hangen bij twee huizen in Betondorp naast de vlag teksten als ‘stop social distancing’. Op de Overtoom flankeert een Palestijnse vlag de boerenvlag; bij Van Eis heeft juist een tijdje de Israëlische vlag gehangen. Er zijn ook Amsterdammers met een omgekeerde vlag die daar niets over kwijt willen. “Je weet best wat het betekent,” zegt een vrouw in Centrum die een exemplaar aan haar balkon heeft hangen. Ook andere stadsbewoners met een ‘boerenvlag’ hebben geen behoefte om erover te praten. In Noord wappert de omgekeerde vlag intussen al zeven weken elke middag twee uur lang pontificaal op een viaduct boven de Noord/Zuidlijn en de Nieuwe Leeuwarderweg. Maandag was het de vijftigste dag op rij dat Amsterdammers hier automobilisten oproepen om te toeteren voor de boeren. Soms zijn er een handvol mensen, andere dagen meer dan twintig. “Of het nou 38 graden is of regent, we staan er gewoon,” zegt Marta Zandvliet (54), die in de kinderopvang werkt. Meteen valt op hoeveel gehoor wordt gegeven aan de oproep. De vlaggers krijgen af en toe een middelvinger, zeggen ze, maar het aanhoudende getoeter maakt veel goed. Intussen herkennen ze sommige forensen die dagelijks in de avondspits passeren onderweg naar hun huis buiten de stad. Wat ze ook goed doet: een paar keer al zijn boeren langsgekomen om hen te bedanken, met fruit en roze zakdoeken na de Pride. Veel demonstranten op het viaduct in Noord dragen ook een boerenzakdoek. Ze voelen een band met de boeren, bijvoorbeeld omdat ze veel bezig zijn met voeding of tegenstander zijn van genetisch gemodificeerd eten. Haar familie komt uit Friesland, zegt Zandvliet. Ze is ook vrijwilliger bij Boeren voor buren, een armoedeproject dat gezonde voeding verdeelt onder Amsterdammers met een stadspas. Thuis, en zelfs op haar fiets heeft ze de vlag ook omgekeerd hangen. “Ik vind het fijn als mensen me vragen waarom.” Reinder van Beem (71) komt van een boerenfamilie, zegt hij, al werkte hij zelf als logopedist en lerarenopleider. Hij vindt het oneerlijk als boeren in de buurt van natuurgebieden moeten wijken vanwege stikstof. “Een overval. Dan kom ik in verzet.” Tegelijk steunt hij de organisatie Land van ons, die intensief beboerde landbouwgrond opkoopt om er natuur van te maken. Hij bepleit kleinschalige veeteelt. “Zonder al die sojatransporten uit Zuid-Amerika. Dan betalen we iets meer voor onze voeding, oké, maar dat is het waard.” De meeste deelnemers komen uit de omliggende buurten, maar één vrouw is helemaal uit de Spaarndammerbuurt komen fietsen. Dichterbij huis boven de A10 in West komt ook geregeld een klein groepje boerensympathisanten samen met omgekeerde vlaggen, maar die plek staat haar niet aan: te veel uitlaatgassen. Ze hebben met de boeren te doen, maar ook hier op het viaduct zit de aversie tegen het regeringsbeleid dieper. De coronatijd en het vaccinatiedebat zitten ze nog hoog. En er is meer: van de torenhoge energieprijzen en de vluchtelingen in Ter Apel tot Poetin en de vrees voor controlesystemen die de privacy bedreigen. Hardnekkig is het idee dat de overheid het op de grond van de boeren heeft gemunt, dat de mensen ‘wakker’ moeten worden en dat ‘Den Haag’ niet alles vertelt. “Er zit iets sinisters in het geheel,” zegt Van Beem. De omgekeerde vlag kwam ook al voorbij tijdens coronademonstraties. Oorspronkelijk stamt het omkeren van de vlag uit de zeevaart: het was een signaal dat het schip in nood verkeerde. De betekenis volgens de boerensupporters op het viaduct: “Blauw-wit-rood, land in nood.” Over de balustrade van de fietsbrug hangen dan ook niet alleen omgekeerde vlaggen, maar ook een zelfgemaakte spandoek met de tekst: ‘Gelooft u alles nog?’ Dan blijkt dat de groep op het viaduct al langer bestaat. Elke week komen de leden op zondagavond samen in het Noorderpark. Dat begon tijdens de lockdowns, uit weerzin tegen de zo ervaren vaccinatieplicht en om elkaar een hart onder de riem te steken op het moment dat mensen in onmin raakten met familie en vrienden vanwege hun coronastandpunt. Daar, bij hun bankje in het park, kwam begin juli de gedachte op om het op te nemen voor de boeren. Of het in de eerste plaats dan wel gaat over de boeren? Volgens de groep hangt sowieso alles met elkaar samen; een opvatting waar ze eindeloos over kunnen en willen vertellen. Een voorbijganger probeert een gesprek aan te knopen, maar na een kwartier discussiëren heeft hij er genoeg van. Met het stoom uit de oren beent hij weg: “Fucking nazi’s!”||https://www.parool.nl/amsterdam/in-noord-kiest-men-partij-voor-de-boer-geitenwollensokken-die-elk-jaar-naar-thailand-vliegen-stop-daar-eens-mee~b99c5a08/
2022-08-27||Toen schrijver Tatjana Almuli (31) van ‘intergenerationeel trauma’ hoorde, viel alles op z’n plek||Twee jaar geleden hoorde ik voor het eerst over intergenerationeel trauma tijdens een videobelsessie met de oude therapeut van mijn moeder. Het is in de zomer van 2020 dat ik haar bel. Ik schrijf aan mijn nieuwe roman over rouw – het rouwproces dat ik jaren uit de weg ging nadat mijn moeder overleed toen ik zestien was, is mijn leidraad. Als research lees ik haar oude dagboeken en voer ik gesprekken met haar dierbaren (vrienden, oude geliefden, familieleden). Tijdens het onderzoek stuit ik op een groot familiegeheim: mijn moeder was slachtoffer van incest. Wanneer ze om hulp vraagt aan andere familieleden wordt ze niet geloofd, schrijft ze. De pijn, de schaamte, het eenzame gevoel: alles gaat ze uit de weg. Ze vlucht als begin twintiger naar het buitenland, via omzwervingen komt ze op het Amerikaanse eiland Martha’s Vineyard terecht. Hier zal ze ruim twaalf jaar blijven wonen, tot ze mijn vader ontmoet en ik kort daarna word verwekt. Mijn moeders wederopbouw aan de andere kant van de wereld lijkt op het eerste oog succesvol. Ze wordt verliefd en trouwt met een Amerikaan – voor een greencard en uit liefde. Ze maakt vrienden, heeft ­verschillende baantjes, volgt opleidingen tot danseres in New York. Toch haalt het onverwerkte trauma haar in, zoals dat vroeg of laat altijd gebeurt, aldus Heather, de therapeut die ze bezoekt op het eiland. Wanneer mijn moeder bij haar praktijk aanklopt, slaapt ze al weken nauwelijks. Ze heeft last van paniekaanvallen en angsten, op sommige dagen komt ze haar bed niet uit door een drukkende somberte. Ze heeft altijd geleerd sterk te zijn, door te gaan, kop in het zand en doen alsof pijn niet bestaat. Ik slik, Heather kijkt zelfs door het besmeurde computerscherm dwars door me heen. Ze vraagt of ik dit herken. Ik knik. Maar in plaats van te vertellen over mijn eigen ervaringen vraag ik haar: hoe behandelde je mijn moeders trauma? Heather vertelt hoe mijn moeder constant lichamelijke prikkels negeerde en hoe onveilig ze zich voelde in haar eigen lijf. Het lukte haar niet meer om te ontspannen. Door middel van meditatie en ademhalingstechnieken probeert Heather mijn moeder rustig te krijgen. Ze haalt de Nederlands-Amerikaanse psychiater en hoogleraar Bessel van der Kolk (zie kader) aan. In zijn internationale bestseller The body keeps the score stelt hij dat binnen traumabehandeling meer focus op het lichaam nodig is, zij is het met hem eens. In de westerse geestelijke gezondheidszorg werd – en wordt – het lichaam vaak buiten beschouwing gelaten. Lichamelijke sensaties, blokkades en worstelingen worden volgens Van der Kolk onterecht minder serieus genomen dan cognitieve. Heather zegt: het lichaam slaat meer op dan het hoofd doorheeft. En het is dus belangrijk om binnen een behandeling ook licht te schijnen op hoe een lichaam werkt – of niet werkt, zoals vaak het geval is bij mensen met een complex en onverwerkt trauma. Voor het eerst tijdens ons videogesprek stopt Heather even met praten, ze kijkt me onderzoekend aan en vraagt dan: “Heb je door hoe je hetzelfde doet als je moeder? Je stelt mij vragen als afleiding, om niet naar je eigen pijn te hoeven.” Ik slik. Ze heeft gelijk. Met horten en stoten begin ik te vertellen. Ook ik was begin twintig toen ik voor het eerst depressief werd en angsten ontwikkelde. ’s Nachts voelde ik muizen door mijn haren en over mijn gezicht trippelen. Die knagende kopjes kan ik me nog altijd voor de geest halen. Maar het waren waanbeelden, de muizen zijn er nooit geweest. Overdag was ik een schim van mezelf. Als ik boodschappen ging doen, moest ik daar twee uur van bijkomen, blazen in een plastic boterhamzakje incluis. De jaren daarvoor, de jaren na mijn moeders dood, werd ik door mijn omgeving geprezen om hoe sterk ik was. Op papier ging alles goed, net als bij mijn moeder: ik haalde mijn middelbareschooldiploma in één keer, ging studeren en op mezelf wonen, had bijbaantjes en bekostigde mijn studie zelf. Wel was ik vaak ziek en eigenlijk altijd moe, ik had regelmatig buikpijn en een verhoogde hartslag. Soms was er een zeurend gevoel laag in mijn buik: gaat het werkelijk goed of doe ik alsof? Ik nam nooit de rust of tijd om die vragen te onderzoeken, bang voor wat er dan zou gebeuren. Ik plande mijn agenda nog voller met werk en sociale afspraken en de onrust zakte meestal na verloop van tijd. Zolang ik doorging, kwam het goed. Tot het niet goed kwam. Van de een op de andere dag kwamen de slapeloze nachten, de paniek, het vlakke gevoel, het willen verdwijnen. Heathers scherm loopt vast – een zwakke verbinding. Ik staak mijn verhaal en wacht tot onze ­connectie terug is. Het is warm vandaag, ik zit op een houten stoel met alleen een hemd en onderbroek aan en voel nu pas hoe mijn lichaam van top tot teen zweet produceert, ik zit vastgeplakt aan het zitvlak. Overal zweetdruppels. Heather beweegt weer. Ze kijkt me meewarig aan, ik glimlach flauwtjes. “Ik hoor net je moeder,” zegt Heather. “Het klinkt alsof jij haar trauma hebt overgenomen.” Ik moet een beetje lachen. “Hoe bedoel je dat?” vraag ik. Ze introduceert de term intergenerationeel trauma: wanneer iemand binnen een familie een onverwerkt trauma met zich meedraagt, kunnen diens psychische en lichamelijke klachten worden doorgegeven aan de volgende generatie. Het is een bekend verschijnsel bij oorlogsslachtoffers, maar er bestaat ook veel traumaoverlevering bij slachtoffers van (seksueel) misbruik, mishandeling en incest. Mijn moeder begon weliswaar met de therapie bij Heather, maar ze stopte omdat ze bang werd van het grote verdriet dat langzaam loskwam. Ze bleef de jaren daarna pogingen doen een passende behandeling te vinden, maar het leven haalde haar in. Ze kreeg drie kinderen, had jarenlang een moeizame relatie met mijn vader, werd eigenaar van een bedrijf, raakte in een faillissement en werd kort daarna ernstig ziek. “Wanneer een traumatische gebeurtenis wordt weggestopt of niet werkelijk wordt doorleefd en verwerkt, kan het net zo lang aan latere generaties worden overgedragen tot iemand besluit de pijn toe te laten en te voelen. En het klinkt alsof jij daar nu misschien klaar voor bent,” zegt Heather. Kan het zijn dat ik naast de kuiltjes in mijn wangen, de aanwezige mond en vele moedervlekken rond mijn hals ook mijn moeders trauma en copingmechanismen heb geërfd? Al gauw na het gesprek met Heather begin ik verwoed aan het werk van Bessel van der Kolk. Vooral zijn ideeën over hoe groot het effect van (overgeleverd) trauma op het lichaam kan zijn, resoneren. De weken nadat ik op het familiegeheim, mijn moeders trauma, stuitte gebeurde er veel in mijn lijf. Het begon met een vloedgolf aan misselijkheid. Dagenlang gaf ik over tot er alleen een bijna doorzichtige galsubstantie langs mijn huig vloeide. Daarna kwam de zenuwpijn: mijn rug en buik leken elektrisch geladen, mijn handen en voeten stonden op scherp. Iedere nacht werd ik wakker van kramp in steeds andere ledematen. Mijn darmen waren weken van slag: de ene dag moest ik om het kwartier naar de wc, dan weer ervoer ik dagenlang een drukkend gevoel in mijn onderbuik. Voedsel hield ik nauwelijks binnen. Elke ochtend een nat kussen. In Iedere familie heeft een verhaal schijnt de Britse psychotherapeut Julia Samuel licht op de overlevering van liefde en pijn in families. Net als Heather en Van der Kolk schetst zij ook hoe trauma gevoels- en gedragsmatig van generatie op generatie kan worden doorgegeven. Ze neemt ook epigenetisch onderzoek mee. Er is namelijk nog een manier waarop trauma’s van generatie tot generatie kunnen worden overgedragen: via de genen als het kind in de baarmoeder zit. Biochemische stoffen die vrijkomen bij traumatische ervaringen kunnen een verandering in de celsamenstelling veroorzaken. In mijn moeders dagboek lees ik hoe ze, net voor en tijdens haar zwangerschap van mij, urenlang huilend onder de douche stond. Elke dag, ruim negen maanden lang. Ik kan me niet onttrekken aan het idee dat een deel van haar verdriet, haar zwaarte op mij over is gedragen en dat ook mijn genen misschien zijn beïnvloed door haar trauma en de manier waarop ze dit zo lang heeft onderdrukt. In hetzelfde dagboek lees ik hoe mijn moeder haar lichaam haat. Hoe ze zich uithongert en dan weer volpropt met eten. Relaties aangaat om niet alleen te zijn, kwetsbaarheid verhult met overschreeuwen. Wederom herken ik haar gedrag: zo lang ik me kan herinneren heb ik een moeizame relatie met mijn lijf. Ik vertrouw mijn eigen lichaam niet. Sinds een paar jaar weet ik dat ik een genetisch defect heb waardoor ik al van jongs af aan dik ben, mijn honger- en verzadigingsgevoel en stofwisseling zijn niet goed gere­guleerd. Ik heb van mijn lichaam gewalgd, heb mezelf pijn gedaan omdat ik een ander lichaam wilde. In mijn tienerjaren ontwikkelde ik een eetstoornis om gevoelens van onrust, paniek en verdriet te verdoven. En ik heb me vaak een hoofd op pootjes gevoeld, er zijn ontelbare voorbeelden waarin ik lichamelijke sensaties pas veel later registreerde. Ik herinner me een fietsongeluk in mijn jeugd waaraan ik een paar gebroken ribben overhield, maar pas dagen later pijn ervoer. En alle keren dat ik met hoge koorts doorwerkte alsof er niets aan de hand was. Ik heb seks gehad met mannen waarbij zij over grenzen gingen die ik pas later herkende als grenzen – en ik soms boven mijn lichaam zweefde om aan de situatie te ontsnappen. Ik wil deze cyclus van destructief gedrag, voortkomend uit het trauma, doorbreken, maar hoe pak ik dat aan? Eén succesbehandeling die voor ieder slachtoffer van (intergenerationeel) trauma werkt, bestaat helaas niet, stelt Van der Kolk. Maar het begint in elk geval bij het creëren van kalmte en veiligheid, en rust en tijd nemen om de connectie met je lichaam te herstellen. Ik heb verschillende therapieën gevolgd in mijn leven, vooral praattherapieën. Ze hadden nooit langdurig effect, ik had nooit het gevoel tot een kern te komen. Pas toen ik afgelopen twee jaar therapieën volgde waar mijn lichaam werd meegenomen in de behandeling, was het alsof er eindelijk ‘iets’ in beweging kwam. Van der Kolk is een voorstander van EMDR-therapie (waarin op een gecontroleerde manier herbeleving van het trauma plaats kan vinden), maar neemt yoga, mindfulness en ademhalingstechnieken net zo serieus in een traumabehandeling. In de podcast On being haalt hij een voorbeeld aan van een patiënt die in de ogenschijnlijk meest simpele of rustige houdingen het grootste ongemak ervaart. Ik herken het: stilliggen, bewust ademhalen, niet wegrennen voor al het gevoel dat zich aandient; het is een opgave. Maar het doorademen, niet wegduwen van moei­lijke emoties en ze doorleven geeft me ­uiteindelijk meer zelfvertrouwen, hoop en rust. Iedere dag probeer ik een moment bewust contact met mijn lichaam te maken. Een simpel incheckmoment: hoe voel ik me? Ren ik weer rond als een kip zonder kop, zijn er lichamelijke signalen die ik negeer, waar heb ik op dit moment behoefte aan? Soms vraag ik me af: is dit helen? Zijn mijn bewustzijn over intergenerationeel trauma en het leren voelen en leren aarden in mijn lichaam genoeg om de keten te doorbreken? En de verwoestende patronen die zowel bij mijn moeder als bij mij domineerden achter me laten? Of is er meer voor nodig? En wat dan? Hoe zorg ik ervoor dat ik, als ik zelf misschien kinderen krijg, niet dezelfde patronen en hetzelfde trauma overdraag? Het zijn vragen waarop ik nog geen volledig antwoord heb, maar die ik niet langer uit de weg ga. Het is juni 2022 wanneer ik naar Martha’s Vineyard vertrek. Voor het eerst in mijn volwassen leven reis ik af naar het eiland waar mijn moeder al die jaren heeft geprobeerd een eigen leven vorm te geven. En waar ze de eerste stappen zette naar traumaheling. Zodra ik een voet aan wal zet, voel ik me thuis en zie ik haar voor me, als jonge vrouw: haar lange, ranke gestalte, haar olijfkleurige, zongebruinde huid. Ik voel me verbonden met haar op deze plek. Iedere dag dans ik, alsof ik hier automatisch in haar voetsporen als danseres glij. Meer dan ooit voel ik hoe mijn lichaam wil, nee móét bewegen. In mijn huisje, op het kiezelstrand, in de zee, tussen het groen op een berg, als het onweert, als de zon hard en zacht schijnt: ik moet bewegen. Dansen, lopen, fietsen, rennen. Ik moet bewegen om los te laten. Naast de verbondenheid met mijn ­moeder voel ik me ook verbonden met mijn lichaam. Ik ben wekenlang alleen en voel me niet eenzaam. Alsof ik me ­eindelijk veilig begin te voelen in mijn lichaam. Een van de laatste dagen dat ik op het eiland ben, sla ik The body keeps the score open en lees ik woorden die de zoektocht die ik ben gestart perfect ondervangen: ‘Zodra je je lichaam met nieuwsgierigheid in plaats van met angst benadert, verandert alles.’||https://www.parool.nl/ps/toen-schrijver-tatjana-almuli-31-van-intergenerationeel-trauma-hoorde-viel-alles-op-z-n-plek~be169736/
2022-08-27||Jammer van die lauwe wijn, maar de huisgemaakte deegwaren van Vicio zijn inderdaad onovertroffen (8-)||Ik huil niet snel in een ­restaurant, maar bij een visrestaurant op Sicilië rolden de tranen ooit bij de tweede gang al over mijn wangen. Fancy was het niet, integendeel; zoals bij zo veel dingen in het leven was het juist de eenvoud die raakte. Sindsdien wil ik niets liever dan terug, terug naar vis die zó uit de zee op de grill gaat, naar simpele pasta’s, naar interieurs waar de schilderijen schots en scheef aan de muren hangen. Het stond deze zomer op de planning, maar helaas: er moesten recensies worden geschreven en boeken worden gemaakt, dus Sicilië moet nog even wachten. Pleister op de wond is een Siciliaans restaurant in de Bilderdijkstraat: Vicio, Il Mastro Pastaio. Vrij vertaald: Vicio, meester in deegwaren. Dat is de Siciliaanse chef en cateraar zonder meer, want niet alleen maakt hij zijn pasta’s zelf, ook de taarten en cannoli komen uit eigen keuken. Op de begane grond is er een kleurrijke bar waar vrolijke jazz klinkt en waar je ’s ochtends kan aanschuiven voor een cappuccino en einde dag voor een aperitief. Slim, dat zorgt meteen voor een beetje levendigheid. We vragen dan ook om een tafeltje beneden, want het officiële restaurantgedeelte op de entresol ziet er zeker op een zomerse dag nogal bedompt uit. De barvrouw – in kraakwit overhemd en zwarte bretels – maakt behalve verschillende spritzers ook prima alcoholvrije cocktails. Ook fijn: het biertje van mijn tafelgenoot gaat in een wijnglas. Van een biergoeroe leerde ik ooit dat de keuze van een bierglas niets te maken heeft met de biersoort, maar alles met het moment waarop je het drinkt. Zo bezien zou elk restaurant bier in wijnglazen moeten schenken, maar dat terzijde. Iets minder enthousiast ben ik over de wijnkaart, vooral de wijnen per glas zijn lang niet zo spannend als ik hoopte en komen bijna allemaal van hetzelfde wijnhuis – en dat terwijl er op Sicilië te gekke wijnen worden gemaakt. De rode Cavallina van Cantine Pellegrino is misschien wel de beste keuze: hij is gemaakt van nero d’Avola en shiraz en is easygoing, zacht en kersig. Dan het eten. We beginnen met polpette di sarde: platte en smeuïge balletjes gemaakt van sardines met rozijnen en pijnboompitten en geserveerd met een tomatensaus zoals alleen Italianen hem kunnen maken. Een verrukkelijke klassieker. Jammer dat hij net als de andere voorgerechten op een leistenen bord wordt geserveerd; dat is een verschrikking om van te eten omdat je steeds je bestek over de ruwe steen hoort schrapen – snap je meteen waarom die dingen al jaren uit de mode zijn. Hoogtepunt van de voorgerechten is de arancina. Dat betekent letterlijk sinaasappel, vanwege het formaat: het is een enorme gefrituurde rijstbal. Traditioneel wordt hij gevuld met vlees, vis of groenten. In ons geval bestaat de vulling uit inktvis en met inkt­vis­inkt gekleurde rijst. Er komt een crème van tuinbonen met croutons en wat venusschelpjes bij. Hoewel zowel de arancina als de saus veel warmer op tafel hadden mogen komen, is het verder in alle opzichten een dijk van een gerecht: extreem machtig, maar zo’n goed krokant korstje en zo’n zachte en sma­kelijke vulling dat we ervan ­blíjven eten. Niet slim, want er volgen twee royale borden dampende, geurige pasta. Daarvan is de Siciliana het simpelst en daarom wat mij betreft het beste. Hij bestaat uit huisgemaakte tagliatelle met een paar eenvoudige smaakmakers: rozijnen, pijnboompitten, kappertjes, gedroogde tomaatjes, knoflook en geroosterde broodkruim. Dat laatste is een vondst uit de cucina povera – het werd ooit gebruikt in plaats van Parmezaanse kaas. Vanwege de grote porties delen we een secondo: de sauté di mare met onder meer mosselen, garnalen en venuschelpen. De kwaliteit van de gebruikte schaal- en schelpdieren haalt het in de verste verte niet bij die van mijn tearjerker op Sicilië, maar het is wél lekker hoog op smaak. Op advies van de bediening nemen we er Cavallina van Carlo Pellegrino bij die, in tegenstelling tot de andere witte wijn die we dronken, lauw op tafel komt. Als we er iets van zeggen, is de enige reactie een spottende blik en de mededeling dat het zo hoort. Dat is natuurlijk waanzin, maar aangezien ik nog minder zin in een discussie heb dan in lauwe wijn, laten we beide glazen onaangetast staan. We sluiten af met een straffe espresso en delen een cannolo, die – je verwacht het niet – gigantisch is. Geen seconde spijt van, want ook hier bewijst Vicio zich meester in deegwaren. Dit is dan ook een prima adres voor iedereen die net als ik even geen tijd heeft om naar Sicilië te gaan. Of het net zo goed is als daar? Dat is misschien wat overdreven, maar het komt zonder twijfel in de buurt.||https://www.parool.nl/ps/jammer-van-die-lauwe-wijn-maar-de-huisgemaakte-deegwaren-van-vicio-zijn-inderdaad-onovertroffen-8~b9474189/
2022-08-27||Schrijver Jessica Durlacher: ‘Ik ben met gepakte koffers en gespannen zenuwen opgevoed’||Ze verlekkert zich over het hotelzwembad morgen, in de aaneenrijging van tropisch warme dagen. Na het gesprek, in de schaduw van haar Bloemendaalse tuin, zal ze in goed gezelschap afreizen om op vliegveld Twente het theaterspektakel Hanna van Hendrik te zien, een ode van actrice en vriendin Johanna ter Steege aan haar Twentse wortels. Wordt te laat om terug te rijden, beter het ervan te nemen. Maar die middag wordt Salman Rushdie neergestoken. En blijkt dat een fatwa nooit verjaart, ook niet na 33 jaar, en dat terreur altijd kan toeslaan. Het is juist waar ze over schrijft in haar laatste roman De stem, geïnspireerd op de jaren dat Ayaan Hirsi Ali in haar leven was en de moord op Theo van Gogh. Voor en na de voorstelling – ‘ondanks alles geweldig’ – heeft ze het nieuws gevolgd. Voor het zwembad ontbreekt de volgende ochtend de stemming, liever snel weer naar huis. “Dat we het er nét over hadden gehad,” zegt Jessica Durlacher later aan de telefoon. “Ik heb natuurlijk geprobeerd me voor mijn boek in te leven, maar elke aanslag is weer nieuw in zijn weerzinwekkendheid. Rushdie is zó met messteken toegetakeld, chilling. Net als bij Theo van Gogh. Zo’n haat openbaart zich dan.” We zijn weer terug bij af, had ze gedacht. “Niet dat ik had gedacht dat de moslim­terreur weg was, laten we wel wezen, er zijn de hele tijd aanslagen geweest de afgelopen decennia. Maar niet zo symbolisch, op zo’n bekend iemand als Rushdie. Ik word wel moedeloos van de rij verschrikkingen, dit laat zien dat de waanzin nooit verdwijnt.” Door de beveiliging waarmee Ayaan Hirsi Ali na háár fatwa werd omgeven en de soms draconische maatregelen, begrijpt Durlacher Rushdies wens om vrijer door het leven te gaan in New York. “Je wil het leven omarmen, je wil door en afstand nemen van al die angsten – zeker als er al een hele tijd niets is gebeurd. Maar je ziet nu: er is maar één echte beveiliging en dat is vijf, zes mannen met oortjes om je heen. Je ziet nu hoe weinig effect het heeft als je maar één bewaker neerzet. Heel deprimerend en heel angstaanjagend.” Aan haar werd gevraagd, na de aanslag, of het niet een compliment was voor de literatuur dat een roman als gevaarlijk gedachtengoed wordt gezien. “Néé!” Dat is de ontkenning van de kracht van literatuur, van een boek als Rushdies De duivelsverzen waarin de vrijheid werd genomen de islam van alle kanten te belichten en verkennen, en zeker niet per se verketterd zoals de moslimfundamentalisten ervan hebben gemaakt. Een roman is bij uitstek de plek om ideeën te onderzoeken, vindt Durlacher. Juist dat is wat ze zelf ook heeft willen doen in De stem, waarin een gezin in de ban raakt van het Somalische moslimmeisje Amal, dat de ster wordt van een zangwedstrijd, haar religieuze ketenen afwerpt en zich ontpopt tot activist – waardoor haar leven (en dat van anderen) in gevaar komt. Durlacher viert deze zomer vijfentwintig jaar schrijverschap met, naast De stem en de novelle Baby als geschenkboek, een heruitgave van vier romans die niet meer ­verkrijgbaar waren. Het is een bevochten schrijverschap, van een dochter wier vader boven haar leven torende – de schrijver G.L. Durlacher, in wiens oeuvre zijn kampverleden centraal stond. De Tweede Wereldoorlog is ook in haar boeken nooit ver weg. Maar de thema’s waarover ze schrijft mogen zwaar zijn, ze probeert ze altijd op te tillen in iets lichts. “Je moet verleiden, er theater van maken. Dat ik me toestond lichtzinnig om te gaan met de dingen die me zo na aan het hart liggen, betekende mijn doorbraak. Maar toen was mijn vader er al niet meer.” “Er zijn veel literaire schrijvers die dat commercieel vinden.” “Ja, dat is wel zo. Maar ik krijg het ook elke keer wel weer voor mijn donder. Nu met De stem ook weer, dat door een recensent volkomen is neergesabeld omdat ik alleen maar haatdragende moslims zou hebben neergezet. Ik wilde eerlijk zijn over onze vooroordelen, onze houding bevragen tegenover een andere cultuur. Daar worstelen we allemaal mee sinds 9/11. Ik wilde in geen enkel opzicht een mening poneren, maar toch kreeg ik de gedachten­politie over me heen. Je voelt een afrekening en je weet niet waarom.” “Het verhaal van Ayaan is een ander verhaal. Ze is nooit zo lang hier geweest als Amal in het boek in het gezin van Zelda en Bor. Mijn boek is een fantasie op basis van dingen die wel echt zijn gebeurd. Het feit dat Ayaan een fenomeen was en is staat voorop.” “Ze heeft mij, ons, echt veel geleerd. Ik heb er veel over nagedacht waar zij uit voortkwam; ik wilde uitzoeken hoe je je verhoudt of moet verhouden tegenover een cultuur die je eigenlijk niet kent, waar je alleen je westerse manier van denken tegenover kunt stellen. Na 9/11 was de schok enorm. Er waren mensen boos op ons. We moesten ons achter de oren krabben, wat hadden we fout gedaan? Heel veel natuurlijk, maar we waren volkomen oblivious geweest, we hadden geen idee. Ik wilde juist daar eerlijk in zijn. Dit is onze tijd. Wat ik altijd op de loer voelde liggen is nú.” “Wij waren wel héél gelukkig dat wij niet die oorlog hadden waarin de generatie voor ons haar trauma’s had opgelopen. Wij waren ‘van na de oorlog’ en hadden dat allemaal niet. Dat is de illusie waarin wij zijn opgegroeid in de jaren zestig en zeventig en het kon alleen nog maar beter gaan in de jaren negentig.” “Ja, dat weet ik, maar daar hadden wij hier in het Westen toch eigenlijk weinig last van. En toen werd na 1989 het Oosten ook nog opengebroken. We leefden met de gedachte: alles wordt goed en Rusland wordt één grote kapitalistische gezelligheid. Zo’n irreëel beeld hadden we en dat heeft tot mijn spijt wel danig bijgesteld moeten worden. Maar eerlijk gezegd denk ik dat de meeste mensen nog steeds denken dat de tijd vóór corona, Oekraïne en 9/11 nog wel terugkeert. Er is nog steeds een niets-aan-de-handsfeer.” “Ik voelde de dreiging altijd, ergens op de achtergrond, het besef van het wonder van onze westerse mazzel terwijl zoveel stukken wereld die mazzel ontbeerden. Ik ben met gepakte koffers, gespannen zenuwen, voorzichtigheid en angst opgevoed.” “Dat is ook wel zo. Verliefdheid is natuurlijk een vorm van fascinatie, het onkenbare leren kennen. Het mysterie waar je helemaal in wil, de verwondering. Dat is de verrukte fase en die kan in liefde uitmonden. Maar je kunt ook gekwetst worden als je zo open staat.” Peinzend:­“Misschien is verliefdheid toch niet het juiste woord; fascinatie dekt de lading beter. Ja, dat is het.” “Nee, missen niet. Maar het was een intense periode, sterk verweven ook met 9/11, en dan nog het drama waarmee we werden omgeven door die verschrikkelijke moord. Dat ze naar de VS vertrok, hebben we mee helpen bewerkstelligen, vooral Leon. Dat ze vervolgens niemand meer wat liet horen is iets wat veel mensen nog steeds onbegrijpelijk vinden, maar vind ik ook close to character. Ze is bezig met zo’n groot doel. Maar we spreken elkaar weer af en toe. Na Rushdie nog niet. Maar ik vermoed dat ook bij haar alles van die tijd bovenkomt. Zij laat zich nog wel beschermen, dat is nog heel reëel. Maar daarnaar vragen is een no-go. Elke vorm van commentaar daarop is levensgevaarlijk.” “Ja nou, verdorie, en ik hield van The Voice! Ik wilde laten zien wat de mogelijkheden van zo’n podium zijn, de macht van de media waardoor Amal ineens zo groot kan worden. Ik heb er ontzettend veel naar gekeken, tot en met die laatste uitzending. Toen we in LA woonden, waren we al enorme fans van American Idol en toen kwam hier The Voice. Het bleef altijd leuk, vooral die met kinderen – en nu is het zo verschrikkelijk níét meer leuk. Ik zocht voor mijn boek een vertaalslag, een pendant van het wereldpodium, en vond dat met zo’n televisieshow. Het bracht ook dat ­lichtere in een verhaal dat opbloeide uit dat van Ayaan van toen, maar vandaar zijn eigen weg heeft gevonden. Ook omdat ­zingen zoiets universeels en zo intens en indringend is.” “Maar geen tien jaar hoor, zoals ergens is geschreven. Ik heb het scenario van De held geschreven, de verfilming van mijn boek. De voorstelling Anne die Leon en ik gemaakt hebben in het Amsterdam Theater heeft heel veel tijd gekost. En er was het vertrek bij De Bezige Bij, in die zin was ik een tijdlang stuurloos. Uitgeverloos.” “Ik moet daar niet over praten, dat is zo negatief allemaal. En ik was niet de enige: Leon, Margriet de Moor, Jolande Withuis, Hella de Jonge, Adri van der Heijden, Tommy Wieringa – veel schrijvers waren hier ongelukkig mee. Ik heb toen een statement gemaakt en op zo’n statement kun je niet terugkomen.” “Dus ging ik weg uit een huis waar ik me altijd veilig had gevoeld, omdat ik niet een verrader wilde zijn.” Valt stil, peinst. “Weet je, het ergste is dat je als schrijver sowieso een verrader bent. Je bent een openbaarmaker en dat ook nog voor eigen gewin. Je haalt verhalen, je trekt ze uit de werkelijkheid. Daar zit verraad in en dat is niet anders. Maar dat is een ander soort verraad dan niet blijven bij wat je goed vindt en niet afwijzen wat je slecht vindt. Daar stopt het.” “Dat is zo, ik zoek het dichtbij. Ik zoek naar echtheid en geloofwaardigheid en dat vind ik bij datgene wat ik ken. Je hebt altijd de anekdote, de plot, de gedachten, alles wat een verhaal voor mij een verhaal maakt, dat is nieuw. Maar de ingrediënten, het staketsel, haal ik uit het allerdichtbijste. Dat is een vorm van opportunisme, ik voel me soms een beetje een roofdier. Maar juist in alles wat je kent, vind je ­eindeloos veel interessants.” “Zoiets is gewoon puur handig, het past in het narratief en ik hou van tegenstellingen. Daar heeft Leon ook nooit problemen mee. Er zitten zeker dingen in die ik heb gevoeld, ooit. Maar belangrijke klachten zou ik nooit in een boek zetten. Ik speel er ook meer mee dan misschien lijkt.” “En over die achtergrond ben ik nooit uitgepraat. Eigenlijk gaat elk boek van mij over geweten, wat de titel is van mijn eerste boek. Mijn geweten is gevormd door die vader. Een geweten dat van weten komt, weten dat de mensheid een Holocaust heeft doorgemaakt. En ik had deze vader die de Holocaust heeft meegemaakt, hij is exemplarisch. Daarom moet ik wel schrijven over wat mensen in hun geweten aantreffen, over goed en kwaad. Dat er kwaad is geweest – en ís – betekent dat je daarover moet nadenken.” “Dat je dat zo ziet terugkomen in elke roman had ik niet zo bedoeld. Maar het is er.” “Ja, dat was wel zo. Toen ik tegen mijn moeder zei dat ik stukken zou willen schrijven voor een krant leek haar dat ook onmogelijk. Zoals iets van een grote baan voor háár onmogelijk was geweest. Mijn ouders studeerden gelijktijdig sociologie. Maar mijn vader ging afstuderen en mijn moeder kreeg mij. En alles ging over die vader die heel controlling was. Ze heeft daarna nog een Nederlands MO gedaan, dat vond hij niet nodig en daarin was hij totaal niet supportive. Zoals hij ook niet nodig vond dat ze auto reed – iets wat ze nu met lust doet. Ze is net 88 geworden en still going strong.” “Jaaaa.” Stilte. “Het is moeilijk om uit te leggen, maar alles ging toch om hem. Zijn weerstand was heel laag, hij had allerlei kwalen en was veel ziek thuis. Als je zo ontzettend veel dingen inhoudt en onderdrukt, word je ziek. We wisten wel dát hij verschrikkelijke dingen had meegemaakt, maar we wisten niet wát.” “Toen hij ging schrijven, is dat uiteindelijk toch naar buiten gekomen, in een geserreerde, gestileerde vorm. Niet dat hij ons nog iets extra’s gaf. Maar dat was eigenlijk ook heel genadig, want daarmee spaarde hij ons ook; hij had natuurlijk veel ergere dingen gezien.” “Hij had een heel sombere, driftige kant. Ik ben zelf ook driftig, dat begrijp ik wel. Maar intussen waren we ook allemaal gek op hem. Hij was een enorme gangmaker en kon heel grappig zijn. En ontzettend hard lachen. Dat maakte alles weer dragelijk.” “Vanaf 1985 begon ik voor bladen te schrijven, ik heb heel veel journalistieke dingen gedaan en columns. En ik wist: ooit ga ik écht schrijven, dat ga ik gewoon doen. Voor het blad De held, dat ik mede had opgericht in mijn studententijd, heb ik mijn eerste verhaaltje, Schoorstenen heette het, geschreven. Echt verschrikkelijk, gemijmer over wat ik zag uit mijn ­studentenkamer, reminiscenties aan het kamp, heel erg.” “Mijn zusje Eva, die op de Rietveld Academie zat – en de tekeningen op de kaft van deze nieuwe uitgaven heeft gemaakt – had iets soortgelijks. Haar eerste werk was iets zwaars met beton, ook vanwege de oorlog. We moesten daar later samen hard om lachen, dat we allebei waren begonnen met een monstrum dat voortkwam uit dat loodzware verleden. Pas toen ik aan mijn eerste boek werkte, merkte ik dat ik niet op die manier kan schrijven – in een depressie een depressie vangen is voor mij geen schrijven. Die lichtvoetigheid is als tegenwicht noodzakelijk.” Lacht. “Het is geen afsluiting hè, ik ben van plan nog heel veel meer te schrijven. Maar dit was vooral ook een goede reden om mijn romans opnieuw uit te geven. Ik had het gevoel dat alles verspreid lag en alleen nog via boekwinkeltjes.nl verkrijgbaar was. Het is leuk dat mijn huidige uitgeverij De Arbeiderspers nu die backlist weer in druk heeft. Dat ik weer bij elkaar hoor.” “Ik kan er niet tegen. Ik kan er écht niet tegen. Van sommige boeken heb ik nog wel een passage herlezen. De dochter uit 2000 was zó’n succes, dat schreef eigenlijk zichzelf en ik wilde weten hoe ik bepaalde dingen had opgelost. Het lijkt wel een boek van een vreemde, terwijl ik tegelijk elke zin herken. Hetzelfde geldt voor De held uit 2010, dat ik moest bewerken tot scenario.” “En over twee weken ga ik voor een optreden naar mijn vaders geboorteplaats Baden-Baden, ze willen me ook Durlach laten zien daar vlakbij. Het verhaal is dat mijn familie, die toen geen Durlacher heette maar Levi, daar in de diaspora is terechtgekomen. Ik moest passages uit De stem uitzoeken om voor te lezen.” “Toch wel goed. Ik weet waarom de ­dingen zijn ontstaan zoals ze zijn ontstaan. Al ben ik bang dat als ik het weer helemaal zou lezen, ik opnieuw zou gaan editen, al redigeer ik altijd al tot het gaatje. Maar dat is niet te doen. Het is dicht. Het is gestold. Zo staat het er, zo is het, niet aankomen!”||https://www.parool.nl/ps/schrijver-jessica-durlacher-ik-ben-met-gepakte-koffers-en-gespannen-zenuwen-opgevoed~bf0734eb/
2022-08-27||Het Amsterdam van acteur Justus van Dillen: ‘Ik zit drie keer per week met mijn neus in een script bij Terrasmus in het Erasmuspark’||“Sinds drie jaar woon ik met mijn vriend in Bos en Lommer. Een heel leuke buurt met een enorme diversiteit die me doet denken aan Rotterdam, waar ik ben opgegroeid. En het is hier nog lekker gewoontjes. Toen ik in Oud-Zuid woonde, moest ik bij de slager wel twee keer zoveel betalen als hier. Jammer dat alle sociale huurwoningen in mijn straat worden opgekocht. Binnen vijf jaar is Bos en Lommer een hipsterbuurt, gok ik.” “Voor feestjes en etentjes haal ik mijn wijn en champagne bij Bureau Wijn West op de kruising van de Bos en Lommerweg en Admiraal de Ruijterweg. Daar hebben ze een groot aanbod, met ook heerlijke bio­logische wijnen. Sinds kort zit Kaasbuur ernaast, waar ook worst wordt verkocht. Dus nu kan ik in één keer allerlei lekkere dingen kopen. Ook de wijnproeverijen zijn er trouwens hartstikke leuk.” “Mijn stamkroeg is Bar Mimi in de Potgieterstraat. Het is de kroeg van mijn beste vriendin Linde van den Heuvel, met wie ik het theatergezelschap Dronken Mensen heb. Het is een enorm gezellige bruine kroeg waar veel mensen uit de theater- en kunstwereld komen. Minstens één keer per week ben ik er te vinden. Aangezien ik nog weleens hard kan schreeuwen als er alcohol in het spel is, heeft Linde mij er een keertje uitgezet. Maar dat is gelukkig al een tijd geleden.” “Ma Baker op de Marnixstraat, tegenover de brandweerkazerne. Na het uitgaan ga ik daar altijd naartoe voor een broodje Mexicano met mayonaise. Daar Amsterdam zien wakker worden is top.” “Elektrische fietsen die veel te hard gaan mogen snel de stad uit. Ik ben namelijk een ramp op de fiets; echt een heel trage opa. Die razendsnelle fietsen op een fietspad en ik gaan niet goed samen.” “De Staalmeestersbrug in de Staalstraat. Het moment dat ik daar op een bankje mijn eerste recensie las, weet ik nog heel goed. Opeens stond mijn naam in de krant. Heel spannend. Dat bankje staat er nog steeds.” “Na de toneelacademie in Maastricht ging ik in Amsterdam stage lopen en moest ik hier natuurlijk ook wonen. Samen met mijn beste vriend Xander van Vledder, ook van Dronken Mensen, vond ik een woonboot op de Postjeskade – hoe Amsterdams wil je het hebben? Na het spelen tot laat de kroeg in en dan ’s nachts op de woonboot hamburgers bakken: het was een feest om daar te wonen. Ook omdat bijna iedereen uit de theatersector in Amsterdam woont. Het blijft toch een kunststad.” “Ik vind Foam het leukst omdat de fotografie er elke keer verfrissend is. In het Stedelijk Museum kan ik me soms zo ergeren aan bepaalde moderne kunst: waarom is een hoopje stront opeens kunst?” “Het Internationaal Theater Amsterdam is een prachtig theater waar ik graag voorstellingen bekijk én speel. Op nieuwjaarsdag moest ik een keer de Gijsbrecht van Aemstel spelen, waarbij ik de rol van Petra Laseur had overgenomen. Tijdens het ­spelen – een beetje brak nog van oudejaarsavond – zag ik haar op rij 2 zitten en prompt kreeg ik een black-out. Voor mijn gevoel duurde dat oneindig, maar gelukkig kon ik mezelf herpakken. Zo’n moment vergeet je niet snel.” “Bij Terrasmus in het Erasmuspark, dat is praktisch mijn achtertuin. Ik leer er altijd mijn teksten. Van het voorjaar tot de zomer zit ik wel drie keer per week op het terras met mijn neus in een script, met koffie en een tosti. Een heerlijk plekje.” “Met mijn theatergezelschap ga ik in de loods van augurkfabriek Kesbeke in Bos en Lommer een nieuwe voorstelling spelen, De drang. Ik vind het heel bijzonder dat er in een woonwijk nog zo’n fabriek staat. Toen we met het idee kwamen om in die fabriek theater te maken, zeiden ze meteen ja.” “Hoewel ik soms dans in de Reguliersdwarsstraat, ben ik toch meer een kroegtijger. Na Bar Mimi ga ik meestal met wat vrienden thuis pokeren. Dat kan dan wel tot de vroege ochtend duren. Lekker lullen en pokeren, dat is voor mij pas echt uitgaan.” “Onze twee poezen Igor en Izzy, die de hele buurt terroriseren. Die beesten komen overal en zijn bijna nooit thuis, alleen om te eten. Iedereen kent ze.” Luister ook naar onze podcast Amsterdam wereldstad||https://www.parool.nl/ps/het-amsterdam-van-acteur-justus-van-dillen-ik-zit-drie-keer-per-week-met-mijn-neus-in-een-script-bij-terrasmus-in-het-erasmuspark~b5e83585/
2022-08-27||Sets in the city – twintig jaar achter de schermen met fotograaf Bob Bronshoff ||“Hé man,” zegt Bob als ik net op tijd aan kom fietsen voor de pont naar de Zamenhofstraat. “Waar gaan we naartoe?” “Naar de Meeuwenlaan, toch,” antwoord ik. “Ja, dat weet ik,” hapt Bob. “Maar welke film wordt daar opgenomen?” Het is een vast patroon; sinds het begin van deze eeuw gaan fotograaf Bob Bronshoff en ik samen naar de opnamen van Nederlandse speelfilms, studentenfilms, documentaires, kunstprojecten en series, van aanstormende talenten en gelauwerde regisseurs. Eerst voor het filmblad Skrien, na het verscheiden in 2009 voor de Filmkrant. Bob maakt een foto van de set, ik schrijf er een stukje bij. En ik maak doorgaans de afspraken, onderweg vertel ik Bob waar we naartoe gaan. We waren samen in half Nederland: in Rotterdam en Utrecht, Almere en Aalsmeer, in Huizen, Weesp en zelfs in Waterlandkerkje, een gat in Zeeuws-Vlaanderen waar Nanouk Leopold Boven is het stil opnam. Maar het vaakst waren we in Amsterdam: in het Zomerhuis in Noord en in het Rijksmuseum, in het Concert­gebouw en Paradiso, het Vondelpark en het Olympisch Stadion, in de Rai en het toilet van de Stopera (Robert Oey filmde er in 2010 zijn eega Femke Halsema voor De leugen, zijn ‘muzikale documentaire’ over de affaire Ayaan Hirsi Ali). Nu zijn we op de Meeuwenlaan, op de set van Hou me vast, een aflevering van de Amazon Original-serie Modern Love Amsterdam, die medio december in meer dan 240 landen en gebieden exclusief te zien zal zijn op Prime Video. En zoals bijna altijd kent Bob iedereen en kent iedereen Bob. “Jullie zijn te vroeg,” zegt regisseur Boudewijn Koole. “We moeten eerst nog een tussendoorscènetje opnemen, daarna filmen we een enorme burenruzie.” Ons standaardantwoord luidt: het gaat ons niet per se om stunts en spektakel; we ­kijken niet naar wat zich voor de camera afspeelt, maar vooral naar wat er áchter de camera gebeurt. Naar jullie dus.” Inmiddels maakte Bob meer dan 250 foto’s op sets van films als Borgman, Filmpje, Flodder, Ja zuster nee zuster, Karakter, Minoes, Prins, Suzy Q, Unter den Palmen, De bezette stad en Wolf. Door het verstrijken van de tijd is het als vanzelf filmgeschiedenis geworden (De setfoto’s worden opgenomen in de collectie van Eye). Géén complete geschiedenis overigens, maar daar zijn we ook nooit mee bezig geweest; we waren iedere maand ‘gewoon’ weer op zoek naar een set voor een volgende aflevering van onze rubriek. In retrospect ontbreken Paul Verhoeven, Rutger Hauer en Marleen Gorris bijvoorbeeld. Maar Alex van Warmerdam, Dick Maas, Martin Koolhoven, Jim Taihuttu, Sam de Jong, Paula van der Oest, Mark de Cloe, Steve McQueen, Mees Peijnenburg, Frans Weisz, Antoinette Beumer, Theo van Gogh, Pieter Verhoeff, Mijke de Jong, Daria Bukvić, Louis van Gasteren, Heddy Honigmann en Johan van der Keuken zitten er wel bij, net als Carice van Houten, Tycho Gernandt, Halina Reijn, Jeroen Willems, Fedja van Huêt, Jeroen Krabbé, Barry ­Atsma, Thekla Reuten, Thorn de Vries en Hanna van Vliet. En een karrenvracht aan camera-, geluids- en lichtmannen (m/v), opnameleiders en haar- en make upartiesten van wie bijna niemand de naam weet (Bob wel), maar zonder wie er geen film gemaakt zou zijn. Een productiemedewerker tilt een invalideparkeerplaatsbord uit de grond. “Hebben we er zelf neergezet,” legt ze uit, “maar het staat in de weg als we de volgende ­scène opnemen. Die oplaadpaal daar is ook van ons.” Op de set hangt een penetrante frietlucht, afkomstig van frietkot P&P Frites en Sandwiches. Het is nog geen twaalf uur. En het is warm. Een andere productiemedewerker komt naar ons toe lopen. “Zijn jullie al getest?” vraagt ze. Bob en ik kijken elkaar aan. Getest? Waarvoor? Ah, corona, dat is lang geleden. We worden gesommeerd ons naar de testlocatie te begeven, om de hoek, aan het einde van de Hamerstraat. “Komen jullie ook figureren?” vraagt de vriendelijke dame die de testen afneemt. Nadat we hebben uitgelegd wat we wél komen doen, vertelt ze dat er deze week nog niemand positief is getest. “Sowieso nog niemand van de crew en vaste cast. Maar vorige week waren wel twee figuranten positief; die hebben we meteen weer naar huis gestuurd. Als we een kwartier later terug op de set zijn, is alles in gereedheid gebracht voor het ‘tussendoorscènetje’. Hoofdrolspeler Romijn Conen stapt in zijn auto, start de motor en rijdt weg. Na twee keer zijn regisseur Boudewijn Koole, zijn assistent ­Wouter Severijn en cameraman Melle van Essen tevreden. Bob ook. Vaste prik: voordat we wegfietsen laat hij zijn foto’s nog snel even zien aan de mensen achter de camera. “Hebben we dat ook maar gehad.” Even later staan we weer op het pontje. “Ik stuur de foto’s eind van de middag,” zegt Bob als we ieder ons weegs gaan. “Ik moet eerst nog effe naar een andere klus.” Actie! Bob Bronshoff op de set is t/m 11 september te zien in in Eye Filmmuseum. Op de slotavond wordt Bronshoff geïnterviewd aan de hand van een selectie van zijn foto’s en zijn er columns van Hans Aarsman en filmmaker Peter Delpeut, een filmquiz onder leiding van regisseur Martin Koolhoven en een optreden van een gelegenheidsband onder leiding van De Dijk-gitarist Jelle Broek.||https://www.parool.nl/ps/sets-in-the-city-twintig-jaar-achter-de-schermen-met-fotograaf-bob-bronshoff~b227d598/
2022-08-27||Opinie: ‘Wat heb je aan differentiaalrekenen als onze planeet op het spel staat?’||“Komen jullie zaterdag ook naar de klimaatdemo?” “Nee.” Want ‘geen zin’, ‘geen tijd’ of ‘ik moet nog veel voor school doen’. Maar wat heb je aan differentiaalrekenen als de ijskappen smelten, aan molecuulformules als grote leiders alleen aan de economie denken en aan de passé composé als onze toekomst op losse schroeven staat op een onleefbare planeet? Ik denk dat wij ons hard moeten maken voor onze toekomst. De mensen die nu in de positie zitten om wat te doen, doen niks of in elk geval te weinig. En dus moeten wij ze aansporen om echt in actie te komen. Helaas zijn de leiders niet de enigen die niks lijken te willen doen. Mijn generatie, de generatie die moet dealen met deze shit, heeft het ook te druk met andere ‘belangrijkere’ zaken, of ziet er het nut niet van in. “China is nog erger. Als zij niks doen, hoeven wij ook niks te doen. Een spandoek meer of minder maakt het verschil niet.” Ik denk dan alleen maar: jawel, als jij iemand meeneemt en die ook iemand meeneemt die ook iemand meeneemt, dan maakt het wel verschil! We wonen in een land waar we onze stem mogen laten horen. Wees hier dankbaar voor en grijp die kans. Hoe meer mensen, hoe luider we klinken, hoe beter we gehoord worden, hoe meer actie! Alleen samen staan we sterk, kunnen we wat bereiken, vinden we de oplossing. Dus hoogste tijd om de straat op te gaan om onze stem laten horen. Climate now, homework later! Julie Le Fever, Montessori Lyceum Amsterdam, 4 vwo Sommige mensen kijken vlogs, andere reality-tv en weer anderen soaps, maar allemaal hebben ze iets gemeen: dat je naar het leven zit te kijken van iemand die je niet kent. Het idee dat je dat doet in plaats van zelf die dingen mee te maken, vind ik heel raar. Ik kan mij eigenlijk niet voorstellen dat je daar bewust voor kiest. Stel je maar eens voor hoeveel ervaring je zou opbouwen als je al die dingen in die filmpjes nou in het echte leven deed. Het meest onbegrijpelijke vind ik nog dat de verhalen niet eens heel interessant of samenhangend zijn. Ze springen van de hak op de tak en eindigen meestal in een anticlimax met helemaal niks interessants erin. Het is echt verrassend dat de kijkers het niet zat zijn geworden en massaal romans bij de bieb zijn gaan lenen. Op YouTube heb je vaak een verhaal waarbij er maar twee van de dertig minuten iets leuks gebeurt. De rest van de video is volgepropt met het ontbijten, douchen en tv kijken dat de host op een normale dag doet. Terwijl bij grote bioscoopfilms juist maar zeven minuten saai zijn. Ik dacht zelf altijd dat mensen niet genoeg interesse in andermans zaken hebben om naar dat soort filmpjes te kijken, maar de trending pagina’s op YouTube en het opnieuw verlengen van de populairste soaps met het vijftigste seizoen, bewijzen mijn ongelijk. Mensen lijken een soort van band met de personages te ontwikkelen, een band die je normaal gesproken met een vriend zou hebben. Zo’n band waarbij je ‘weet je nog toen we…’ zou zeggen, alleen antwoordt een video natuurlijk niet op jouw vragen. Mauro Timmer, Hervormd Lyceum Zuid, 4 vwo||https://www.parool.nl/columns-opinie/opinie-wat-heb-je-aan-differentiaalrekenen-als-onze-planeet-op-het-spel-staat~b3aa1e0b/
2022-08-27||De stijl van Trijntje Tjoelker (21): ‘Ik spaar stropdassen, die passen overal bij’||“Ik draag mijn favoriete vintage Ed ­Hardy-broek. Hij is veel te groot, waardoor er een beetje gekke kreukels in komen als ik hem draag, maar dat vind ik juist wel leuk. Van het zwarte shirtje – misschien ooit bij Zara gekocht – heb ik de mouwtjes afgeknipt en ik heb het korter gemaakt. De stropdas komt van de Kilo Store en het jasje heb ik van mijn moeder gekaapt. De laarzen van The New Rock heeft mijn broer op Marktplaats gevonden. Ze zijn inmiddels helemaal kapot gedragen, maar daar hou ik wel van.” “Ik denk niet dat ik specifiek één stijl heb. Ik ben nog heel veel aan het uitproberen en ontwikkelen, maar mijn stijl begint steeds meer vorm te krijgen. Vaak mix ik dingen die niet bij elkaar horen, zoals vandaag een baggy broek uit de zero’s met cowboylaarzen. Mijn stijl kan ook vrij extreem zijn, met heftige oogmake-up en visnettops bijvoorbeeld. Ik kan ervan genieten mensen daar op een positieve manier een beetje mee te provoceren.” “Drie jaar geleden droeg ik nog echt andere kleding, van winkels als H&M en Zara. Ik wist nog niet zo goed wie ik was en wilde blenden met de rest: ik paste mijn kleding aan op de stijl van de mensen met wie ik die dag zou zijn. Na de middelbare school begon ik mezelf een beetje te ontdekken. Mijn broer heeft daar een grote rol in gespeeld. Zijn stijl is heel opvallend en hij durft veel. Dat heeft ervoor gezorgd dat ik me ook vrijer voelde om met gekke dingen te experimenteren. Ik probeer nu elke dag na te denken over wat ik zelf wil dragen: er soms net anders uitzien dan de rest kan hele leuke gesprekken opleveren.” “Een stropdas, een nieuwe toevoeging aan mijn stijl, want het past overal wel bij. Deze is vrij basic, maar ik spaar ze met allerlei patronen en kleuren. Maar ook visnet­topjes: die draag ik soms onder een top met korte mouwen, dat maakt het geheel wat meer punk of opvallender.” Luister ook naar onze podcast Amsterdam wereldstad||https://www.parool.nl/ps/de-stijl-van-trijntje-tjoelker-21-ik-spaar-stropdassen-die-passen-overal-bij~bf19f2c6/
2022-08-27||Ik heb genoeg gezien voor meerdere mensenlevens. Het bloed, het leed, de eenzaamheid||Terwijl ik vanaf mijn terras naar de blauwe lucht staar, vraag ik me af waar ik ditmaal over zal schrijven. ‘Column nummer 85’ staat er met vetgedrukte letters boven aan de pagina. Heb ik er al zo veel geschreven? Het voelt alsof de inspiratie opgedroogd is. Was ik maar een van die vogels die nu over mijn hoofd vliegen. Vrij en zonder verplichtingen, genietend van de lucht die langzaam en prachtig van blauw naar paars verkleurt. Ik kijk uit over een groot deel van de stad. De bewoners hebben geen idee dat ik vanaf twaalfhoog naar hun ramen staar. Wat zouden zij op dit moment aan het doen zijn, vraag ik me af. De omringende gebouwen staan net ver genoeg dat ik niet naar binnen kan kijken. Turend vanaf een afstand lijkt alles altijd mooi en schoon. Het is een van de redenen waarom ik voor dit appartement heb gekozen. Het biedt een ander, fraaier perspectief op de stad en de wereld. Zodra ik de straat op ga, verandert alles. Dezelfde straten en gebouwen waar ik over uitkeek zien er plotseling minder mooi en schoon uit. Toen ik vanochtend over straat liep, keek een jong kind me beschaamd aan terwijl zijn moeder tussen het grofvuil een afgetrapt dressoir probeerde mee te nemen. Niet veel later stond ik in de entree van een appartementencomplex. Iemand had in de gang geürineerd. Een van de bewoners kwam naar beneden en mopperde dat hij er net wat water overheen had gegooid. “Ze pissen hier dagelijks,” zei hij boos. Ik liep verder naar de derde etage. We moesten een onopgemerkt overlijden opruimen; de bewoner was dood op zijn bankstel aangetroffen. Het was moeilijk in te schatten hoeveel bloed hij exact had verloren. De verlichting in het appartement werkte niet. Er was ook lange tijd niet schoongemaakt, waardoor alles onder een donkere laag vuil zat. Het appartement stond vol met luxe spullen. Overal waar ik keek lagen schoenen en kledingstukken van exclusieve Europese modehuizen. Dit had hem zeker vijftien- tot twintigduizend euro gekost. Tegelijkertijd ontbraken de meest basale spullen, zoals een koelkast en een fornuis. Soms zeg ik tegen mijn vrouw dat ik nooit meer het huis uit wil. Ik heb genoeg gezien voor meerdere mensenlevens. Het bloed, het leed, de eenzaamheid. Er komt geen einde aan. Maar toch ga ik iedere keer weer, nieuwsgierig naar de verhalen achter de ramen waar ik op uitkijk. Tuğrul Çirakoğlu maakt met zijn bedrijf schoon in extreme ­situaties. Hij vertelt de verhalen achter het vuil. Lees al zijn verhalen hier terug.||https://www.parool.nl/ps/ik-heb-genoeg-gezien-voor-meerdere-mensenlevens-het-bloed-het-leed-de-eenzaamheid~b079986a/
2022-08-27||Knalroze panterprint en vrolijke spikkels: de borlotti is het mooiste boontje ter wereld||Mijn ouders kochten dertig jaar geleden een vervallen boerderij in een dorpje op de grens van de Bourgogne en de Champagne. Dertig jaar klussen en familie­vakanties verder is het een fantastische plek om onze zomers door te brengen. Of eigenlijk iedere vakantie. De dagen worden gevuld met bezoekjes aan lokale markten en we koken met het aanbod van de boeren die daar hun waar verkopen. Op de markt in het dorp Tonnerre staat iedere week een biologische groentekraam met een fantastisch aanbod. We kochten een grote zak verse borlottibonen. Dat zijn de mooiste boontjes die er bestaan. De buitenkant van de peulen heeft een soort grillige, knalroze panterprint met witte en groene accenten. Vanbinnen hebben de bonen iets parelmoerigs en zijn ze vrolijk roze en paars gespikkeld. De borlotti wordt vaak met de Italiaanse keuken geassocieerd en is daar inderdaad erg populair, maar de boon is hoogstwaarschijnlijk afkomstig uit Amerika, waar hij cranberryboon wordt genoemd vanwege zijn fel paarsroze kleur. In ons land wordt borlotti ook als kievitsboon verkocht. In de tijd dat ik in de keuken werkte, kreeg ik eens gigantisch op mijn sodemieter omdat ik een pan bonen te gaar had gekookt. Twee koks hadden een uur zitten doppen en ik was de minkukel die ze had laten verpieteren. Ik was het er niet mee eens en probeerde mijn chef ervan te overtuigen dat bonen niet teveel bite moeten hebben, maar het hielp niet. Gelukkig heb ik nu geen heetgebakerde chef die over mijn schouder meekijkt en me dwingt half rauwe bonen te serveren. Wat mij betreft mogen bonen namelijk goed gaar zijn. Voor de bonenliefhebber is dit een topseizoen. Verschillende boonsoorten worden nu geoogst. Toch zijn bonen het hele jaar door met ons. Borlottibonen laten zich goed inblikken en drogen. Ingeblikte exemplaren zijn perfect voor een snelle salade of stoof. Gedroogd laten ze zich na een paar uur koken weer van hun beste kant zien. Zo mooi als ze rauw zijn, ­blijven ze helaas niet: de kleurrijke boon verandert tijdens het koken in een grauwig exemplaar.||https://www.parool.nl/ps/knalroze-panterprint-en-vrolijke-spikkels-de-borlotti-is-het-mooiste-boontje-ter-wereld~b4bbd3ea/
2022-08-27||Joris Bijdendijk helpt in de keuken: hoe gril je het beste in een grillpan?||De lezersvraag van deze week komt van Wilma van Grinsven. Allereerst, wat is grillen? Grillen is het dichtschroeien, kleuren en garen van vis, vlees of groenten zonder toevoeging van vet of in ieder geval heel weinig vet. Dat kan natuurlijk boven gloeiende kolen, maar ook met behulp van een oven, contactgrill, steengrill of grillpan. Wat je ook grilt, het product moet goed droog zijn. Dep je vlees of vis dus altijd eerst met keukenpapier. Een oester is een vochtig dier en dus bij voorbaat on­geschikt. Vooral groenten die een korte gaartijd nodig hebben lenen zich goed om te grillen. Groene asperges bijvoorbeeld – dikkere witte asperge zul je toch echt eerst moeten koken. In aubergine zit zoveel water dat ik die voor het grillen meestal een nachtje onder druk zet met een klein beetje zout erop, zodat het meeste water eruit loopt. Ik heb het hier per definitie over een giet­ijzeren zware pan met ribbels. Zo’n ribbelpan met antiaanbaklaag gebruik ik niet, want die slaat werkelijk nergens op. Belangrijk is dat je hem alléén met heet water afspoelt. Zeep zorgt ervoor dat je de pan te veel ontvet, waardoor je product bij de volgende grillronde aan de pan blijft kleven. Zeep geeft de pan ook een vieze bijsmaak. Maak de pan altijd kurkdroog voor het opbergen, anders krijg je roest. Zorg voor een goede afzuigkap, anders staat de brandweer na je eerste ribeye voor de deur. Overigens blijven alleen eiwitrijke producten vaak kleven; vis en vlees dus. Doe als je gaat grillen pas op het laatst wat zout op je product. En tot slot de laatste vuistregel: de pan moet loei- maar dan ook loeiheet zijn. Is hij dat niet, dan blijft je product gegarandeerd kleven en krijg je niet dat mooie streepje. Ook een vraag? Mail naar joris@parool.nl.||https://www.parool.nl/ps/joris-bijdendijk-helpt-in-de-keuken-hoe-gril-je-het-beste-in-een-grillpan~b387d862/
2022-08-27||Chiva Bons en Do Verschragen introduceren ‘het nieuwe circus’ – ‘Circusbende staat voor experiment, humor en absurdisme’||Een trucje hoef je ze niet te vragen te doen. Chiva Bons (30) en Do Verschragen (31) zijn de directeuren, geestelijk moeders van Circusbende (sinds 2018), maar circuservaring hebben ze niet. Bons stond ooit wel op de wachtlijst van Circus Elleboog, circusles voor kinderen, maar daar kwam ze nooit op. De liefde voor circus is er niet kleiner van geworden. Nu zijn Bons en Verschragen de drijvende kracht achter een nieuw circusfestival in de stad. Ze houden kantoor in een gebouw aan de rand van de stad in Noord, op het Groene Veld, het terrein waar de ontruimde vrijplaats ADM naartoe is verhuisd. Op het terrein zitten kantoortjes en ateliers, staat een café en worden regelmatig festivals en evenementen georganiseerd. Circusbende is genomineerd voor de Amsterdamprijs voor de Kunst, in de categorie Stimuleringsprijs. De jury prees hun tomeloze inzet voor het vernieuwen van het genre. Hoewel ze pas drie edities kenden, in parken en op de NDSM-werf, bereikten ze met de laatste al meer dan tienduizend mensen, met acts van over de hele wereld. ‘Circusbende laat oude ideeën over wat circus is met flair achter zich. De jonge, ambitieuze organisatie blaakt van energie en brengt haar mobiele circus naar verschillende Amsterdamse buurten.’ Verschragen: “Het nieuwe circus. We zijn een zoektocht begonnen naar het neerzetten van nieuw circus. Maar ook hoe we het publiek willen bereiken dat we voor ogen hebben. Toen we begonnen met subsidies aanvragen, kregen we de vraag welke doelgroep we wilden aanspreken. Maar wij willen iedereen aanspreken! Alleen is dat officieel geen doelgroep. Toch hebben wij ons er vanaf het begin voor ingezet dat ‘iedereen’ wel een doelgroep zou kunnen zijn. We willen ‘radicale toegankelijkheid’, een groot deel van ons festival is daarom ook gratis.” Bons: “Een van de redenen waarom we zo dol zijn op het nieuwe circus is omdat het zo universeel is. In plaats van tekst is juist het fysieke de taal, waardoor het alle mensen kan aanspreken. Het is ook belangrijk dat je er echt per ongeluk langs kunt lopen. Dat er zo min mogelijk drempels zijn om het mee te maken.” Verschragen: “Geen drempels is niet alleen drempels weghalen. Je moet echt op mensen afstappen. Dit jaar nodigen we bijvoorbeeld mensen in een rolstoel uit, om ons ook feedback te geven over toegankelijkheid. En datzelfde doen we met dove en slechthorende mensen.” Verschragen: “Oud of traditioneel circus is 'trucje-applaus’ en heel kindgefocust. Ik houd van het traditionele circus en de sfeer die eromheen hangt. Maar Circusbende staat voor experiment, humor, absurdisme, en het programma is juist ook voor volwassenen.” Bons: “Nieuw circus is verhalend, er zijn veel cross-overs van verschillende stijlen: muziek, beeldend theater, mime, dans, acrobatiek. Zo staat komende editie Collectif Malunés met een grote voorstelling op de NDSM-werf, vol acrobatiek en livemuziek en geheel op donatie. Het publiek beweegt tussen het spektakel en wordt uitgedaagd om mee te doen.” Verschragen: “Ik heb literatuur gestudeerd en Chiva scenografie, maar Circusbende heeft niet zo veel met onze studie te maken. Meer met het ADM-terrein, waar we ooit een experimenteel circusfestival uit Frankrijk zijn gaan organiseren.” Bons: “We waren kort daarvoor in Frankrijk op straat tegen nieuw circus aangelopen. Daar gebeuren zulke geweldige dingen. Midden op straat, met geweldige acts, op donatie, met een uiteenlopend publiek en een heel fijne, toegankelijke sfeer.” Verschragen: “Waarom bestaat het niet in Amsterdam? vroegen we ons af. Dan gaan we het zelf doen. Circus biedt verbeelding, het laat zien wat er allemaal mogelijk is.” Bons: “Amsterdam is mijn stad, ik ben hier geboren en getogen. Dus Amsterdam is wel zo’n beetje de wereld voor me. Ons doel is om professionele podiumkunsten in de openbare ruimte van onze stad te organiseren. Zonder hekken of hoge toegangsprijzen, toegankelijk voor elke Amsterdammer, voor iedereen. En met onze komst heeft de hoofdstad ook een eigen circusfestival, naast Rotterdam en Tilburg.” Verschragen: “Er zijn twee circusopleidingen in Nederland, maar studenten vertrekken vaak meteen naar het buitenland omdat er zo weinig speelplekken zijn hier. Voor ons is het organiseren van een circusfestival in Amsterdam ook belangrijk omdat de kraakcultuur zo in de verdrukking is geraakt. Wat wij doen is tegencultuur, het is ook schoppen tegen het bestaande en stilstaan bij datgene wat er verloren is gegaan. Het rauwe en experimentele wat we programmeren, is geen toeval. En daarom is het ook zo vet dat we nu zijn opgemerkt, en genomineerd.” Verschragen: “We zouden graag een circustent kopen. Een circusfestival moet wel een tent.” Bons: “We weten al precies hoe die eruit moet zien: turquoise en roze.” Bons: “Dan zijn we nog steeds hier! We hopen dat het Groene Veld blijft bestaan en dat we ook hier circus naartoe kunnen brengen. Ik denk niet dat we als festival dan heel veel groter groeien, maar het mag wel wat makkelijker te organiseren zijn. En we willen al heel lang ons eigen luciferdoosje ontwerpen. Soms zit het in dat soort kleine dingen.” Circusbende Festival (West), Erasmuspark, 26-28/8. Circusbende Festival (Noord), NDSM-werf, 2-4/9.||https://www.parool.nl/kunst-media/chiva-bons-en-do-verschragen-introduceren-het-nieuwe-circus-circusbende-staat-voor-experiment-humor-en-absurdisme~b53099fb/
2022-08-27||David de Jong schreef het boek Nazimiljardairs: ‘BMW, Porsche en Dr. Oetker moffelen naziverleden weg’||In de Verenigde Staten en het Verenigd Koninkrijk is de derde druk van Nazi Billionaires al een feit. Ook Duitse lezers verslinden het boek, dat in Duitsland Braunes Erbe heet. “In de VS staat een swastika pontificaal op het omslag en heb ik veel moeten nuanceren, Duitsers kennen ieder detail van hun geschiedenis,” zegt de schrijver David de Jong. Donderdag presenteerde De Jong – geboren in Nederland, maar al langer dan een decennium woonachtig in het buitenland – de Nederlandstalige versie van zijn werk in een café in Amsterdam. Eerder waren er boekpresentaties in New York en Berlijn, waar hij voorheen woonde en werkte. Tegenwoordig verblijft De Jong in Tel Aviv met zijn Duitse vriendin, waar ze beiden als correspondent Midden-Oosten werken. “Ik heb het boek in het Engels geschreven, niet als Nederlander.” “Toen ik als verslaggever van persbureau Bloomberg in New York werkte, vroeg mijn Amerikaanse chef begin 2012: jij bent Nederlander, kun je niet over Duitsland schrijven? Terwijl eigenlijk Noord-Amerika mijn werkterrein was, reisde ik een maand per jaar, meestal tussen Thanksgiving en Kerstmis, naar Europa. Bloomberg had in Duitsland, Zwitserland en Oostenrijk redacties. Een groot verhaal over Duitse familiebedrijven, dat was het doel van ieder bezoek. Daarbij viel het me telkens op hoe succesvolle bedrijven zoals BMW, Porsche en Dr. Oetker hun naziverleden nog altijd onder het tapijt proberen te vegen.” “Integendeel. Er was nog geen leesbaar non-fictieboek over Duitse ondernemersfamilies, hun relatie met het Derde Rijk en hoe ze daar tegenwoordig mee omgaan. Want het uitgangspunt van het boek is het heden, aangezien de nazaten van de oprichters van Volkswagen, Porsche en Dr. Oetker, maar ook van bijvoorbeeld bankiersfamilie Finck, de oorlogsmisdaden van hun vaders en opa’s nog steeds wegwuiven. Veel Duitsers zien dat zelf overigens anders: ze hebben er aandacht aan besteed. Als ze ermee geconfronteerd worden doen ze alsof hun neus bloedt.” Tekst gaat verder onder de foto. Duitsland schudde in 2007 op zijn grondvesten toen tv-zender NDR een documentaire uitbracht over de Quandts, de grootaandeelhouders van autofabrikant BMW. Die film (Das Schweigen der Quandts) liet zien hoe Duitse ondernemersfamilie in het nazisysteem verstrikt raakte. Jaren later, in 2012, volgde een omvangrijke historische studie, waarin naar voren kwam hoe Duitse familiebedrijven de nazi’s aan de macht hielpen. De Jong: “BMW-oprichter Herbert Quandt gaf opdracht tot de bouw van concentratiekampen, waar slaven massaal naartoe werden gedeporteerd, en hij pakte op slinkse wijze Joodse ondernemingen af. Leerstoelen op universiteiten zijn vernoemd naar Quandt sr. en de voormalige SS-officier Ferry Porsche, stichtingen halen in hun naam geld op, en ook journalistieke prijzen worden nog jaarlijks uitgereikt. Allemaal vieren ze de zakelijke successen van de families. Maar geen woord over hun oorlogsmisdaden.” In 2017, het contract met de Amerikaanse uitgever was net getekend, verhuisde De Jong naar Berlijn om zich volledig op het boek te richten. “Als Nederlander gebruikte ik Duitse bronnen die ik naar het Engels vertaalde. Hoewel archieven grotendeels digitaal beschikbaar waren, heeft het onderzoeken me het meeste tijd gekost.” Tekst gaat verder onder de foto. “De families Quandt, Flick en Finck waren al heel rijk voordat Hitler in 1933 de macht greep. Tijdens het Duitse keizerrijk en de Weimarrepubliek, in het Derde Rijk en, na de oorlog, in bezet Duitsland gingen ze gewoon door met geld verdienen. Dat is het kenmerk van deze rasopportunisten, ze kunnen in ieder systeem functioneren. Het roven van bedrijven is daarom niet exemplarisch voor Duitsland, en had ook in Amerika kunnen gebeuren. Het is gevaarlijk om Duitsland als uitzondering te zien. Al was de Holocaust dat natuurlijk wel.” “Mijn grootvader John probeerde zich als Engelandvaarder bij de Britse luchtmacht Royal Air Force aan te sluiten om tegen de nazi’s te vechten. Op zee werd hij teruggeblazen en gevangen genomen door de Duitsers. De Duitsers stelden hem te werk in een staalfabriek in Bochum. Hij was 1,97 meter lang en zwaar ondervoed. Het is een wonder dat hij alles had overleefd. De grootouders van mijn vaderskant waren Joods. Mijn grootvader Hans zat drieënhalf jaar ondergedoken in Amsterdam. Mijn grootmoeder Alice vluchtte naar Zwitserland. Ik denk dat ze heel trots waren geweest op dit boek. Zij hebben mij bewust gemaakt van de geschiedenis. En hoe gelukkig ik mag zijn dat ik leef.”||https://www.parool.nl/kunst-media/david-de-jong-schreef-het-boek-nazimiljardairs-bmw-porsche-en-dr-oetker-moffelen-naziverleden-weg~b8161ce21/
2022-08-27||Zomers in Amsterdam||Op verzoek van Het Parool maakt Jitske Schols in zes weken tijd zes schilderijen over Amsterdam in de zomer. Deze week: De Ontmoeting. Lees het interview met Jitske Schols over haar zomerserie: ‘Ik probeer nooit de werkelijkheid te schilderen, het draait altijd om mijn verbeelding.’||https://www.parool.nl/kunst-media/zomers-in-amsterdam~b9aa9d03/
2022-08-27||Weer moest ze bitter lachen. Paracetamol hielp niet meer.||Ze had toen ze op het plein en langs de door het leger buitgemaakte tanks liep op een bepaald moment haar telefoon gepakt en de allerlaatste regel van zijn allerlaatste sms gelezen. ‘…en weet dat ik ontzettend veel van je hou…’ Een uur later zou haar wereld kantelen. En hield de zijne op te bestaan. Troost bestond niet en wilde ze ook niet. Ze wilde de pijn. De geestelijke pijn waarvan haar hele lijf doortrokken was en die haar zelfs bitter kon laten lachen. Om wat? Om alles. Zelfs om zijn vermoeden dat hij het niet ging redden. “Het tekent je intelligentie,” zei ze tegen hem in haar hoofd. En toen: “Het tekende je intelligentie… hahaha.” Ze kon niet anders dan lachen om de verleden tijd. Ze liep verder, ging de hoek om en stopte bij de apotheek. De schappen waren bijna leeg. Links stond een open kartonnen doos met maandverband. Rechts een doos met paracetamol. Weer moest ze bitter lachen. Paracetamol hielp niet meer. Net toen ze wilde doorlopen, hoorde ze: “Godverdomme.” Ze draaide zich om. Het was haar schoonzuster. Ze vielen in elkaars armen. Schoonzuster huilde. “Papa en mama…,” zei ze. De zin werd niet afgemaakt. Dat hoefde ook niet. “Het is vreselijk voor ze.” “Voor jou ook,” zei schoonzuster. “En voor jou.” “Waar ben je vanavond?” vroeg schoonzuster. “Thuis.” “Kom bij ons.” “Nee…” “Je moet niet alleen zijn.” “Ik ben graag alleen.” “Ja,” zei schoonzuster, “dat begrijp ik ook wel weer.” Het luchtalarm ging. “Waar ga je nu naar toe?” “Gewoon naar huis,” zei ze. “Ga naar de metro.” “Nee. Ik ga naar huis.” Schoonzuster deed een charmante poging om haar aan haar mouw mee te trekken, maar ze was vastbesloten. “Geen gekke dingen doen, lieverd.” “Doe ik niet.” Snel stapte ze naar huis. “Het gaat nog jaren duren,” dacht ze. Ze wist niet of ze daarmee blij moest zijn of niet Waarom had ze hem niet geantwoord? Weer keek ze naar die laatste regel: “…en weet dat ik ontzettend veel van je hou…” Drie woorden zouden het zijn geweest. Maar zouden die het niet tragischer hebben gemaakt? En ofschoon ze het zeker wist, wilde ze wachten tot ze hem weer zou zien. Drie woorden, en dan zouden ze gelukkig zijn. Gelukkig met een nieuw begin. “Moet ik ermee stoppen?” vroeg ze zich af. Ze schudde haar hoofd. De drie woorden zei ze nu tegen hem. “Ik ben zwanger.” Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl.||https://www.parool.nl/columns-opinie/weer-moest-ze-bitter-lachen-paracetamol-hielp-niet-meer~b9a7a777/
2022-08-27||Ervaren orka’s rouw? Intelligente wetenschaps-journalistiek voor kinderen||Lotte Stegeman is oud-hoofdredacteur van de jongerenkranten Kidsweek en 7Days. Tegenwoordig schrijft ze non-fictie voor kinderen waaronder het voor de Jan Wolkers Prijs genomineerde De eenhoorn en andere fantastische dieren die ooit leefden. Mark Janssen illustreerde honderden boeken en brak een aantal jaren geleden door met zijn eigen prentenboeken, waaronder Niets gebeurd en Altijd dichtbij. Non-fictie over het gevoelsleven van dieren. Voelen vissen pijn? Zijn apen jaloers? Ervaren orka’s rouw? Lang werden die vragen met nee beantwoord. Sinds nauwkeurige studies van gedragsbiologen is echter steeds meer bekend over de emoties van dieren. Ik voel ik voel wat jij niet ziet is intelligente wetenschapsjournalistiek voor kinderen. Je kunt goed zien dat Stegemans wortels bij een jeugdkrant liggen. Waar veelbekroond dieren-non-fictieauteur Bibi Dumon Tak de werkelijkheid als uitgangspunt neemt voor haar verbeelding, blijft Stegeman dicht bij de realiteit. Boeken, filmpjes en interviews liggen ten grondslag aan haar project. Stegeman kan heel precies uitleggen. Ze beschrijft observaties en experimenten van gedragsbiologen en vertelt helder wat zij hebben ontdekt. Dat haar benadering ook door de wetenschappers zelf serieus wordt genomen, blijkt uit het voorwoord van Jane Goodall, de beroemde antropoloog en bioloog. Zeker – en ook nog in aanstekelijke zinnen. Over de mythe rond zwanen die eeuwig bij elkaar blijven, schrijft Stegeman: “Maar ze zetten elkaar soms ook woedend de sloot uit.” En de beschrijving van de proef met kapucijnapen waarbij de één een druif krijgt terwijl de ander het moet doen met weer een stukje komkommer is hilarisch. Die druif is ‘lekkerder dan een komkommertje. Honderdduizend keer lekkerder dan het eenentwintigste rotkomkommertje.’ Vrijstaande hyperrealistische dierentekeningen in de lijn van Ben Rothery. De blik van de ineengedoken chimpansee is zo levensecht dat je alleen kunt concluderen: natúúrlijk hebben dieren emoties. Kijk hier voor nog veel meer kinderboeken voor alle leeftijden.||https://www.parool.nl/kunst-media/ervaren-orka-s-rouw-intelligente-wetenschaps-journalistiek-voor-kinderen~b4e57d10/
2022-08-27||Argentijnse Claudia Piñeiro neemt met haar roman wraak voor haar moeder die door parkinson onzichtbaar werd||Tot op het bot getergd is ze, de 62-jarige Elena in Elena weet van Claudia Piñeiro. Ze foetert inwendig. Op de verloofde van haar dochter Rita, ‘de gebochelde’, die aan zijn moeder vastzat ‘als een zieke blindedarm die niemand eruit durft te halen’. Op pater Juan van de parochiekerk, op inspecteur Avellaneda, op dokter Benegas, op de buren en alle andere ‘dwazen’ die beweren dat haar dochter niet is vermoord. Maar bovenal foetert Elena op de ziekte van Parkinson die haar in haar lichaam gevangen houdt. Parkinson, een eigennaam die mannelijk in de oren klinkt – maar het woord ziekte is vrouwelijk, redeneert ze, en dus is haar parkinson een Zij, een Haar: ‘Die vuile ziekte, die hoer!’ Elke dag een nieuwe strijd die haar te wachten staat vanaf het moment dat ze uit bed overeind probeert te komen, elke ochtend als ze wakker wordt herinnert ze zich wat haar te wachten staat. Elena komt bijna niet in beweging, daarvoor is ze afhankelijk van de medicatie die ze bijna niet kan slikken omdat ze haar nek niet kan strekken en haar blik op de grond gericht is. Maar toch weigert ze zich een slavin te laten maken van die hoer die haar in de tang heeft maar naar wie ze heel veel lange neuzen wil maken. Op de dag die Piñeiro met haast gruwelijk inlevingsvermogen beschrijft, is ze vastbesloten in haar eentje de trein te nemen naar Buenos Aires. Voetje voor voetje gaat ze, haar bewegingsvrijheid in pillen berekend, om daar een vrouw te vragen om hulp om de moord op Rita op te lossen. Ze heeft het lichaam nodig van iemand anders die het werk voor haar kan doen, een lichaam dat Elena wél gehoorzaamt. Want Elena weet, in dit verhaal dat zich haast als een thriller laat lezen, Elena weet dat haar dochter zich niet naar de klokkentoren van de parochiekerk kan hebben begeven om zich daar te verhangen omdat het die middag onweerde. Ze communiceerden met veel strijd – moeder en dochter tot elkaar veroordeeld maar toch ook verklonken. Elena wéét dat Rita, uit angst voor het inslaan van de bliksem in de kerktoren, nooit in de buurt van de kerk zou komen als er onweer in de lucht zat. “Mijn boeken verschijnen in verschillende landen op verschillende momenten. In Argentinië komt nu een nieuwe roman uit. Dus ik moet telkens nieuwe laatjes in mijn hoofd openen. Maar die Bookernominatie is wel een enorme kans. Daardoor bereikt Elena weet, een boek dat veel intiemer, persoonlijker en pijnlijker is dan mijn andere werk, veel meer lezers. Het gaat nu naar Korea, China, Macedonië en andere landen waar ik nog niet vertaald werd. De nominatie heeft echt een deur geopend.” “Het boek is fictie, maar mijn moeder werd getroffen door parkinson, dezelfde zware, snel verergerende soort als die van Elena. Ze was nog jong, 65 toen de diagnose werd gesteld, en ze heeft daarna niet heel lang meer geleefd. Dat is meer dan twintig jaar geleden, misschien zou er nu een betere behandeling zijn.” “Ik zorgde voor mijn moeder, maar niet zo intensief als Rita. Ik woonde vlakbij, maar ik had hulp en ook mijn broer sprong bij. Maar veel dingen uit het dagelijkse leven van Elena die ik beschrijf, stammen wel uit die periode – dat kwijlen bijvoorbeeld, dat vind je niet in een brochure over parkinson.” “Toen mijn moeder ziek was, realiseerde ik me dat mensen niet meer naar haar keken. Zogenaamd om haar niet lastig te vallen. Maar eigenlijk wilden ze haar gewoon niet zien. Susan Sontag beschrijft dat heel goed in Ziekte als metafoor: hoe personas enfermas, zieke mensen, onzichtbaar worden. Ik ondervond dat mensen over haar praatten maar niet mét haar. Ik wilde daarom de schijnwerper op zo iemand zetten. Als je dit boek leest móet je naar Elena kijken. Dat is mijn wraak, vanuit de situatie van mijn moeder.” “Ze is boos, maar ze heeft toch veel levenslust. Mijn moeder had meer van wat Elena maar een beetje heeft: humor. Zij was ook kwaad, maar er stond zelfspot tegenover. Elena toont meer haar woede over de manier waarop ze wordt behandeld. Hoe ze neerbuigend ‘omaatje’ wordt genoemd terwijl ze pas 62 heeft is en geen kleinkinderen heeft; zo weet ze hoe de wereld over haar denkt en dat wil ze niet. Ze wil er zíjn, ondanks haar ziekte. Mijn moeder ook hoor, ik dacht vaak: hoe kan ze de energie opbrengen om zo door te gaan? Op een dag was ze bij mij thuis, ze stond vlak bij de piano en ik zag haar kijken naar de toetsen. Zij had ook de spieraandoening die ik bij Elena beschrijf, dat ze alleen nog maar naar beneden kon kijken. Ze zei: ‘Misschien kan ik wel leren pianospelen. Ik heb in ieder geval de juiste houding’.” “Ik wilde laten zien dat, hoe hard Elena en Rita ook tegen elkaar zijn, ze op die harde manier wel van elkaar houden. Ze zijn vooral boos op het leven, op die ziekte, op het lot. En op die dood, waar we allemaal mee moeten dealen omdát we sterfelijk zijn – dat is het enigma van de mensheid. In veel van mijn boeken gaat het over de dood als mysterie, daarom sta ik ook wel bekend als thrillerauteur. Maar ik schrijf ook vaak over religie, en hoe godsdiensten vrouwen voorschrijven om te leven om een leven na de dood te verdienen. Ik respecteer mensen die dat omarmen, maar van vrouwen wordt veel gevergd – bijvoorbeeld als het gaat om abortus, ook een thema in het boek.” “Wie behoort een lichaam toe? Dat is de vraag die ik in Elena weet in tweevoud stel. Als je een ziekte hebt die zo desintegrerend is als die van Elena, val je in de klauwen van het zorgstelsel en de medici die beslissingen nemen over jouw welzijn. En als je een abortus wilt of hebt ondergaan, val je ten prooi aan de mensen die daar een mening over zijn toegedaan. Toen ik dit boek schreef was abortus verboden in Argentinië, het is pas sinds 2020 toegestaan. We hebben net nu weer gedemonstreerd vanwege excessen in El Salvador. Waar zelden over wordt gepraat is het trauma van vrouwen die moeder worden maar het niet in zich hadden, die een abortus hadden gewild maar die niet konden krijgen.” “Ik ken geen taal die daar een woord voor heeft. Heeft het Nederlands er een woord voor? Nee, dat dacht ik al. We hebben er geen woord voor omdat het te pijnlijk is om te benoemen.”||https://www.parool.nl/kunst-media/argentijnse-claudia-pineiro-neemt-met-haar-roman-wraak-voor-haar-moeder-die-door-parkinson-onzichtbaar-werd~b080bb83/
2022-08-27||Ger Beukenkamp blijft een mysterie in zijn memoires, maar het spel is leuk||Sinds Mizee in 1994 haar eerste fax aan haar docent scenarioschrijven Beukenkamp stuurde, is ze niet meer gestopt, hoewel de faxen ondertussen zijn vervangen door mails. Ze vertelt hem alles over haar leven. Dat waardeert hij heus, maar reageren ho maar. ‘Zou Ger er iets voor voelen zijn memoires te schrijven?’ polst uitgever Menno (Hartman) per mail bij Mizee. Ze antwoordt: ‘Ger springt eerder van de Magere Brug dan dat hij iets over zichzelf vertelt.’ Beukenkamp: ‘Godsamme Nicolien, Menno van Van Oorschot heeft me gevraagd mijn levensverhaal op te schrijven.’ De lezer is direct in een vermakelijke correspondentie of dialoog verwikkeld, want we hebben natuurlijk wel met een scenarioschrijver vandoen. Later in het boek schrijft Beukenkamp: ‘Dat is zo mooi aan dialogen: de scenarioschrijver laat zijn karakters duelleren en blijft zelf buiten schot.’ Mizee mailt Menno: ‘(...) het zal lastig worden. Hij wil altijd de vorm aan diggelen slaan. Dat willen heel veel mannen.’ Als Menno Beukenkamp voorstelt om inderdaad niet voor een voorspelbare vorm te gaan – Mizee zal de eerste zin van elk hoofdstuk aanreiken – gaat Beukenkamp akkoord. Zo heeft hij toch iets om zich achter te verschuilen. Mizee reikt hem (soms absurde) zinnen aan die niet direct dwingen tot grote ontboezemingen, maar hem wel op verhaal brengen, zoals de beginzin: ‘Op een zonnige dag fietste mijn moeder naar de kraamkliniek.’ Beukenkamp houdt de zin in de lucht en kijkt wat hij er allemaal op aan te merken heeft. Dat van de zonnige dag klopt wel, want hij werd geboren op 31 juli, maar zijn moeder Dora fietste niet, nooit zover hij kan nagaan. Hoe kwam ze eigenlijk in het Julianaziekenhuis (géén kraamkliniek) terecht? Geen idee. De hele kwestie roept vooral vragen op. Hij probeert te achterhalen hoe het zat, want als scenarioschrijver houdt hij zich graag bezig met de verhouding waar/nietwaar. ‘Het zou natuurlijk kunnen dat Dora Dekkers één keer geprobeerd heeft per fiets naar de kraamkliniek te gaan. Is ze toen gevallen?’ schrijft Beukenkamp. Voor je het weet is die fietsende moeder een gegeven. Via hoekige gedachtesprongen vertelt Beukenkamp zo een beetje wat in hem opkomt. Hij groeide op in een atheïstisch, socialistisch arbeidersgezin in Amsterdam-Noord. Beukenkamp schrijft: ‘Mijn vader had een minderwaardigheidscomplex en was als de dood dat zijn kinderen het te hoog in de bol kregen en zich zouden verheffen boven de arbeider. Ik mocht alleen een echt vak leren (...).’ Een mededeling waarachter je een oceaan van verwijten vermoedt die alles zeggen over de relatie tussen vader en zoon, maar Beukenkamp benadert dit als een gegeven. Hij gaat naar de ambachtsschool op de Meeuwenlaan en volgt een opleiding tot chemisch bedieningsvakman. De eerste jaren van zijn werkzame leven brengt hij zodoende vervolgens door in laboratoria, waarover hij de nodige vermakelijke en onthutsende anekdotes deelt. Hoe is hij eigenlijk scenarioschrijver geworden? Een helder antwoord komt er niet. Hij is het ineens. In 1974 wordt zijn musicaltekst Thijs en de anderen gehonoreerd. Een tekst die eerder niet is genoemd. Heel veel meer dan als je zijn cv tot je zou nemen, kom je niet te weten over Beukenkamp – hij blijft een mysterie – maar het spel tussen Mizee en Beukenkamp is leuk. Beukenkamp deelt liever zijn opvattingen over scenarioschrijven. Hij is tégen schrijvers die een beroep doen op hun gevoel: ‘Huilen is mooi, denken is beter’.||https://www.parool.nl/kunst-media/ger-beukenkamp-blijft-een-mysterie-in-zijn-memoires-maar-het-spel-is-leuk~b606e4c3/
2022-08-27||Tikje oneerbiedig: Catherine Dior als bijproduct van haar beroemde broer, de modekoning||Justine Picardie, voormalig hoofdredacteur van het modeblad Harper’s Bazaar en auteur van een biografie van Coco Chanel, is duidelijk in haar element als ze over de door Christian Dior geïntroduceerde New Look schrijft: ruisende rokken en een golvend zandlopersilhouet, waartoe de taille in een korset werd gesnoerd en de buste opgevuld. Het kost haar meer moeite, zo lijkt het, om de hoofdpersoon van deze biografie, Christians twaalf jaar jongere zus Catherine, in beeld te krijgen. Er is kennelijk maar weinig te vinden over deze lievelingszus van Christian, behalve dat zij tijdens de Tweede Wereldoorlog in het verzet zat en dat de door het modehuis Dior in 1947 gelanceerde parfum Miss Dior naar haar vernoemd was. Het is ook een beetje jammer dat de biograaf vaak in de ik-vorm schrijft en ons deelgenoot maakt van haar fantasieën terwijl ze naar een oude foto van Catherine kijkt, of naar een plaats op zoek is waar Catherine is geweest. De interessantste hoofdstukken gaan over de bezetting. Catherine was actief voor de ondergrondse organisatie F2. Zij verzamelde inlichtingen, tikte die op een schrijfmachine (die ze haar hele verdere leven is blijven gebruiken) en anderen zorgden ervoor dat deze rapporten naar de Britse geheime diensten werden verstuurd. Via de modewereld van haar broer krijgen we als het ware een zijzicht op de Duitse bezettingsmacht in Parijs. Hoe Emmy Sonnemann, de echtgenote van Hermann Göring, de modeshows afliep, hoe de Parijse correspondente van Harper’s Bazaar Marie-Louise Bousquet in weerwil van de oorlog haar salons bleef houden, en waar ‘beschaafde’ Duitse officieren zoals Ernst Jünger acte de présence gaven. Natuurlijk was Jünger een onversneden nazi, toch raakte hij bevriend met de pacifist en opiumverslaafde Jean Cocteau. Catherine woonde in het appartement van haar broer in de chique Rue Royal. Op 6 juli 1944 werd ze vanwege haar verzetswerk gearresteerd en naar het beruchte adres 180 Rue de la Pompe overgebracht, martelkamer van de nazi’s. Catherine heeft na de oorlog nooit over haar verblijf in Rue de la Pompe gesproken, maar Picardie heeft een zoon opgespoord van Liliane Dietlin, ook lid van F2, die via zijn moeder wist dat Catherine door de martelingen geen kinderen kon krijgen. Misschien dat ze daarom haar leven lang een relatie had met een getrouwde man die ze uit het verzet kende: Hervé de Charbonneries. Via de gevangenissen Fresnes en Romainville kwam Catherine op 22 augustus 1944 aan in het concentratiekamp Ravensbrück, het enige Duitse kamp uitsluitend voor vrouwen. Na Ravensbrück werd Catherine getransporteerd naar het dwangarbeiderskamp in Targau, waar ze granaathulzen in zuurbaden moest dompelen. Na de oorlog kreeg ze van zowel de Franse, de Poolse als de Britse regering hoge onderscheidingen voor haar verzetswerk. Natuurlijk kan het leven van Catherine Dior niet beschreven worden zonder haar beroemde broer, you never walk alone, maar Picardie overdrijft een beetje, met zinnen als: ‘Toen Catherine voor de rechter verscheen als getuige in het proces van de Rue de la Pompe, was Christian druk bezig met het creëren van zijn lente/zomercollectie voor 1953, die hij de Tulipe-lijn noemde.’ Een van de laatste hoofdstukken begint met de zin ‘Eindelijk zijn we alleen, Miss Dior en ik, in het stille archief van Christian Dior.’ Vervolgens gaat het hele hoofdstuk toch weer over de ontwerpen van Christian Dior en de successen die hij daarmee boekte. ‘Catherine leefde nog vijftig jaar na de dood van haar broer’ in 1957, schrijft Picardie en dan houdt de biografie op. Een tikje oneerbiedig om Catherine Dior zo als een bijproduct van haar broer af te doen. Onnodig ook, want de overtuigende hoofdstukken uit de eerste helft van haar leven doen vermoeden dat zij ook zonder haar broer een interessant bestaan had. In ieder geval weten we dat ze tot aan haar dood van bloemen en tuinieren hield, net als Christian.||https://www.parool.nl/kunst-media/tikje-oneerbiedig-catherine-dior-als-bijproduct-van-haar-beroemde-broer-de-modekoning~b6f3c275/
2022-08-27||Scheltema boeken top 10 ||1 Benedict WellsDromerMeulenhoff, €22,99 2 John BanvilleApril in SpanjeQuerido, €23,99 3 Anjet DaanjeHet lied van ooievaar en dromedarisPassage, €34 4 Nina PolakBuitenlevenPrometheus, €20,99 5 Dimitri VerhulstHebben en zijnAtlas Contact, €19,99 6 Édouard LouisVeranderen: methodeDe Bezige Bij, €22,99 7 Philip HuffWat je van bloed weetPrometheus, €22,50 8 Lieke MarsmanIn mijn mandPluim, €24,99 9 Mariken HeitmanWormmaanAtlas Contact, €21,99 10 Isabel AllendeVioletaNieuw Amsterdam, €24,99 1 Roxane van IperenEigen welzijn eerstThomas Rap, €18,99 2 Liesbeth WoertmanWie ben ik als niemand kijkt?Ten Have, €20,99 3 David Graeber – David WengrowHet begin van allesMaven, €35 4 Hannah Bakx - Roos HamelinkAmsterdam in 10.000 stappenVan Oorschot, €19,50 5 Joris LuyendijkDe zeven vinkjesPluim, €21,99 6 Sara ShawkatNOOMI – De keuken van IrakFontaine, €33,99 7 Tim de WitWankel koninkrijkde Arbeiderspers, €21,99 8 Gaston DorrenZeven talen in zeven dagenAthenaeum, €24,99 9 Jan Luiten van ZandenGevleugelde geschiedenis van NederlandAmbo Anthos, €35 10 Frans de WaalAndersAtlas Contact, €24,99||https://www.parool.nl/kunst-media/scheltema-boeken-top-10~b88de914/
2022-08-27||Paroollezers over Wopke Hoekstra: ‘Ik stel voor dat hij de helft van zijn baard afscheert’||Vicepremier en CDA-leider Wopke Hoekstra is bezig met een draai voor de bühne, voor het electoraal gewin. Vorige week verscheen er een interview in AD en Het Parool (19 augustus) waarin Hoekstra de stikstofafspraken lijkt te willen schenden. Wat ik voor me zag, was een gesprek tussen Wopke Hoekstra en Mark Rutte in het torentje. Mark: “We hebben een probleem met die relboeren Wopke. Dat moet stoppen. Het is jouw achterban, wat kunnen we doen?” Wopke: “Die boeren, daar heb ik geen grip op, dat is duidelijk. Het is een losgeslagen bende. Ik kan proberen ze een beetje zand in de ogen te strooien door te doen voorkomen alsof ik ze misschien tegemoet ga komen. Dat is goed voor de peilingen en voor de rust bij de achterban.” Mark: “Klinkt goed, maar hoe dan?” Wopke: “Ik geef een interview aan een krant en zeg dat de afspraken in het regeerakkoord over de deadline van 2030 ‘niet heilig’ zijn. En als een christen het woord ‘heilig’ gebruikt, dan moet dat impact hebben.” Mark: “Goed plan, Wopke. Er zal ongetwijfeld direct een spoeddebat volgen. Ik zal tijd kopen door je daar niet af te vallen en te zeggen dat staatsrecht niet in beton gegoten is, zoiets. En ik leg de bal bij Remkes, die ouwe vos kan ook nog wel wat tijdrekken.” Wopke: “Ik zit alleen met Sigrid Kaag in m’n maag. Die gaat me fileren.” Mark: “Geen probleem Wopke, ik vraag haar wel of ze met een goed excuus niet bij dat debat kan zijn, onwel ofzo. Go for it, Wopke!”Davey Schravenmade, Santpoort-Noord Ik stel voor dat Wopke Hoekstra de helft van zijn baard weer afscheert. De baardloze kaakhelft draait hij dan naar ons toe in zijn functie van minister, de bebaarde kaakhelft in zijn functie van leider van het CDA.Jan Kok, Amsterdam Wanneer koeien nodig gemolken moeten worden, dan worden ze onrustig. Het hoorbare gevolg is geloei. Voor stemvee geldt dat net zo. Wanneer stemvee onrustig wordt, dan moet je ze even melken. Minister Hoekstra weet hoe dat moet. Premier Rutte zegt: “Het schuurt. De uiers worden schraal, maar melk jij nog maar even door.” Bram Wiertz, Amsterdam ‘Regering, wat bent u in hemelsnaam aan het doen?’ Beste regering, mag ik iets vragen? Wat bent u in hemelsnaam aan het doen? Ik vraag het me na jaren – nee, decennia van routineus gezwets, verkeerde keuzes en weinig overtuigende resultaten – gek genoeg pas nu voor het eerst af. Wat bent u nou eigenlijk aan het doen? Het duizelingwekkende aantal crises is weliswaar geen direct gevolg van de totale apathie die van elk van uw optredens afspat, maar het maakt het wel volstrekt onbegrijpelijk dat er niet iemand opstaat, met zijn vuist op tafel slaat, en zegt: Wopke, Sigrid, Mark, gaan jullie maar even op de gang staan! Man of vrouw met vuist, wat hebben we jou even nodig. Jan Tourkov, Amsterdam||https://www.parool.nl/columns-opinie/paroollezers-over-wopke-hoekstra-ik-stel-voor-dat-hij-de-helft-van-zijn-baard-afscheert~b24c66ab/
2022-08-27||‘De Nederlandse cultuur staat het verst af van de moslimcultuur,’ zei een mede-afvallige vriend||Zijn de protesterende bewoners van Albergen racistisch omdat ze in hun gemeente geen azc met 300 vluchtelingen willen? Dit is een vraag die de afgelopen week in mijn vriendengroep uitgebreid is besproken bij mij aan de tuintafel. En ondanks de bedwelmende drank die gretig afgenomen werd met de verzengende temperaturen, kwamen we tot zeer verschillende doch mooie en plausibele analyses. De meeste vrienden vonden dat de angst voor en weerstand tegen de nieuwkomer gevoed werd door vooroordelen, xenofobie en racisme. Ook viel hen op dat Oekraïners wél vaak met open armen worden ontvangen. “Omdat ze witte Europeanen zijn natuurlijk,” was de verklaring. Maar een enkele vriend had toch moeite om mee te gaan in die notie: “Ik geloof niet dat uiterlijk, ras of afkomst de doorslaggevende reden is voor de meeste Nederlanders om te protesteren tegen een azc. Dat is te makkelijk.” De discussie was aangevangen. Nu gingen we praten. “Vietnamezen die uit de Vietnamoorlog hierheen vluchtten, zien er ook niet Nederlands uit. Chinezen ook niet. Indonesische familie van mij wordt vaak ook als volle Nederlander beschouwd. Surinamers idem. Het ligt dus niet aan het uiterlijk, maar aan de cultuur; vocale minderheden met sterke meningen die totaal haaks staan op wat de meeste Nederlanders geloven, worden eerder als lastiger ervaren dan andere bevolkingsgroepen,” vond hij. “Sowieso is empathie afstandsgebonden,” vulde een andere vriend aan. “Als er een baby’tje doodgaat in een auto in je buurt raakt dat je veel meer dan als er tienduizend baby’s omkomen in een oorlog in Afrika,” vervolgde hij. Ik zag dat de anderen aan het denken gezet werden. “Dus zo is het ook met Oekraïne. Bovendien kennen we het conflict veel beter. Nederlanders hebben een grafhekel aan Poetin vanwege MH17 en zijn aversie tegen homo’s. Wij kunnen ons niet met die gruwel identificeren. En de Oekraïners zijn slachtoffer van die grote boze heerser die zonder goede reden een nazi-Duitslandachtige inval in hun land doet. Dat roept wat op bij Nederlanders,” vond Nathan. “Als de nieuwkomers een islamitische levensbeschouwing hebben, wordt dit als spannender ervaren dan Oekraïners. Zo gek is dat niet; de meeste moslims geloven dat niet-geloven het ergste is wat er is. Dat is dus al een ingewikkelde match.” Aan het woord was een mede-afvallige vriend. “Verder zijn veel moslims ook niet bijster fan van wat in Nederland als gezellig wordt beschouwd: alcohol, informele omgang tussen mannen en vrouwen, homorechten, vrouwenrechten en een stranddagje. Het is allemaal vrij serieus en rigide en dat matcht niet echt met dat het belangrijkste in het leven een beetje lol met elkaar maken is. De Nederlandse cultuur staat naar mijn mening echt het verst af van de moslimcultuur,” vond Hassan. Ik weet niet of het de temperatuur, de alcohol, de complexiteit van het vraagstuk of de pijnlijke waarheid van dat laatste argument was die ons even allemaal stil sloeg, maar het maakte ook niet uit. “Bovendien zijn er geen huizen. De woningnood is groter dan ooit in de geschiedenis. Zowel de witte onderklasse, de bruine onderklasse als de nieuwe migranten moeten vechten om de sociale huurwoningen, waarvan er niet meer komen.” Lale Gül schrijft elke week een column voor Het Parool. Lees al haar columns hier terug. Reageren? l.gul@parool.nl||https://www.parool.nl/columns-opinie/de-nederlandse-cultuur-staat-het-verst-af-van-de-moslimcultuur-zei-een-mede-afvallige-vriend~bac06678/
2022-08-27||De broodfabriek van Samuel Sarphati: goedkoop brood voor alle Amsterdammers||Samuel Sarphati (1813-1866) geniet onder Amsterdammers vooral bekendheid als naamgever van een straat in de oostelijke binnenstad en een park in De Pijp. Na zijn studie medicijnen in Leiden keerde hij terug naar zijn geboortestad en ging als arts aan de slag bij de Portugees-joodse ziekenzorg. Met zijn organisatietalent bleek hij al snel meer in zijn mars te hebben en hij ontpopte zich tot iemand die we in onze tijd een maatschappelijk ondernemer zouden noemen. Sarphati is de geschiedenis ingegaan als het brein achter het kolossale, in 1864 voltooide Paleis voor Volksvlijt, dat in 1929 door brand werd verwoest. Men kent hem als sociaal bewogen duizendpoot, die op het gebied van onderwijs, stedenbouw en volksgezondheid een cruciale rol heeft gespeeld in de ontwikkeling van de negentiende-eeuwse stad. Minder bekend is dat hij de initiatiefnemer was van de eerste broodfabriek in Nederland. Amsterdam was een stad in verval, een schim van de wereldstad die het ooit was. Ook de rest van het land liep qua industriële ontwikkeling flink achter op de buurlanden. In de eerste helft van de negentiende eeuw verkeerde een deel van de Nederlanders in een permanente staat van ondervoeding. Bovendien mislukte in 1845 in heel Europa de aardappeloogst. Ook Nederland werd getroffen. De aardappelprijzen stegen en trokken die van graan en brood mee. Er werd massaal honger geleden en er brak malaria, dysenterie en cholera uit. Daarbovenop bezweek de verzwakte bevolking ook nog dikwijls aan griep, diarree of aan de mazelen, kinderen voorop. Vanaf het midden van de eeuw deed zich een omwenteling voor in de voedselvoorziening. Grote hongersnoden bleven Nederland bespaard en de weerbaarheid van de bevolking tegen epidemische ziekten nam toe. Door verbetering van landbouwmethodes en veredeling van rassen nam de opbrengst per hectare landbouwgrond aanzienlijk toe. Ook daalden de transportkosten drastisch dankzij vervoer per trein en stoomboot. Daardoor werd Nederland overspoeld met goedkoop graan, met name uit de Verenigde Staten. De derde factor die ertoe bijdroeg dat ook de armsten aan hun dagelijkse portie calorieën kwamen, was de opkomst van de broodfabriek. De industrialisering van de broodproductie begon met de aarzelende opkomst van stoomkorenmolens vanaf 1828. Bij die eerste stoomkorenmolens werd een stoommachine op windstille dagen simpelweg aangesloten op een bestaande windmolen. Technisch gesproken had de doorbraak van de industriële broodproductie in Nederland al eerder kunnen plaatsvinden. In de ons omringende landen was dat ook het geval. In Nederland moest hiervoor eerst de Wet op het gemaal worden afgeschaft. Die wet reguleerde de belasting op meel. Niet alleen hield die de broodprijs hoog, maar de strenge controle op de heffing – een leger ambtenaren hield zak voor zak bij hoeveel koren er werd gemalen – was afgestemd op het traditionele kleinbedrijf en hield de komst van grootschalige meel- en broodproductie tegen. Op 1 januari 1856 was ook die hobbel geslecht. Sarphati en zijn medestanders van de Vereeniging voor Volksvlijt lieten er geen gras over groeien. Een paar maanden na de afschaffing van de omstreden belastingwet hadden Amsterdamse filantropen en industriëlen de Maatschappij voor Meel- en Broodfabrieken opgericht. Op 18 september 1856 werd de eerste steen van de fabriek op de Vijzelgracht gelegd. Bij die gelegenheid sprak Jan Adriaan van Eyk, Sarphati’s mededirecteur van de Vereeniging voor Volksvlijt, de hoop uit dat de op de wetenschappelijke leest geschoeide productie van ‘het zoo onmisbare brood’ navolging zou krijgen in de rest van het land. De Amsterdamse fabriek beschikte over een stoommachine van 20 pk. Dat vermogen diende vooral voor het maalwerk. Maar er werd ook een zogeheten schroef van Archimedes en een jakobsladder mee aangedreven voor het transport van tarwe en meel binnen de vier etages hoge fabriek. Later zou een afzonderlijke stoommachine in de bakkerij de deegmachine aandrijven. Op 1 augustus 1857 gingen de productie en broodverkoop van start. Sarphati’s fabriek distribueerde brood over de hele stad en de prijs van haar tarwebrood zat meteen 30 procent onder die van de traditionele bakkers. Molenaars en bakkers hadden elkaar eeuwenlang de hand boven het hoofd gehouden, aanvankelijk in het gildesysteem, later door middel van kartelafspraken. De industriële broodproductie blies dit systeem op. De bakkers moesten de broodprijzen wel laten zakken. Het initiatief van Sarphati vond, zoals gehoopt, op grote schaal navolging in de rest van Nederland. Aan het einde van de negentiende eeuw at de gemiddelde Nederlander drie keer meer tarwebrood dan in het midden van de eeuw, maar ook meer aardappels, groente, melkproducten en vlees. Eeuwenlang schommelde de gemiddelde leeftijd waarop een Nederlander stierf tussen de 35 en 40 jaar. Dat hield vooral verband met de hoge kindersterfte. Vanaf 1870 begon de levensverwachting snel te stijgen. Rond 1900 was de gemiddelde leeftijd bij overlijden bijna 50 jaar. De substantiële stijging van de levensverwachting in deze periode is in de eerste plaats te danken aan de verbetering van de voedselsituatie. In tweede instantie zorgde de verbeterde hygiëne – schoon drinkwater en riolering – voor een verdere verhoging van de levensverwachting. De geschiedenis heeft onrechtvaardig geoordeeld over fabrieksbrood. Het filiaal van Ekoplaza op de Weteringschans kijkt aan de achterkant uit op de plek waar tot 1966 Sarphati’s broodfabriek heeft gestaan. Je zou er de klanten de historische les willen verkondigen dat wit fabrieksbrood meer levens heeft gered dan al het ambachtelijke, volkoren, glutenvrije of negengranenbrood met natuurzuivere pompoenpitjes bij elkaar. Fanta Voogd, Futurama. Een kroniek van de toekomst, Alfabet Uitgevers, 428 blz., € 23,99||https://www.parool.nl/amsterdam/de-broodfabriek-van-samuel-sarphati-goedkoop-brood-voor-alle-amsterdammers~bbdb6652/
2022-08-27||Opinie: ‘De Canal Parade wordt gedemoniseerd, straks varen nog maar vijf activistenbootjes mee’||In 2018 gaven bezoekers de Canal Parade het rapportcijfer 8,7 in een onderzoek in opdracht van de gemeente Amsterdam. De politiek en de gemeente krijgen dit soort cijfers zeer zelden. Verbeterkritiek van activisten is van harte welkom. Samen moeten we dit unieke evenement blijven koesteren. Een inclusieve Pride met de mainstream regenboogfamilie, de honderdduizenden bezoekers, het bedrijfsleven en activisten samen. Maar een vriendelijk bedoelde groet – ni hao – van de organisatoren aan de eerste pan-Aziatische deelnemer aan de Canal Parade, leidt tot kritiek. Met deze groet zouden alle Aziaten over één kam worden geschoren. Hiermee zou deze groet niet alleen de diversiteit van de deelnemers ontkennen maar ook ordinair racistisch zijn, aldus Amy Molin, bestuurslid van Asian Raisins in Het Parool van zaterdag 20 augustus. Terwijl deze groet zo positief bedoeld was en de organisatie juist heel blij was met deze deelnemers. Worden wij als Nederlanders kwaad wanneer we in Azië worden begroet met het Engelse good morning of het Duitse guten tag? Nee toch? Een vriendelijke groet is een vriendelijke groet! De Pride Amsterdam is een feest met inhoud. Al 27 jaar heeft de Pride succesvol aandacht gevraagd voor de specifieke rechten van alle leden van de regenboogfamilie. En dat is zeker nog nodig: bijna de helft van alle mainstream lhbtq-personen heeft nog last van discriminatie en durft niet hand in hand over straat. Dit is het meest inclusieve evenement van Nederland. Geen ander evenement dat structureel zoveel aandacht genereert rond de lhbtq-gemeenschap. Pride Amsterdam behoort tot de meest toonaangevende van Europa, niet in de laatste plaats door het unieke format van de extravagante Canal Parade. Deze zomer heb ik samen met Barrie Stevens tachtig boten van de parade 2022 mogen aankondigen. Op die boten vertegenwoordigers van alle kleuren van de regenboog, alle letters van lhbtq, alle mogelijke roze netwerken van het Nederlandse bedrijfsleven, het roze netwerk van het leger, een delegatie van het kabinet, de burgemeester van Amsterdam. Een inclusiever emancipatie-evenement bestaat niet in Nederland. Een deel van de criticasters, verenigd in een vermeende ‘klankbordgroep’, bestaat uit linksgeoriënteerde splintergroepen en activisten. Dit smaldeel wil de deelnemende bedrijven wegjagen omdat zij te commercieel zouden zijn. Het tegendeel is waar: bedrijven zijn solidair met de Pride. De deelname van het bedrijfsleven afdoen als pinkwashing is kortzichtig en agressief. De gemeente sponsort de Pride voor iets meer dan 15 procent – zo’n 300.000 euro op totale kosten van 1,8 miljoen in 2019 – en de resterende 85 procent moet vanuit de bedrijven komen. Wanneer burgemeester Femke Halsema (hetero) en de leden van het Nederlandse kabinet meevaren, dan waarderen we hun solidariteit. We beschuldigen hen zeker niet van politieke pinkwashing. Ook de felicitaties van ons koningspaar voor 25 jaar botenparade accepteren we als een oprechte uiting van solidariteit. Wat een prachtig gebaar. Het met afstand meest bizarre idee van de vermeende activisten is wel het demoniseren of zelfs cancellen van de Canal Parade. Tuurlijk jôh, haal de ruggengraat, het wereldwijd unieke onderdeel van de Pride er gewoon uit. Als je alle mainstream lhbtq-groepen alsmede de commercie wegsnijdt en de bekendste onderdelen van de Pride schrapt, blijf je uiteindelijk zitten met een incrowdfeestje, met misschien nog vijf activistenbootjes, die meevaren in de Canal Parade. Goedgekeurd door de gemeente Amsterdam. Lekker rustig, dat wel. De Pride is een burgerinitiatief. De gemeente en de politiek behoren zorgvuldig om te gaan met de intellectuele eigendommen van derden. Breed is de verbazing over de overmatige belangstelling van de gemeente voor het kleine smaldeel van activisten. Wat is hier de agenda? Wil de gemeente meer invloed op de inhoud van het evenement? Wanneer we het nieuwe beleidskader vergunningen Pride 2023-2026 lezen, zou je denken van wel. De gemeente wil zich met de inhoud bemoeien, van wie zitting hebben in het bestuur van de organisatie en de opzet van de evaluatiecommissie tot het verbieden van sponsoruitingen van deelnemende bedrijven. Bijkomende eis: dat iedere vier jaar een (andere) organisator wordt benoemd. Organisaties als het Grachtenfestival of de Uitmarkt krijgen dit soort eisen niet opgelegd. De gemeente behoort iedere organisator van een bewezen succesvol evenement op een gelijkwaardige wijze te behandelen. Waarom dit onderscheid? Het evenement Pride Amsterdam is nog zeker nodig, bijna de helft van alle mainstream lhbtq-personen heeft nog last van discriminatie en durven niet meer hand over hand over straat. We zijn als lhbtq-gemeenschap de Pride 27 jaar geleden gestart als een cadeautje aan de inwoners van onze hoofdstad. Omdat we blij zijn om in deze lieve, veilige en tolerante stad Amsterdam te mogen wonen. Het oorspronkelijke concept van de Pride is het creëren van een zichtbaar solidariteitsfeest, waarbij iedereen van harte welkom is. Kortom: gun iedereen een plekje in de zon. Wees een beetje lief en betrokken naar elkaar.||https://www.parool.nl/columns-opinie/opinie-de-canal-parade-wordt-gedemoniseerd-straks-varen-nog-maar-vijf-activistenbootjes-mee~b4d71e66/
2022-08-27||Opinie: ‘Amsterdam moet zich erop voorbereiden de eerste Nederlandse miljoenenstad te worden’||Dankzij migratie van internationale (kennis-)werknemers en studenten zal Amsterdam de komende acht jaar met 20 procent groeien en telt ze in 2030 naar verwachting een miljoen inwoners. Daarmee wordt de hoofdstad de eerste Nederlandse miljoenenstad. Deze stedelijke groei wordt wereldwijd ook verwacht. De Verenigde Naties (2018) hebben berekend dat in 2050 twee op de drie wereldbewoners in een stad zal leven. Waarom zijn steden zo aantrekkelijk? Steden zijn en blijven, zelfs na corona, een magneet voor mensen, ideeën en welvaart, ondanks dat stedengroei soms ook tot protesten van inwoners leidt vanwege angst voor afnemende leefbaarheid. De Amerikaanse staten Arizona en Colorado waren eind jaren 90 getuigen van dergelijke ‘anti-groeisentimenten’. Er zijn echter veel casussen die bewijzen dat groei en leefbaarheid goed samengaan. De recente zogeheten ‘Economist Liveability Index’ noemt de Oostenrijkse hoofdstad Wenen, met 1,9 miljoen inwoners, ’s werelds meest leefbare stad. Amsterdam veroverde voor het eerst een plek in de top 10 als de 9de meest leefbare stad waarmee zij tevens een van de snelste stijgers was (21 plekken). Hiermee kent onze stad een goede uitgangspositie om naar een miljoen inwoners te gaan in 2030. Hoe kunnen we deze groei accomoderen voor nieuwe én huidige bewoners? Leefbare steden hebben doorgaans een holistische visie op stedelijke ontwikkeling, kennen weinig ambtelijke of bestuurlijke versplintering en werken nauw samen met private partijen en naburige kernen. De holistische visie beslaat grosso modo vijf aandachtsgebieden: connectiviteit, congestie, bestaande bouw en nieuwbouw, competitie om talent (samenhangend met het onderwijs) en de technologiegedreven samenleving. Over connectiviteit en congestie zijn drie zaken van belang. Ten eerste zal Amsterdam technologie en geïntegreerde data beter moeten aanwenden. Hierbij zijn toekomsttrends zoals on demand, elektrificatie, en persoonlijke autonomie van belang. Zijn we voldoende voorbereid als de pakketbezorging straks per drone plaatsvindt? Of wanneer er apps zijn die realtime aangeven welke mobiliteitsoptie op dat moment het beste is, gebaseerd op historische trends? Hoe gaan we slimme data benutten voor afvalmanagement? En wat leren we van de analyses van posts op sociale media over de ergernissen van Amsterdammers? Ten tweede verdient de vervoerskundige mismatch tussen de stad Amsterdam (waar fiets de koning is) en de metropoolregio Amsterdam (waar de auto koning is) aandacht. Hiervoor dient de regionale functie van het Amsterdamse metronetwerk uitgebreid te worden. Stockholm en Hamburg bieden hierbij nuttige inspiratie. Ten derde heeft Amsterdam een realistisch autobeleid nodig. De autodominantie in het straatbeeld is wellicht niet toekomstbestendig, maar wie haar als vijand ziet zal teleurgesteld worden. Data van de afdeling Onderzoek, Informatie en Statistiek (OIS) van de gemeente voorspellen dat Amsterdam in 2030 sterk zal vergrijzen. In Oost zal het aantal 65-plussers met 95 procent toenemen ten opzichte van 2012. In de stadsdelen Centrum en Zuid-Oost met circa 78 procent en in West met 69 procent. Dit is in historisch perspectief ongekend, ook in vergelijking met de groep van nul tot 64 jaar. Deze vergrijzing is ook te zien in de cijfers over het aantal personenauto’s in Amsterdam waar sinds 2006 een stijging waarneembaar is voor de groep 40 tot 80 jaar, en nog ouder. Hierbij is deelmobiliteit vooralsnog geen betekenisvol alternatief gebleken voor de auto. Prijs, ongemak en beperkte beschikbaarheid zijn hier debet aan. Dit is overigens een internationale trend. Recent concludeerde de Amerikaanse technologie-universiteit MIT dat deelmobiliteit gemiddeld genomen amper gevolgen heeft voor autobezit. En in bijvoorbeeld de Deense hoofdstad Kopenhagen slaagde de overheid er weliswaar in het fietsvervoer flink te promoten, maar zonder dat dit serieuze impact had op het autogebruik, zo stelde een prominente hoogleraar onlangs in de Britse zakenkrant Financial Times. Omtrent bestaande bouw en nieuwbouw zal Amsterdam een gevecht moeten voeren op drie fronten; betere benutting van zowel bezetting per vierkante meter als van de hoogte, en uitbreiding van de ruimte voor woning- en bedrijvenbouw. Tegen de achtergrond van een sinds 2015 dalende woningbezetting in alle stadsdelen verdient onder meer hospitaverhuur meer aandacht. Tegelijkertijd is het de vraag of nieuwbouw momenteel de juiste woningen oplevert voor de juiste groepen. Gezinnen zijn cruciaal voor een vitale stad. In combinatie met toegenomen welvaart, is er vraag naar meer ruimte. Vanuit dat perspectief is het vreemd dat de gemiddelde oppervlakte van een Amsterdams nieuwbouwappartement is afgenomen van 87 vierkante meter tussen 1995 en 2015 naar 58 vierkante meter tussen 2015 en 2020. Tastbare stappen zijn ook nodig bij de verduurzaming van bestaande corporatiewoningen, zodat de leefkwaliteit van tienduizenden Amsterdammers verbetert en zij structureel meeprofiteren van de groei. Het is niet uit te leggen dat zo’n 45 procent, 42 procent en 28 procent van de corporatiewoningen in respectievelijk Nieuw-West, Noord en Zuidoost energielabels D, E,F en G hebben. Onderzoek van OIS (2020) laat duidelijke verschillen zien tussen de leefkwaliteit in wijken met relatief veel corporatiebezit en wijken met veel eigen woningbezit. In 2019 schreven vijf Amsterdamse topambtenaren dat de achterstandswijken een aanpak vereisen met ‘zeer langdurige, bestuurlijke, ambtelijke en maatschappelijke commitment, zodat maatregelen niet aan de tijdelijkheid ten onder gaan’. Dat commitment ontbreekt nu aangezien de huidige en vorige coalitie geen structurele en gerichte middelen hebben vrijgemaakt voor de masterplannen Nieuw-West, Noord en Zuidoost. Aandacht is ook nodig voor de onzekere baanperpectieven die de lageropgeleide Amsterdammers ervaren in een tijd waarin de stad flinke stappen maakt richting een kenniseconomie. Laten we geen illusies koesteren dat in onze geglobaliseerde wereld met vrij verkeer van personen (binnen de Europese Unie) en waarin hoogopgeleid talent mobiel is, Amsterdam de groei volledig kan tegenhouden. We kunnen hoogstens op de gevolgen anticiperen om deze vervolgens zoveel mogelijk te beheersen. Groei is bovendien een bron van economische en sociale levendigheid waarvan velen kunnen profiteren. Laten we die in goede banen leiden en werk maken van concrete, langjarige en realistische doelstellingen, sturing en monitoring.||https://www.parool.nl/columns-opinie/opinie-amsterdam-moet-zich-erop-voorbereiden-de-eerste-nederlandse-miljoenenstad-te-worden~b72c0f59/
2022-08-27||Cabaretier Tim Fransen: ‘Het leven is in essentie een absurditeit’||“Ik ben opgegroeid in Gaasperdam. Bij Zuidoost aan het einde van de jaren tachtig denk je misschien aan straten vol drugsdealers en breezersletjes, maar ik heb er een fijne jeugd gehad. De wijk was net nieuw gebouwd, ik kan me nog goed herinneren dat we met de hele buurt boompjes gingen planten. Mijn ouders – allebei leraar – brachten zo de voedingsbodem aan voor de maatschappelijke betrokkenheid die mijn zus en ik allebei hebben.” “Bijna al mijn vrienden van toen zijn uiteindelijk iets creatiefs gaan doen. Grafisch ontwerper, bedenker van videogames, architect. Ik denk dat dat met de multiculturaliteit van de buurt te maken heeft. Dankzij al die verschillende prikkels – ik zat in een basisschoolklas met zeker tien nationaliteiten – sta je toch makkelijker open voor nieuwe invloeden.” “Ik ben vorige week bij de voor hem gehouden herdenkingsbijeenkomst geweest. Henny is helaas maar 65 jaar geworden. Zijn sportschool was een begrip in de Bijlmer. Ik heb er mijn eerste judolesjes gehad en was er in mijn tienertijd drie, vier avonden per week te vinden om karate of jiujitsu te doen. Henny liep er elke dag rond, was overal bij betrokken.” “Ik was een redelijk fanatiek vechtsporter. Bij een Nederlands kampioenschap karate ben ik als junior zelfs een keer tweede geworden. Na een trap tegen mijn adamsappel waardoor ik een week niet kon praten, ben ik op slag gestopt. Ik begon me in die tijd net wat meer op cabaret toe te leggen en bedacht dat kunnen praten daarvoor toch wel handig is.” “De officiële opdracht was het houden van een culturele ‘State of the Union’. Maar ik heb even gekeken hoe mijn voorgangers dat aanpakten en constateerde dat zij die richtlijn massaal aan hun laars hebben gelapt. Daarom neem ik de gelegenheid te baat om terug te blikken op de krankzinnige zomer die achter ons ligt. Vroeger heette die periode komkommertijd, tegenwoordig zijn we aan een oorlog op het continent aan het wennen op de manier waarop je ook leert leven met een lelijk behangetje. Ondertussen drogen rivieren op, blokkeren de boeren snelwegen en sluit Rusland het gas af. Tussen al die ellende heb ik ook proberen te zoeken naar zaken waaruit we deze zomer hoop hebben kunnen putten.” “Een paar jaar geleden heb ik een trip naar zijn graf ondernomen. Ik zat in die tijd vrijwel altijd thuis opgesloten met mijn filosofieboeken. Een vriend vond dat ik er, indachtig de wijsheid van Nietzsche dat de ervaring altijd voller is dan de gedachte, ook eens op uit moest.” “Nietzsche is voor mij een belangrijke stem in mijn filosofische ontwikkeling. Hij rekende af met alle grote morele waarheden, zoals die van religie of de verlichtingsidealen van Kant. Best ontnuchterend natuurlijk, maar wat mij betreft wel een geloofwaardig startpunt van alle filosofie die daarna nog kan komen.” “Hij ligt begraven in het Duitse Röcken. Nu bleek dat laatste ook ongeveer het enige wat er in dat saaie dorpje te doen was, maar het graf was fascinerend. Ik werd er even met mijn neus op de absurditeit van het leven gedrukt. Daar lag de beroemde filosoof onder een verwaarloosde steen in een bloedeloos gehucht.” “Geen vervelende ervaring, hoor. Het is best bevrijdend om soms even te bedenken dat we allemaal maar wat doen en het leven in essentie een absurditeit is.” “Hoezo? O, vanwege de column die ik schreef naar aanleiding van zijn besluit niet op te treden als hij in zijn zalen met de coronapas moest werken. Onder anderen Douwe Bob en Fresku deden hetzelfde.” “Het is een tijdje geleden, maar mijn algemene punt staat nog wel. Ze probeerden allemaal vrijheid als een soort onwrikbaar principe te verdedigen. Gebeurt vaker als er wordt gemorreld aan de ruimte om bijvoorbeeld te vliegen, veeteelt te bedrijven of vlees te eten: ‘Blijf daarvan af, het is onze vrijheid!’” “Die manier van denken is filosofisch onjuist. Vrijheid is in onze maatschappij altijd ingeperkt. We hebben regels met elkaar afgesproken, die die vrijheid inperken, dat heet beschaving. Een rood stoplicht is ook een vrijheidsbeperking.” “Op het spectrum van individuele vrijheid en maatschappelijk orde zitten we vergeleken met andere landen aan de losbandige kant. Alleen ontkom je er in crisistijd niet aan wat individuele vrijheid op te geven voor maatschappelijke orde. Dat is een les die we met het oog op wat er allemaal op ons afkomt echt moeten leren.” “Dat stond in de recensie in jullie krant, ja. Was ik blij mee, uiteraard. Zeker na de rare première die ik had met De mens en ik. In november vorig jaar werd duidelijk dat er weer een coronalockdown aankwam. Zoiets lekte steeds op maandag al uit en dan gingen de maatregelen in op de zaterdag, precies de dag dat ik in première zou gaan. Mentaal begon ik al afscheid te nemen, toen bleek dat de lockdown dit keer op zondag begon. Ik zou dus tóch spelen!” “Opgelucht, maar doodsbang was ik ineens. Had ik nu wel de juiste voorbereiding gehad? De voorstelling ging gelukkig prima en de recensies waren ook goed. Alleen bestelt er natuurlijk niemand meer kaartjes als de theaters voor onbepaalde tijd op slot zitten. Toen ik weer begon, zaten vooral in de grote steden de zalen gelukkig snel vol, maar daarbuiten bleek de bezetting soms gehalveerd. In oktober gaat de show in reprise. Gelukkig loopt de kaartverkoop daarvan weer een stuk beter.” “De prijs voor het indrukwekkendste cabaretprogramma van het jaar, waar mijn voorstelling voor is genomineerd. Ik was in 2018 de jongste cabaretier ooit die hem won. Intussen ben ik alleen maar ouder geworden, dus dat record ga ik zelf niet meer breken. Maar het is een fijne bevestiging om weer genomineerd te zijn. In de categorie Engagement, een eer die ik uiteraard beschouw als het voorportaal van de Nobelprijs voor de Vrede.” “Maar serieus: omdat ik van nature geen podiumdier ben, zijn er momenten – vaak vlak voordat ik op moet – waarop ik denk: wat ben ik eigenlijk aan het doen, waarom ben ik van deze 600 mensen degene die vanavond solo het woord voert? Dat soort onzekerheid is met zo’n prijs of een fijne recensie weer even gerust te stellen.” “Dat kan slaan op twee wezens die ik ken. Youp van ’t Hek of Youp, de hond van mijn ouders. Over de laatste heb ik lang gedacht dat hij Joep heette, maar mijn vader staat erop dat het Youp is. Voor een hond vind ik dat aan de pretentieuze kant en daarbij zijn zijn oudejaarsconferences ook aanzienlijk minder leuk dan die van andere Youp, maar oké.” “Overigens kwam ik er nog weer later achter dat Youp van ’t Hek eigenlijk juist wel Joep heet. Een heel aardige man, die Joep. Hij komt soms naar mijn voorstelling met een fles champagne ter felicitatie. De laatste keer dat hij er was, wilde hij mijn vriendin een vriendschappelijk klapje op de schouder geven. Alleen draaide ze zich net om, waardoor die tik op haar wang terechtkwam. Daar zijn onze advocaten nu nog mee bezig.” “De buitenaardse wezens die ik opvoer in De mens en ik. De Dantari bezoeken me in mijn dromen en willen weten of de mensheid uiteindelijk meer goed of kwaad doet. In het laatste geval zullen ze ons preventief uitroeien om te voorkomen dat we het heelal koloniseren. Voor mij een fijne kapstok voor een voorstelling.” “Sinds mijn 18de vraag ik me met enige regelmaat af tot welke eigenaardige diersoort ik eigenlijk behoor. Zouden er bijvoorbeeld andere soorten bestaan die hun thuis, de aarde, langzaam, maar bewust helemaal kapotmaken? Daarom wilde ik naar de mensheid kijken door de ogen van een buitenstaander. Zo krijgen al die tragische dingen al snel ook iets komisch. Neem de VOC. Wat een verschrikkingen hebben die uitgevoerd uit naam van de kruidnagel en de nootmuskaat, moordpartijen met als hoogste doel het beter op smaak kunnen brengen van ons eten. Zo absurd dat je vanuit een uitgezoomd perspectief bijna niets anders kunt doen dan erom lachen.” “Zijn foto staat prominent bij mij in de kast. Hoewel hij als filosoof ook worstelde met de vragen van het leven, vertrouwde ik er toch op dat hij de antwoorden die ik zocht toch ergens had. Theo Maassen stelde ons in 2013 aan elkaar voor op een filosofieavond in Toomler. Daarna ging ik bijna wekelijks met het pontje naar zijn woonboot in Noord om een paar uurtjes te kletsen over van alles en nog wat. René is er nu al zeven jaar niet meer, maar nu de wereld zo in chaos verkeert, zou ik heel graag nog een keertje bij hem langsgaan om zijn visie te horen.” “Depressie is een groot woord, maar ik liep wel rond met grote zorgen. Ik was 18 toen de documentaire An Inconvenient Truth van Al Gore uitkwam. Tot die tijd had ik een zorgeloos leven van computerspelletjes en karate, maar na het zien van die film kreeg ik een milde obsessie met klimaatverandering.” “Dat ging zo ver dat ik me uiteindelijk zo treurig en alleen voelde dat ik een psycholoog bezocht. Ik begon daar allerlei doemscenario’s over overstromingen en de onverschillige mensheid op te dissen in de hoop enigszins gerustgesteld te worden, maar die man zei alleen: ‘Ja, dat lijken me hele reële angsten.’ Ik ben niet meer teruggegaan. Maar het was ergens ook nuttig: hoewel toen nog bijna iedereen zijn schouders ophaalde over klimaatverandering, bleek het dus helemaal niet gek om daarmee bezig te zijn.” “Is het misschien nog leuk voor die rubriek van jullie dat de punchline van een van mijn slechtste grappen ooit ook ‘klapstoel’ was? Die grap zat in een van mijn eerste showtjes. Ik was in die tijd een vrij verlegen jongen. Toen ik het verlangen kenbaar maakte cabaretier te worden, zorgde dat in mijn directe omgeving voor gefronste wenkbrauwen.” “Na een paar optredens kwam mijn zus kijken in een klein theatertje in Utrecht. Daar liep het totaal niet. Nul lach. Doodse stilte bij alles wat ik vertelde. Nu ik eraan denk, voel ik meteen de schaamte van toen weer in mijn lichaam.” “Ik had ook een slecht verhaal, waarin ik vertelde hoe ik stoned begon te hallucineren. Ik voelde me één worden met de stoel waarop ik zat. Als stoel kreeg ik vervolgens ruzie en deelde een tik uit. ‘Wie denk je wel niet dat je bent,’ was de reactie van de ontvanger. Op ‘Een klapstoel!’ kreeg ik één heel voorzichtig lachje. Toen ik die binnen had, ben ik de coulissen ingesprint. Wat een desastreuze avond. Mijn zus sprak na afloop bemoedigende woorden, maar moet hebben gedacht dat ik een totaal verkeerd pad had gekozen.” Tim Fransen treedt zaterdag om 21.30 uur op op de Uitmarkt op het Museumplein.||https://www.parool.nl/kunst-media/cabaretier-tim-fransen-het-leven-is-in-essentie-een-absurditeit~b94239e6/
2022-08-27||Een apk voor je gezondheid? Al dat check-upgedoe is meestal totaal zinloos||Het klinkt zo logisch. Hoe sneller je ziekte opspoort, hoe groter de kans dat het goed te behandelen is. Vanzelfsprekend dus om periodiek een medische check-up uit te laten voeren om nog onontdekte kwalen vroeg op het spoor te komen. Of de prettige zekerheid te hebben dat je in topvorm bent. Je auto krijgt immers ook elk jaar een apk om gebreken in een vroeg stadium te detecteren zodat je veilig en ongestoord kunt blijven rijden. Toch is het een denkfoutje. Want het is voor heel veel ziektes nooit aangetoond dat vroege opsporing leidt tot betere uitkomsten. Zo is de kans op succesvolle behandeling van nierkanker net zo groot wanneer je met wat bloed in je urine naar de dokter gaat, als wanneer de ziekte door een check-upscan wordt ontdekt. Er zijn een paar uitzonderingen waarbij vroegtijdige detectie wel helpt, zoals darmkanker of borstkanker, en daar zijn dan ook bevolkingsonderzoeken voor. Maar verder is al dat check-upgedoe totaal zinloos. Je kunt met een volstrekt normaal hartfilmpje bij de uitgang van de cardiologische kliniek dood neervallen. Of ondanks regelmatige total body scans toch heel vervelende kanker krijgen. Net zoals trouwens je auto je de dag na de apk hopeloos in de steek kan laten. Een normale check-up biedt geen garantie op een gezonde toekomst en kan zelfs aanleiding geven om pseudo-gerustgesteld te volharden in ongezonde leefgewoontes. Of – nog erger – er wordt bij een check-uponderzoek iets afwijkends gevonden, leidend tot een batterij aan extra onderzoek, zoals scans en puncties, waarbij het dan uiteindelijk meestal een onschuldige toevalsbevinding blijkt te zijn. Niet zo zinvol dus al die total body scans, al helemaal niet in combinatie met nutteloos bloedonderzoek naar selenium en mangaan en screening van je haar op zware metalen, waar je bij een commerciële aanbieder een slordige 1800 euro voor mag neertellen. Gelukkig gaan we in Nederland tamelijk nuchter om met medische check-ups, ondanks reclames waarin Henny Huisman en Willeke van Ammelrooy over elkaar heen buitelen om zo vaak als het kan door zoveel mogelijk scans te kruipen. Veel van dit onderzoek is tot op heden zelfs in de wet op het bevolkingsonderzoek niet toegestaan en wordt dus net over de grens gedaan. Des te verbazingwekkender dat het ministerie van Volksgezondheid nu – regelrecht tegen adviezen van de Gezondheidsraad in – plotseling voorstelt dat verbod op te heffen. Om volledig onduidelijke redenen en wederom een oplossing voor iets wat geen probleem is. Alsof we met elkaar niet wat beters te doen hebben. Toegestaan of niet, het lijkt weinig nuttig je te onderwerpen aan dure check-ups die je geen seconde langer – of gelukkiger – laten leven. Met simpelweg af en toe bloeddruk-, suiker- en cholesterolcontrole bij de huisartsassistente doe je jezelf een groter plezier. Marcel Levi is voorzitter van de raad van bestuur van de Nederlandse Organisatie voor Wetenschappelijk Onderzoek (NWO). Daarvoor was hij ceo van University College London Hospitals en bestuursvoorzitter van het AMC. Lees al zijn columns hier terug. Reageren? m.levi@parool.nl.||https://www.parool.nl/columns-opinie/een-apk-voor-je-gezondheid-al-dat-check-upgedoe-is-meestal-totaal-zinloos~b4248691/
2022-08-27||In de klauwen van de FSB was Michail Sokolov gehaat en moederziel alleen||Zoon Pjotr – reporter bij The Guardian – trok deze week naar Zeeland om vlak bij het azc aldaar koffie te drinken met een Russische asielzoeker. Het verhaal dat hij van Michail Sokolov (25) optekende is schokkend maar vooral ook tragisch. Sokolov komt uit het industriestadje Votkinsk, zo’n 1000 kilometer ten oosten van Moskou. Daar ontwikkelde hij zich als ambitieuze anti-Poetin- en corruptieactivist. Op zijn YouTubekanaal publiceerde hij filmpjes over corruptie van lokale autoriteiten en zakenmensen. Sokolov sloot zich aan bij het anticorruptienetwerk van Aleksej Navalny – Ruslands belangrijkste oppositieleider en anticorruptieonderzoeker. Op een fatale dag in 2019 werd Michail ontboden op het politiebureau in Votkinsk. Een FSB-agent wachtte hem op en vertelde dat hij vanwege het ontduiken van de dienstplicht strafbaar was en twee jaar de gevangenis in moest, tenzij hij informant werd van de FSB en informatie doorgaf over de organisatie van Navalny. “Ik was 19,” vertelde Sokolov aan Pjotr, “ik was doodsbang voor de gevangenis. Ik dacht vooral aan mijzelf.” Een of twee keer in de maand ontmoette Michail zijn ‘FSB handlers’ op afgelegen parkeerplaatsen rond Votkinsk. De FSB-agent leek vooral op zoek naar informatie over corrupte ambtenaren en zakenmensen. “Niet zozeer om een einde aan hun corruptie te maken, maar juist om die mensen te kunnen afpersen. Blijkbaar waren wij effectiever in het opsporen van corruptie dan de FSB zelf.” “Ik probeerde zo weinig mogelijk informatie te geven,” verdedigt Sokolov zichzelf, “en soms waarschuwde ik vrienden waar de FSB een oog op had. Maar ik heb natuurlijk wel foute dingen gedaan.” De FSB’ers raakten pas echt opgewonden toen Sokolov begin 2021 een baantje kreeg op het hoofdkantoor van Navalny’s anticorruptiebeweging in Moskou. “Ze wilden alles weten over de financiering van Navalny. Hoe kwam zijn beweging aan het geld, wie nam welke beslissingen?” Sokolov zegt dat hij – tot frustratie van zijn handlers – geen toegang had tot zulke informatie. Hij kon alleen bij documenten over corruptieonderzoeken – en de meeste daarvan waren al publiek. Na de arrestatie van Navalny, het verbod op alle activiteiten van zijn beweging en de exodus van het hele Navalnyteam bleef er voor Michail Sokolov weinig te spioneren over in Rusland. “Toen kwam de FSB met het idee dat ik naar Georgië zou gaan – de plek waar de meeste leden van de Russische oppositie naar zijn uitgeweken.” Sokolov zag zijn kans schoon om eindelijk te breken met de FSB. Eenmaal in Tbilisi openbaarde hij zijn FSB verleden. “Zoals ik zijn er honderden FSB-infiltranten binnen de Russische oppositie,” zegt Michail. Zijn bekentenis leverde hem hoon op bij activisten die niets met hem te maken willen hebben. In Georgië voelde hij zich niet veilig, dus vluchtte hij naar Nederland om politiek asiel aan te vragen. Daar zit hij nu moederziel alleen in het overvolle azc in Zeeland. Gehaat door iedereen. Derk Sauer is uitgever van The Moscow Times en columnist bij Het Parool. Hij is ook ­oprichter van de Russische krant Vedomosti en oud-uitgever van RBK Gazeta.||https://www.parool.nl/columns-opinie/in-de-klauwen-van-de-fsb-was-michail-sokolov-gehaat-en-moederziel-alleen~b238e626/
2022-08-27||Ook Amsterdam-Zuidoost is booming, maar niet voor iedereen. ‘Van alles gesloopt en ik kan nog steeds niks vinden’||Vanaf het perron van metrostation Bullewijk zijn ze niet te missen: de twee woontorens van 50 en 70 meter hoog die eind juni zijn geopend aan de Karspeldreef in Zuidoost, getiteld Karsp. Ze steken schril af tegen de even verderop gelegen creatieve broedplaats Heesterveld of de bescheiden laagbouw van de H-buurt. Voor Stefan Polderman (26) was het een logische stap ernaartoe te verhuizen. “Toen ik de torens zag verrijzen, dacht ik al: hier moet ik gaan wonen!” Veel meer tijd heeft hij niet, deze dinsdagochtend: hij moet de metro in, naar zijn werk bij een bank in West. Tegelijkertijd gooit Nick Neuschell (27) zijn vuilniszak weg. De Duitser, die in de verkoop werkt, laat graag zijn ruime, riante woning zien, op de plek waar tot twee jaar geleden nog een kantoorgebouw stond. Door de grote ramen kun je de weilanden bij Abcoude of zelfs Almere zien liggen. Het prijskaartje: 1200 euro per maand voor 60 vierkante meter. Wie ook de parkeergarage wil gebruiken, betaalt maandelijks 150 euro daarbovenop. Welkom in de nieuwe Bijlmer. De huizenprijzen in Zuidoost stegen in het tweede kwartaal van dit jaar met 17 procent ten opzichte van een jaar eerder. In de laatste drie maanden van vorig jaar was Zuidoost zelfs het enige Amsterdamse stadsdeel waar de huizenprijzen stegen ten opzichte van de drie maanden daarvoor. De huurprijzen zijn er in het tweede kwartaal van dit jaar met 18 procent gestegen ten opzichte van een kwartaal eerder. Wie koopt in Zuidoost, betaalt nu gemiddeld ruim 4500 euro per vierkante meter; wie huurt zeker maandelijks 20 euro per vierkante meter. Het gebied waar Karsp is verrezen, heet Amstel III. De precieze contouren van Amstel III kent niemand, zegt stadsgeograaf Wouter Pocornie. Ambtenaren van de gemeente spreken over de rechthoek naast het bedrijventerrein, dat van Amsterdam UMC in het zuiden tot de Arena in het noorden loopt, ten westen van het spoor. Maar mensen die al lang in de Bijlmer wonen, zegt Amstel III weinig. Zij herkennen het gebied aan de wasstraat van de Paasheuvelweg of station Bullewijk. Officieel heet het gebied Bijlmer-West, maar wegens de negatieve associaties is het gebied omgedoopt tot – en voor outsiders veel bekender als – Amstel III. Opvallend is dat de gemiddelde sociaaleconomische status van bewoners in Amstel III is gestegen. Dat is een getal tussen de 1 en 10 dat wordt bepaald door het Centraal Bureau voor de Statistiek door te kijken naar de welvaart, het opleidingsniveau en het recente arbeidsverleden van inwoners van een buurt. In 2016 lag dat nog op 6,2, maar in 2020 is het opgeklommen tot een 7. Het Amsterdamse gemiddelde ligt op 6,3. Waar 23 procent van de huishoudens in Amstel III in 2017 nog rond het sociaal minimum leefde van een inkomen van zo’n 1200 euro per maand, gaat het in 2019 nog om 20 procent van de huishoudens. Het gemiddelde in Amsterdam ligt op 16,5 procent. Naarmate Amstel III zich verder vormt zullen deze cijfers verbeteren, is de verwachting. Tekst gaat verder onder afbeelding. Amstel III is het epicentrum van waar de bouwwoede de hoogte in gaat (zie kaart). Pal tegenover Karsp, in het Hondsrugpark, verschijnen nieuwe woontorens met weelderige Engelse namen als Hillside en Ruby Gardens, vermoedelijk in navolging van de rebranding van het IJmeer naar Amsterdam Bay Area en het Olympiaplein naar The Olympic. Er moeten 10.000 tot 15.000 woningen uit de grond schieten. In gebieden waar nieuwbouwkoopwoningen verrijzen, zoals de wijk Gooise Kant (ook bekend als Switi) – net ten oosten van het Nelson Mandelapark, dat de buurt van Amstel III scheidt – ligt de gemiddelde woz-waarde op 3961 euro per vierkante meter. Wie liever zijn toevlucht zoekt tot de oudere laagbouwwijken, zoals het zeven minuten verderop gelegen Kantershof, telt slechts 3176 euro per vierkante meter neer. Daarmee lijkt de gentrificatie in Amsterdam-Zuidoost, als laatste stadsdeel van Amsterdam, een feit. In een gentrificatieproces wordt een wijk zodanig opgewaardeerd dat deze bewoners uit de midden- en hoge inkomens trekt, veelal met verdrukking van de lagere inkomens tot gevolg. Maar in Zuidoost lijkt het gentrificatieproces atypisch te verlopen. Het idee achter de Bijlmermeer van stedenbouwkundige Siegfried Nassuth, was dat wonen, werken, recreëren, de drie hoofdactiviteiten in het leven, hoewel gescheiden, allemaal plaatsvonden in de Bijlmer. Tegenwoordig loopt de wijk overdag vol met kantoorpersoneel dat er werkt, maar niet woont; ’s avonds komen de mensen per metro terug naar de wijken waar ze wonen, maar niet werken. Deze twee groepen leven langs elkaar. En recreëren? Dat doen ze elders, maar niet in Zuidoost, in tegenstelling tot de bewoners die er decennia geleden neerstreken. Artikel gaat verder onder kaart Gleone Linger-Rozendaal (65) behoort tot die laatste categorie. Zij organiseert regelmatig activiteiten voor senioren in buurtcentrum Cleofa, zoals karaoke, kaarten of gewoon kletsen en koffiedrinken. Zij herinnert zich dat er vroeger in zomervakanties bussen vanuit buurthuizen reden, om de senioren naar een pretpark of naar het Dolfinarium te brengen. “Je kreeg kort tevoren een folder thuis, waarop je je kon intekenen voor allerlei activiteiten. Dat was ontzettend spannend.” Maar de buurthuizen die dat organiseerden zijn intussen gesloten. En dus doet Linger-Rozendaal het zelf maar. Stadsgeograaf Pocornie – zelf geboren en getogen in de Bijlmer – zegt dat de mentaliteit van nieuwkomers in de wijk verschilt van die van de gevestigde bewoners. Er zijn zeker nieuwe bewoners die wat van het lokale mee willen krijgen, zegt hij, maar het gros bekommert zich niet snel om jongeren, senioren of winkeliers in de buurt. Zo beleeft ook een 25-jarige nieuwe bewoner van Karsp het, die bij een communicatiebureau in Utrecht werkt en graag nabij het Bijlmerstation wilde wonen: “Laatst reed ik in een Uber langs het Nelson Mandelapark en realiseerde me dat ik daar nog nooit was geweest.” Hoewel Stefan Polderman graag in dit huis wilde wonen, gaat hij voor een hapje eten naar andere delen van de stad. Nick Neuschell pakt liever de metro naar het Amstelstation om daar in de buurt een restaurant op te zoeken. Tekst gaat verder onder afbeelding Dat geldt overigens niet voor iedereen. De 34-jarige Bart Hagel woonde al vijf jaar in Gein, verderop in Zuidoost, en heeft gebruikgemaakt van de voorkeursregeling voor inwoners van het stadsdeel voor Karsp. Hij gaat regelmatig naar eettentje Oma Ietje verderop, of naar de bioscoop op de Johan Cruijff Boulevard. Wat valt hem op? “Hier wonen veel dezelfde mensen, allemaal tussen de twintig en veertig jaar. En in Gein zag ik veel meer mensen uit Suriname en de Antillen.” Karsp is niet het eerste bouwproject dat de komst van nieuwe bewoners in Zuidoost aankondigde. Vijf minuten fietsen zuidwaarts, bij station Holendrecht, vindt men het indrukwekkende complex OurDomain, dat uit drie gebouwen bestaat en ruim 1500 studio’s aanbiedt aan studenten, starters en jonge gezinnen. Het eerste gebouw is in de zomer van 2020 opgeleverd. De goedkoopste studio kost zo’n 667 euro voor 21 vierkante meter: een vierkantemeterprijs van 31 euro per maand. Je krijgt er wel een hoop voor terug. In het gebouw vind je een sportschool, koffiebar Vascobelo, studie- en werkruimte, beveiliging en zelfs een Jumbosupermarkt. Wouter Pocornie herkent dit soort gebouwen uit duizenden. Het gaat om projecten waar de woonruimte zo wordt geoptimaliseerd dat je in feite samenwoont: je deelt de wasmachines en woonkamers. Volgens hem woont in dit soort gebouwen ‘de minst loyale groep’ bewoners van Zuidoost. Hij typeert een klasse van jonge expats, die niet per se in Amsterdam hoeven te wonen: ze vinden Amsterdam aantrekkelijk, maar blijven hier kort, en gaan dan door naar steden als Berlijn of Londen. Zoals een 27-jarige Canadese bewoonster in OurDomain zegt: “Ik woon al zes jaar in Amsterdam. Misschien wordt het tijd voor een nieuw avontuur.” Een 20-jarige Duitse vrouw, bezig met de afronding van haar bachelor communicatiewetenschappen, zegt dat ze vooral voor het gebouw hier kwam wonen. Niet voor de buurt. Ja, wonen, werken, recreëren, het gebeurt allemaal wel in Zuidoost, maar zoals stedenbouwkundige Siegfried Nassuth het ook bedoeld had? In Zuidoost lijken mensen het niet te combineren, maar te kiezen tussen de opties. Ton de Langen heeft sinds 2014 een fotozaak in de Amsterdamse Poort, het winkelcentrum op een kwartiertje loopafstand van de woontorens van Karsp. Al jaren is het er rustiger, zegt hij, als voorzitter van de ondernemersvereniging. Waar volgens hem tien jaar geleden 220 winkels in de Poort te vinden waren, zijn dat er nu 120. “Ze zeggen: we gaan hier woontorens neerzetten, de midden- en hogere klasse komt hier, het wordt booming!” Maar nee. “De mensen uit de middenklasse die hier komen wonen, die willen allemaal Nike- en Primarkwinkels.” Anders winkelen ze liever in Oost, Diemen of Amstelveen. “Als ze die route eenmaal gevonden hebben, komen ze niet meer zo makkelijk terug.” Het is dan ook niet zomaar dat de Poort nu verbouwd wordt. Alles wordt uit de kast getrokken om nieuwe bewoners naar de Poort te lokken. Grote ramen en hoge luifels moeten het winkelcentrum tekenen. De Langen zegt dat de ondernemers al jaren meebetalen aan een groot scherm op het Bijlmerplein à 68.000 euro, waar overigens geen reclame voor de winkels van de Poort op verschijnt. Tekst gaat verder onder afbeelding. De winkels in de Poort zullen met de verbouwing een nieuwe locatie toegewezen krijgen van verhuurder CBRE, die vanaf dan een hogere huur vraagt: 30 euro per vierkante meter erbij, plus tien procent van de omzet. Maandelijks is dat voor De Langen een kostenpost van minstens 3000 euro extra, terwijl de klandizie niet toeneemt. “En dan willen ze ook nog de voorwaarde stellen dat we zondagen opengaan, terwijl dat niet eens rendabel is.” In de Poort is het plots wél druk rond het middaguur, zo tussen twaalf en één, op kantoordagen. Kantoorpersoneel in witte en blauwe overhemden overspoelt het winkelcentrum. Vaak wit, regelmatig blond, herkenbaar aan een keycard die aan de broek of om de nek hangt. Het gaat dan om personeel van ABN Amro (geen keycard), ING (oranje keycard) of energiebedrijf Vattenfall (gele keycard). Ze staan in groepen van twee of drie te wachten bij de Surinaamse toko of lopen een rondje door het winkelcentrum. De 26-jarige Vattenfallmedewerker Jack Verbeek gebruikt zijn pauze vaak voor een bezoekje aan de kaasboer, anders de Lidl. Soms trakteert hij zichzelf op een Surinaams broodje. Hij woont zelf in Amstelveen, zijn Australische collega Rosie Burling (29) sinds een jaar in De Pijp. Verbeek: “Voor mij is dit Amsterdam op zijn best. De chique kantoormensen die tussen de lokale bewoners rondlopen.” Omdat hij meer binding wilde met de buurt waar hij werkt, gaat hij er tegenwoordig ook naar de kapper. Al is het maar om de naam – ‘Bigboyz Beautysalon’. Je moet het hebben van dat kantoorpersoneel, zegt Bida Darshoen (73) in wijkcentrum Cleofa aan de Bijlmerdreef, terwijl ze koffiedrinkt met Gleone Linger-Rozendaal. Ook zij herkent de lange rijen van mensen die broodjes komen halen in de pauzes. “Ons eten, dat vindt het kantoorpersoneel geweldig.” Maar de keerzijde is dat het kantoorpersoneel ’s avonds wegrijdt of de trein pakt, en de wijk weer verlaat. “Ze komen hierheen en ze trekken weer weg. Hier wonen willen ze niet.” Ze merkt dat het contact op straat hierdoor ook vluchtiger is geworden, gejaagder. Meer zoals het in de stad is. “De Poort lijkt één grote kantineruimte,” zegt creative director Karim Khamis, geboren en getogen in de Bijlmer. Voor de VPRO maakte hij de korte serie Bims in de lobby over de flat waar hij opgegroeid is, Geldershoofd. Dat deed hij omdat hij zijn herinneringen aan de Bijlmer wil opslaan. Als hij nu naar de Poort kijkt, voelt hij vooral verlies. Als kind heeft Khamis de Bijlmer al zien veranderen. Van de iconische honingraatflats werd zo’n 50 tot 60 procent gesloopt, eengezinslaagbouw kwam ervoor terug. Hij is niet te spreken over de huidige nieuwbouw. “Voor minimaal 1200 euro per maand?” zegt Khamis. “Ik heb mijn hele leven gewoond in een bouwput, er is van alles gesloopt en uiteindelijk kan ik nog steeds niks vinden. Het voelt als een buurtzuivering.” Tekst gaat verder onder afbeelding. Je kunt zeggen dat hij gefrustreerd is, dat geeft hij toe. Zeker omdat hij merkt dat nieuwe bewoners van de Bijlmer merken dat ze er toch liever niet willen wonen. Hij wijst naar pas opgeleverde nieuwbouwwoningen in Kraaiennest, die continu leegstroomden. Wouter Pocornie wijst naar Kleiburg, door woningbouwcorporatie Rochdale symbolisch voor 1 euro verkocht. De flat kwam in handen van een consortium dat het gebouw tot casco stripte, waarna enthousiastelingen de appartementen naar eigen wens konden verbouwen. De ‘klusflat’ was aanvankelijk bevorderend voor gemeenschapsvorming binnen de flat, zegt Pocornie. Nu zijn er klachten over verkamering. Er zijn zelfs signalen van nieuwe inwoners die klagen over het geluid van spelende kinderen, bij de speelplaatsen en sportfaciliteiten naast de flat. De senioren in wijkcentrum Cleofa herkennen dat beeld. Als ze eten koken met een scherpe geur, zoals masala of zoute vis, willen nieuwe buurtgenoten daar nog wel eens over klagen. Gleone Linger-Rozendaal: “Ik heb al moeite met hoe luid Ghanezen soms praten. Misschien snappen de witte mensen dat al helemaal niet.” Als de senioren aan de Bijlmerdreef gevraagd wordt wat hen opvalt aan de veranderende Bijlmer, noemen ze eerst wat er is verbeterd. De wegen waarin is geïnvesteerd, het groen dat erbij is gekomen, de straten die schoon worden gehouden. Ooit zochten ze zelf een warm welkom, ze zullen zich niet snel hardop uitspreken tegen de nieuwkomers. Ze zijn vooral dankbaar. Wie langer doorvraagt, stuit op de zorgen. Bida Darshoen: “Het is leuk dat Endemol nu hier gevestigd is, bij de Arena. Maar wat heeft een arm gezin uit de buurt hier daaraan?” Gleone Linger-Rozendaal: “De rijken worden rijker, ook hier.” Karim Khamis wijst op de vestiging van boekhandel Athenaeum die recent opende bij het Bijlmerstation. Maar waarom, als twee zussen al drie jaar geleden de Bijlmer Book Store oprichtten, waarvoor ze nog steeds een permanente locatie zoeken? Of denk aan debatcentrum Pakhuis de Zwijger, dat drie jaar geleden een dependance opende in Zuidoost. Dat zulke voorzieningen vanuit de stad nu ook in Zuidoost neerstrijken, is een kenmerk van de veranderende Bijlmer. Het gevaar is echter, zegt Pocornie, dat deze voorzieningen een te groot podium krijgen, waardoor kleine en lokale initiatieven het onderspit delven. Waarom is dat erg? “We praten over de identiteit van de Bijlmer alsof het al honderden jaren bestaat, maar de wijk bestaat pas zestig jaar. Het is een uniek, maar ook kwetsbaar en jong stadsdeel.” Vrezen de ouderen dan ook voor de toekomst van de Bijlmer? Nee, luidt het antwoord unaniem. “Als wij er niet meer zijn, zullen onze jongeren voor de Bijlmer opkomen,” zegt Gleone Linger-Rozendaal. “Zij weten heel goed wat er in de Bijlmer past en wat niet.” Ze zou graag nog een uitwisseling doen met de ouderen uit de rest van de stad. "Dat wij bij hen op bezoek komen voor een Hollandse borrel en zij bij ons om ons eten te proeven. Laatst ging ik nog naar de Dapperstraat met de bus, en bedacht ik me: o, ik kom hier eigenlijk nooit.” Jongens uit de Bijlmer – Défano Holwijn, Humberto Tan – zijn pioniers geweest in entertainment, zegt Karim Khamis. De taal die op straat in de Bijlmer wordt gesproken, is ook onder Groningse jongeren te horen. En de politieke discussies die in de Bijlmer speelden, zoals over Zwarte Piet, worden nu in het hele land gevoerd. Khamis: “Alle Nederlanders houden van de Bijlmer, of ze dat nu weten of niet.”||https://www.parool.nl/amsterdam/ook-amsterdam-zuidoost-is-booming-maar-niet-voor-iedereen-van-alles-gesloopt-en-ik-kan-nog-steeds-niks-vinden~b3a46cb8/
2022-08-27||Op een democratisch daklandschap kijk je naar de stad zoals een astronaut naar de aarde||In de parkeergarage bij winkelcentrum Reigersbos is eigenlijk altijd plek. Op de twee overdekte parkeerlagen kunnen alle klanten die met de auto komen makkelijk terecht. Geen probleem dus dat dit dak in Zuidoost deze zomer tien weken lang dient als atelier en expositieruimte van de Amerikaanse kunstenaar Wes Mapes. “Hierboven parkeren alleen omwonenden die vanuit huis hun auto in de gaten willen houden,” zegt Sjoerd Jurkovich van festival Roef. Het festival vraagt al jaren aandacht voor de potentie van daken in Amsterdam. Vijf exposities in Zuidoost zetten deze zomer de schijnwerpers op lege daken als broedplaatsen voor experimentele kunst en cultuur. Van oudsher worden daarvoor verlopen terreinen langs de stadsrand en leegstaande panden gebruikt, de ‘rafelranden’ van de stad, maar die zijn de laatste jaren steeds verder opgeschoven onder druk van bevolkingsgroei en gentrificatie. Kunstenaars en initiatieven die niet meteen geld opleveren, vragen zich bijna wanhopig af waar ze in en om Amsterdam nog terechtkunnen. Nou, hier dus. Op het dak. Op het parkeerdek heeft Mapes zijn installatie opgericht, een soort piramide van steigerpijpen naast zijn atelier in een glazen kas. Maar Roef ziet op parkeerdekken die maar zelden worden gebruikt ook mogelijkheden voor tijdelijke parken, evenemententerreinen en musea. Bij het Holland Festival is eerder deze zomer een kas ingericht op een parkeergarage bij het Westerpark. “Daar staat het alleen bij een groot event als Awakenings vol met auto’s.” “De behoefte aan ruimte is er gewoon,” zegt Remco Moen Marcar, ook van Roef. Meteen bij de presentatie van de plannen van Mapes werd vanuit de buurt hardop gedacht aan mogelijkheden om neer te strijken op het parkeerdek, voor de buurtkeuken die kookt voor ouderen in Reigersbos bijvoorbeeld, of voor de tai chi-lessen die dan een keer de buitenlucht kunnen opzoeken. Een buurtbarbecue? Dat is misschien beter van niet, met een benzinestation op de benedenverdieping. De daken zijn de nieuwe rafelranden van de stad, volgens Moen Marcar. Ze zijn ook een soort uiteinde van de stad. “Hier op het dak stopt de stad óók, maar dan in een andere dimensie.” Daarmee komen we in de slotaflevering van deze serie tot weer een nieuwe bestemming voor de daken van Amsterdam. We hebben het de afgelopen weken gehad over daktuinen, rooftop bars en dakterrassen waar het goed toeven is hoog boven de stad. Daken bieden extra ruimte voor groen dat verkoeling kan bieden en extra regenwater opvangt. Misschien horen extra woonlagen tot de mogelijkheden, zo bleek in weer een andere aflevering. En zonnepanelen natuurlijk, voor duurzame energie. Het dak is van alle markten thuis en het ligt vaak braak. Nu de stad woekert met elke vierkante meter en de huizenprijzen nog steeds torenhoog zijn, lijkt het dak een goedkoop alternatief. Maar hoe lang nog? In Zuidoost dringt die vraag zich meteen op. De gentrificatie grijpt snel om zich heen. Nergens in Amsterdam stijgen de huren zo snel als hier, zegt Jurkovich. Het was voor Roef reden te meer om dit stadsdeel op te zoeken. De afgelopen zeven jaar waren de dakterrassen boven de Wibautstraat het kloppend hart van het festival. Roef bepleit een ‘democratisch daklandschap’. Openbaar toegankelijk dus. Daktuinen zijn nog te vaak het exclusieve domein van de bewoners van penthouses en hotelgasten, vindt Moen Marcar. Hij noemt als voorbeeld Het Zandkasteel dat momenteel wordt verbouwd van ING-kantoor tot appartementen, werkplekken, horeca en een internationale school. Mét daktuinen, maar Roef heeft er weinig vertrouwen in dat die openbaar toegankelijk worden. “Dat wordt natuurlijk weer iets voor mensen met een pasje.” Door parkeerdekken en andere daken te gebruiken voor kunstinstallaties hopen ze de eigenaren van die panden op nieuwe ideeën te brengen. Die eigenaren, vastgoedmaatschappijen vaak, zijn deze zomer met veel pijn en moeite overtuigd om hun bezit tien weken uit te lenen aan het festival. “We hopen dat ze permanent iets met hun dak willen gaan doen. Dat ze zich afvragen: kunnen we hier niet iets anders mee dan deze lelijke betonnen vlakte? Daken zijn niet alleen voor airco’s, vogels en auto’s. Het zijn plekken waar mensen heel graag zijn.” Roef kijkt ook al verder en probeert zich voor te stellen dat veel meer daken toegankelijk worden gemaakt. Bijvoorbeeld in het toekomstscenario dat pakketbezorging nog meer verkeersdrukte meebrengt, zodat dit wordt overgenomen door drones die hun lading droppen op het dak. Jurkovich ziet het al helemaal voor zich. “Grote dakparken die door loopbruggen met elkaar worden verbonden.” Van het dak van techniekmuseum Nemo in een rechte lijn naar de naoorlogse kantoren langs de Wibautstraat en de Weesperstraat. “Misschien kunnen we het zelfs doortrekken naar de Bijlmer.” Het is een futuristisch beeld, maar in Rotterdam waren door loopbruggen verbonden daklandschappen eerder deze zomer al eventjes realiteit. Daar werd dit voorjaar een maand lang een ‘Rooftop Walk’ opengesteld van door bruggen en trappen verbonden daken, met als hoogtepunt een zestig meter lange brug over de Coolsingel. Ook daar was de bedoeling om de stad een toekomstbeeld te schetsen, waarbij de potentie in Rotterdam nog duidelijker is omdat het hart van de stad na de verwoestingen in de Tweede Wereldoorlog is volgebouwd met uitgestrekte kantoren en winkelpanden: veel platte daken van ongeveer dezelfde hoogte. Behalve goed voor de stad is het ook heilzaam voor de inwoners als ze ‘hun stad’ vaker vanaf grote hoogte bekijken, verwacht Jan Henk Tigelaar van Rooftop Revolution, weer een andere organisatie die het gebruik van daken stimuleert. Hij vergelijkt het graag met het overzichtseffect dat bekend is van astronauten die weer met beide benen op de grond staan na hun ruimtereis. “Het is een effect dat ook wel beschreven is in psychologische handboeken.” De ruimtevaarders lijken wel bevangen door een gevoel van verbondenheid met de wereld die van veraf zo nietig leek. Eenmaal thuis voelen ze veelal een intens verlangen om de aarde te beschermen. Diezelfde gevoelens ziet Tigelaar opspelen hoog boven de stad. “Gevoelens van trots, liefde en zorg. Het is het overzichtseffect in het klein, wat je kunt ervaren als je de stad bekijkt vanaf het dak.” Het is een mooie gedachte om deze serie te besluiten: het gebruik van daken is goed voor ons. Tigelaar: “Hier overzie je de mogelijkheden waardoor je denkt: wacht eens even... dit is mijn stad, hier wil ik voor zorgen.” Op zaterdag 3 september organiseert Roef zijn jaarlijkse festival op zes daken in Amsterdam-Oost. Meer informatie op roefamsterdam.nl. De vijf kunstwerken in Zuidoost zijn tot en met 17 september te zien, zie roefamsterdam.nl/rare.||https://www.parool.nl/amsterdam/op-een-democratisch-daklandschap-kijk-je-naar-de-stad-zoals-een-astronaut-naar-de-aarde~b7775ae5/
2022-08-27||Psycholoog Sander Begeer: ‘Mens met autisme is misschien wel te empathisch’||Veel mensen hebben een stereotiep beeld van mensen met autisme: kinderen, met name jongens, die sociaal heel passief zijn, en al hun aandacht richten op één onderwerp, zoals computers of techniek. Maar dit klopt vaak niet, stelt Sander Begeer, hoogleraar diversiteit en autisme aan de Vrije Universiteit in Amsterdam. “Ons beeld van mensen met autisme is sterk verouderd,” zegt hij. “Uit onderzoek dat wij hebben gedaan, blijkt dat ongeveer een derde van de mensen met autisme sociaal juist heel actief is. Zij benaderen mensen wel, maar doen dat op een andere manier dan zogenoemde neurotypische – niet-autistische – mensen gewend zijn. Ook wordt autisme steeds vaker bij vrouwen vastgesteld. Wellicht gebeurde dat voorheen minder doordat vrouwen hun autisme anders uiten of meer camoufleren. Daarnaast zien we ook steeds vaker volwassenen met autisme. Autistische kinderen worden natuurlijk volwassen, maar volwassenen krijgen ook vaker op latere leeftijd de diagnose.” “Empathie is een raar concept. Het impliceert dat je weet wat er in mij gebeurt, maar dat is natuurlijk helemaal niet zo. Wat we definiëren als empathie is gerelateerd aan afspraken over hoe we met elkaar omgaan. We hebben veel experimenten gedaan rond empathie. Dan doe je bijvoorbeeld met een kind een taakje en stoot je ineens je knie, waarna je ‘au!’ roept. De sociale afspraak is dan dat je vraagt of het gaat.” “Eigenlijk zagen we nauwelijks verschil tussen kinderen. We zagen vooral dat het ze geen bal interesseert als jij je knie stoot – of ze nou autistisch zijn of niet. Vroeger dachten we ook dat kinderen met autisme niet snappen dat andere mensen een ander perspectief hebben. Uit ons onderzoek blijkt dat ze dat prima snappen – soms zelfs beter dan controlegroepen. Ze gaan er alleen in hun gedrag anders mee om. Soms zijn ze juist heel erg gevoelig voor het perspectief en de emoties van anderen en komen prikkels van gezichtsuitdrukkingen extra hard binnen. Kleine veranderingen daarin zijn dan heel verwarrend. Misschien zijn mensen met autisme juist wel te empathisch.” “Dat is een goede vraag. Een mooi voorbeeld is dichter Erik Jan Harmens. Hij is laat gediagnostiseerd met autisme. Zijn zoon, eveneens dichter, kreeg als kleuter de diagnose. Ze zijn een beetje jaloers op elkaar. De vader heeft veel alcoholproblemen gehad, tot hij erachter kwam dat hij autistisch was. Hij zegt: had ik het maar eerder geweten, dan had ik goede ondersteuning kunnen krijgen. Zijn zoon zegt juist dat hij altijd vanuit het kader van autisme is bekeken en nooit voor de leeuwen is gegooid. Het heeft dus voor- en nadelen. Enerzijds heb je bij een vroege diagnose betere ondersteuning en krijg je meer begrip vanuit de omgeving. Anderzijds is autisme vooral een mismatch tussen het individu en zijn omgeving. Dus als de omgeving gewoon goed past bij jouw functioneren als persoon met autisme, is er geen probleem.” “Je ziet twee bewegingen. Vanuit het medische model van autisme kijk je naar genezing. Dat ligt extreem gevoelig. Daarnaast heb je het sociale model, dat stelt dat autisme gewoon een van de manieren is waarop je in het leven kunt staan. Veel mensen zeggen zelf: ‘Ik zit echt anders in elkaar, en dat kan tot problemen leiden. Maar die problemen komen niet alleen door mij, die komen ook doordat de wereld is ingericht op neurotypische mensen.’ We zien linkshandigheid ook niet als stoornis. Problemen komen bijvoorbeeld puur doordat scharen meestal voor rechtshandigen zijn gemaakt. Vroeger werd homoseksualiteit ook gezien als een stoornis, maar daar denken we nu ook anders over.” “Dus in een behandeling moet je er in sommige gevallen alles aan doen om een kind de mogelijkheid te geven te leren en te groeien. Daar wordt het kind uiteindelijk zelf ook gelukkiger van. Anderzijds moet je de omgeving aanpassen en moeten we in zijn algemeenheid de manier aanpassen waarop we over autisme denken.” “Vroeger zei men vaak: mensen met autisme zijn anders, die snappen het niet. Je kunt net zo goed zeggen: die neurotypische mensen, die zijn echt idioot. Ze gaan eindeloos bij het koffieapparaat ouwehoeren terwijl dat geen enkele functie heeft, ze maken continu oogcontact, ze doen de hele tijd alsof ze weten wat iemand anders voelt en wil, terwijl ze dat helemaal niet weten. Ze zijn immers niet helderziend.”||https://www.parool.nl/wereld/psycholoog-sander-begeer-mens-met-autisme-is-misschien-wel-te-empathisch~b8c478bf/
2022-08-27||Een afkoelperiode na aanschaf leidt tot minder moorden||‘In 2016 woonde ik in Philadelphia, een stad die geteisterd werd door vuurwapengeweld. Met mijn Europese bril op vond ik het altijd ‘slecht’ dat zoveel Amerikanen thuis een wapen hadden. Sommige locals waren het niet met mij eens. Ik wilde daarop eens écht uitzoeken of wapenbezit tot meer moorden leidt. Samen met econoom Christoph Koenig ben ik een groot onderzoek gestart. We focusten ons op een periode van zes maanden in 2012 en 2013, toen de wapenverkoop in Amerika tot ongekende hoogten schoot. Dat had te maken met de herverkiezing van Barack Obama en met een dramatisch schietincident op de basisschool Sandy Hook. Veel Amerikanen rekenden erop dat er strengere wapenwetgeving aan stond te komen en schaften een vuurwapen aan. In 35 Amerikaanse staten krijgt een klant het wapen meteen mee als hij het koopt. In 15 andere staten is opzettelijk een wachtperiode ingebouwd. Dit blijkt cruciaal. Ik vergeleek voor alle Amerikaanse staten het online zoekgedrag naar vuurwapens, de geregistreerde wapenaankopen en de moorden die waren gepleegd. Na meer dan anderhalf jaar rekenen, analyseren en controleren kwamen we erachter dat in de staten met vertragende wetgeving evenveel interesse is in de aanschaf van vuurwapens, maar dat er uiteindelijk minder wapens worden verkocht. En dat is niet het enige. In de staten met vertragende wetgeving worden 2 procent minder moorden met een handwapen gepleegd. Dat betekent omgerekend dat in de onderzochte periode in de 35 staten zónder vertragende wetgeving ongeveer tweehonderd moorden voorkomen hadden kunnen worden. Triest genoeg waren de slachtoffers van deze ‘extra’ moorden overwegend vrouw, meestal van middelbare leeftijd, en in hun eigen huis omgebracht na een echtelijke ruzie. Kortom: een afkoelperiode na aanschaf leidt tot minder moorden.’||https://www.parool.nl/wereld/een-afkoelperiode-na-aanschaf-leidt-tot-minder-moorden~b0e4d038/
2022-08-27||Gemeenten moeten nog dit jaar 20.000 statushouders huisvesten||Gemeenten moeten nog dit jaar 20.000 statushouders huisvesten, waar dat er aanvankelijk 13.500 waren. Dat is de kern van een pakket maatregelen om de asielcrisis aan te pakken, waarvoor het kabinet 730 miljoen euro uittrekt. In de eerste helft van volgend jaar moeten nog eens 20.000 tot 24.000 mensen met een verblijfsstatus onderdak krijgen. Ook moeten vóór 2024 37.500 flexwoningen worden geregeld. Veel erkende vluchtelingen kunnen nu niet doorstromen naar reguliere woningen en houden plekken bezet in asielzoekerscentra. Het kabinet wil ook dat er tijdelijk geen nareizigers naar Nederland komen. Er zitten nu ruim zevenduizend mensen in de asielopvang vanwege gezinshereniging. Maandag dient een kort geding van het Centraal Orgaan opvang asielzoekers (COA) tegen de eigenares van het zogenoemde ‘asielhotel’ in Albergen. Ze probeert onder de verkoop aan het COA uit te komen, omdat vooraf niet duidelijk zou zijn verteld dat er asielzoekers en/of statushouders gehuisvest worden. Het COA weerspreekt dat. (ANP)||https://www.parool.nl/nederland/gemeenten-moeten-nog-dit-jaar-20-000-statushouders-huisvesten~b4672b06/
