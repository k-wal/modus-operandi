2022-08-09||Problemen in de fietsenbranche: gecancelde beurs en maandenlange levertijden ||Een driedaags evenement met zeker 30.000 bezoekers waar de allernieuwste racefietsen en ontwikkelingen in ‘fietsland’ worden tentoongesteld. Klinkt ideaal voor de fietsliefhebber, maar haalbaar is het dit jaar niet. Volgens Esther Driessens van de Jaarbeurs is het dit jaar niet mogelijk om bezoekers van de Bike Motion fietsbeurs een ‘totaalbeleving’ te bieden. “Verzendings- en leveringsproblemen in de branche zorgen ervoor dat we te weinig kunnen laten zien aan bezoekers. Dat komt door de pandemie, maar ook door de oorlog in Oekraïne,” zegt Driessens. “De producten die bij fietsleveranciers binnenkomen gaan direct naar de klanten toe, momenteel hebben deze leveranciers niet de mogelijkheid om die fietsen drie dagen tentoon te stellen. Een kleinere vorm van de beurs wilden we niet, dus hebben we ervoor gekozen de beurs te verplaatsen naar volgend jaar.” Een tekort aan fietsen dus. Niet alleen Bike Motion heeft daar last van: hetzelfde probleem is voelbaar bij de fietsenzaak ‘op de hoek’. “Nieuwe fietsen leveren duurt tegenwoordig maanden,” vertelt Jorik van BVD Tweewielers in de Tweede Jacob van Campenstraat in Amsterdam. “Zeker als iemand een andere kleur of maat wil, moet er lang gewacht worden.” De tijd waarin je een winkel binnenstapt en meteen wegloopt met een nieuwe fiets is voorbij, zegt ook Martijn Jansen van Kok Fietsen aan de Nachtegaalstraat in Utrecht. Vooral bij de fietsen die Kok zelf samenstelt loopt de wachttijd voor onderdelen op. “Als klanten daarom vragen geven we duidelijk aan dat de levertijd echt lang is. Dat is momenteel bij elke winkel zo. Als je een mooie racefiets bestelt is de kans groot dat-ie pas volgend jaar oktober wordt geleverd, en zelfs daar kan je niet echt op rekenen.” In coronatijd werd fietsen populairder, zegt Jansen. “Iedereen ging fietsen of wandelen, wilde iéts doen. Racefietsen en sportfietsen zijn sinds corona enorm in trek.” Diezelfde pandemie zorgde ook voor problemen met de levering van onderdelen, vertelt Joen Pielage, monteur bij fietsenzaak Freem aan de Utrechtse Gansstraat. “Heel specifieke onderdelen waren soms al wat lastig te importeren, veel moet uit het verre oosten komen, maar sinds corona is het echt moeilijk geworden. Het is alsof een zuchtje wind een kaartenhuis heeft doen instorten,” aldus Pielage. Volgens hem gaat het niet specifiek om één onderdeel dat lastig te verkrijgen is. “Dan zijn het de banden die moeilijk leverbaar zijn, een tijdje later zijn het de cassettes. Er zit niet één lijn in,” aldus de monteur. Ook Jansen merkt dat. “Toen corona begon zat alles in één keer dicht. Nu zitten we met de naweeën. In veel landen zijn fabrieken dichtgegaan, overal waren weer andere regels. Er is een soort 'file’ ontstaan.” En de stevige personeelstekorten zijn voelbaar in de fietsenbranche, zegt hij. “Zeker in de werkplaats zijn handen tekort. Als het druk is moeten we soms ‘nee’ verkopen.” Nicola van de Stadsfiets II op de Ceintuurbaan herkent zich in het verhaal. “Gelukkig hebben we niet veel gedoe in de winkel, maar het blijft vervelend om mensen teleur te stelen. Eigenlijk hebben we er vooral zelf last van, we kunnen de voorraad niet op peil houden. De winkel raakt nu leeg dus we moeten die noodgedwongen opvullen met andere fietsen, waardoor de kwaliteit omlaag gaat. Een fiets die we veel verkopen is pas opgeraakt en zal ergens in maart 2023 weer leverbaar zijn.” En nog zoiets, zegt Nicola: elektrische fietsen. “Vaak is de fiets direct leverbaar, maar de accu dan pas ergens volgend jaar.”||https://www.parool.nl/nederland/problemen-in-de-fietsenbranche-gecancelde-beurs-en-maandenlange-levertijden~b2f7999d1/
2022-08-09||Leden Trainmore in het geweer tegen ‘bizarre’ tariefverhoging||Zeven jaar is Peter Bocxe al tevreden lid van Trainmore, de sportschool met dertien vestigingen in Amsterdam. Tot onlangs, toen hij mail kreeg van Trainmore: zijn tarief gaat omhoog van 29 euro per maand naar 76 euro per maand. Bij sommige vestigingen met meer mogelijkheden gaat het zelfs naar 89 euro per maand voor een abonnement dat maandelijks opzegbaar is. “Deze verhoging is bizar. Het is onredelijk en niet rechtvaardig. Het is namelijk niet zo dat we er iets voor terug krijgen, integendeel,” zegt Bocxe. “Er zijn geen yogalessen meer, de klimmuur is weg en het is er viezer geworden.” Naar een andere sportschool gaan, dat wil Bocxe helemaal niet, maar als er geen redelijke oplossing gevonden wordt dan ziet hij geen andere mogelijkheid. “Ik ben een gewoontedier. Dit is echt een klap in het gezicht en buiten alle proporties.” Op het klachtenforum Klachtenkompas van de Consumentenbond zijn de afgelopen twee weken zo'n twintig meldingen binnengekomen van mensen die het oneens zijn met de verhoging. De Consumentenbond heeft één officiële klacht gehad over de prijsverhoging. Een woordvoerder zegt dat de algemene voorwaarden van nieuwe contracten zijn afgestemd met de Consumentenbond. Op zijn vaste vestiging aan het Singel, de eerste Trainmore in Amsterdam, heeft Bocxe naar eigen zeggen vijftig medestanders gevonden die ontevreden zijn met de werkwijze van de sportschoolketen. Namens die groep had Bocxe maandag een gesprek met een manager. Die heeft hij te kennen gegeven dat ze binnen een week een nieuw voorstel verwachten en anders vertrekken. Volgens oprichter en directeur Marjolijn Meijer hebben de oude abonnees juist jarenlang ‘heel veel geluk gehad’ met het lagere tarief. Voor nieuwe leden gold het tarief al langer, maar de relatief kleine groep die al lang lid is, maakt volgens Meijer gebruik van een tarief dat tien jaar geleden is vastgesteld en dat nooit is verhoogd. Hun verlopen contracten werden maandelijks stilzwijgend verlengd. “We hebben bij hen nooit een prijsverhoging doorgevoerd. Daar kunnen ze ook blij mee zijn. We willen het tarief gelijktrekken, ook uit eerlijkheid naar de rest van onze members.” Meijer wijst op de korting die geldt als leden, net als destijds, een jaar- of tweejaarcontract afsluiten, maar de optie om elke maand op te zeggen is er dan niet meer bij. Bij Trainmore betalen leden met een vast contract voor elke keer dat ze bij de sportschool inchecken een euro minder per maand. Iemand die drie keer per week sport, betaalt volgens het oude abonnement dan 17 euro per maand en dat is niet meer marktconform, zegt Meijer. “Na een stijging in de kosten heeft Trainmore het ledenbestand nog maar eens onder de loep genomen.” De focus lag eerst simpelweg niet op het verhogen van de tarieven voor de vergeten groep. “Nu is er een inflatie van 12 procent, we hebben een huurverhoging van 40-50.000 euro per jaar, energie is drie keer duurder geworden en de personeelskosten zijn gestegen.” Volgens Meijer staat er wel wat tegenover de prijsverhogingen. “We zijn het filiaal aan het Singel volledig aan het verbouwen, er is vorig jaar nieuwe krachtapparatuur gekomen voor 300.000 euro. En nu wordt de cardioapparatuur vervangen, douches en kleedkamers worden vernieuwd en er komt 600 vierkante meter fitness bij in de kelder waar voorheen nog een postkantoor zat. Ik snap dat de verhoging onverwacht komt, maar wij vinden het gerechtvaardigd en marktconform.”||https://www.parool.nl/amsterdam/leden-trainmore-in-het-geweer-tegen-bizarre-tariefverhoging~b0a05528/
2022-08-09||De FBI deed huiszoeking bij Donald Trump en brak een kluis open. Waarom?||Trump bracht het nieuws zelf naar buiten in een boze verklaring. Zijn strandresort in Florida, Mar-a-Lago, werd ‘belegerd, overvallen en bezet door een grote groep FBI-agenten’, schreef hij. Ze braken ‘zelfs’ een kluis open, volgens de oud-president. Hij was zelf op het moment van de inval in de Trump Tower in New York. Amerika wacht al langer gespannen af of de oud-president zal worden vervolgd. Dat zou ongekend zijn – het gebeurde nooit eerder in de Amerikaanse geschiedenis. Trump en zijn naaste adviseurs zijn onderwerp van meerdere strafrechtelijke onderzoeken. De meeste ogen zijn gericht op onderzoeken naar zijn pogingen om de verkiezingsuitslag te negeren en de bestorming van het Capitool door opgezweepte aanhangers, vorig jaar. Het zou nu gaan om iets anders: gevoelige en geheime documenten die Trump na zijn vertrek uit het Witte Huis meenam naar zijn villa in Florida. In de Amerikaanse wet staat dat alle memo’s, aantekeningen, e-mails en andere geschreven communicatie van de president bewaard moeten blijven in de overheidsarchieven. Eerder dit jaar haalde de Amerikaanse archiefdienst al 15 dozen uit Mar-a-Lago met documenten die daar niet thuishoorden. In de dozen zat ook geheime informatie over de nationale veiligheid, dus waarschuwden archivarissen justitie. De federale recherche viel nu binnen, omdat agenten vermoedden dat Trump nog meer geheim materiaal bewaarde in Mar-a-Lago, bericht de Miami Herald. Trumps team zei destijds dat het niet de bedoeling was om dingen achter te houden, maar dat het ging om aandenkens aan zijn tijd in het Witte Huis. Trump nam volgens mediaberichten onder meer brieven mee van buitenlandse leiders, zoals de Noord-Koreaanse dictator Kim Jong Un. Bekend is dat Trump als president zeer onvoorzichtig omging met vertrouwelijke informatie en documenten die in de archieven horen. Hij verscheurde papieren en spoelde ze geregeld door het toilet, vertelden oud-medewerkers aan Amerikaanse media. Nieuwssite Axios publiceerde deze week foto’s van wc-potten met op de bodem papieren met aantekeningen in Trumps handschrift. Een zittende president heeft overigens de mogelijkheid om officieel te bepalen dat informatie niet langer geheim is. Zijn aanhangers reageerden woest op de huiszoeking. Sommigen verzamelden zich met Trump-vlaggen voor het resort om hun steun te betuigen. Trump zelf beschuldigt zijn politieke tegenstanders uit de Democratische partij ervan dat ze het rechtssysteem als ‘wapen’ tegen hem gebruiken. Ook veel partijgenoten stellen dat het om een politiek gemotiveerde ‘heksenjacht’ tegen Trump gaat. Maar de FBI mag niet zomaar een huiszoeking doen - daarvoor is toestemming van een rechter nodig. Die bekijkt of er gegronde redenen zijn om een privéwoning binnen te vallen. Als de rechter akkoord gaat, duidt dat erop dat de recherche bewijs heeft dat mogelijk sprake is van een misdrijf. Dat betekent overigens nog niet dat aanklagers ook hebben bepaald dat Trump zelf de wet heeft overtreden. De straf voor het ongeoorloofd meenemen, verduisteren of vernietigen van presidentiële documenten kan onder meer bestaan uit verbanning uit publieke functies. Dat kan in theorie een groot probleem vormen voor Trump, want hij wil zich opnieuw kandidaat stellen als president. Maar dezelfde bepaling werd oud-minister Hillary Clinton ooit voor de voeten geworpen in haar presidentscampagne, omdat ze gevoelig e-mails via privé-adressen had afgehandeld. Kenners van de grondwet concludeerden toen dat ze wel degelijk gewoon president kon worden. Als de huiszoeking weinig zal opleveren kan Trump de actie van de FBI juist handig gebruiken in een campagne. Hij profileert zich al jaren als de man die namens het volk de strijd aangaat met een bevooroordeelde en ‘corrupte’ gevestigde orde die hem de mond wil snoeren. ‘Als ze zijn huis zijn binnengevallen alleen om geheime documenten te vinden die hij uit het Witte Huis heeft meegenomen, zal hij zonder twijfel in 2024 worden herkozen als president,’ citeert de politieke krant Politico uit de mond van een anonieme jurist. ‘Het zal de grootste fout van de veiligheidsdiensten in de geschiedenis blijken.’||https://www.parool.nl/wereld/de-fbi-deed-huiszoeking-bij-donald-trump-en-brak-een-kluis-open-waarom~b12a7d37/
2022-08-09||‘Gewoon laten liggen en dood laten gaan,’ zei mijn moeder||Mijn moeder moest naar het ziekenhuis. Dagopname. Urologische ingreep. Ik belde haar. Nee, we hoefden haar niet weg te brengen en op te halen. “Ik ga wel met de zoef.” (Zoov is het regionale vervoersysteem in de Achterhoek dat mensen die niet van het ov gebruik kunnen maken van deur tot deur vervoert. Mijn moeder heeft twee moeilijke knieën, mijn broze vadertje kan niet zoveel meer.) “En terug neem ik wel een taxi.” “Dat is natuurlijk onzin,” zei ik. “Wij brengen en halen je.” “Nee, dat hoeft echt niet. Dan moet je helemaal hiernaartoe komen. En het wordt lekker weer.” Ik ergerde me weer groen en geel en liep geagiteerd heen en weer door de kamer. “Maar het zou wel fijn zijn als er iemand bij je vader blijft, want ik wil hem niet zo lang alleen laten. En hij moet ook eten tussen de middag. De vorige keer ging dat helemaal fout.” Ik herinnerde me de keer met de drooggekookte en gloeiend hete fluitketel. “Welke vorige keer?” “O, dat was niets hoor, dat is wel weer goed gekomen. Niets om je zorgen over te maken.” Ik bonkte een paar keer zacht met mijn hoofd tegen de deurpost. Ik wist wat ze zou zeggen als ik zou vragen waarom ik daar niets vanaf wist. “Jij hebt je eigen leven daar en ik wilde je niet lastigvallen.” “We komen vrijdag,” zei ik ferm. “Fijn. Hoe laat, want dan is de koffie klaar als jullie er zijn.” Diep in de ochtend parkeerden we de auto voor hun huis. Mijn moeder kwam net de keuken in geschuifeld toen we de achterdeur openden. Ze had haar schort nog voor. “Ah, daar zijn jullie!” Ik hoorde het koffiezetapparaat gorgelen. We hadden een fles perensap uit het Vechtdal en een mandje perziken meegenomen. “Lekker! Maar ik ben niet ziek hoor,” zei mijn moeder, en ze lachte er vrolijk bij. We gingen in de huiskamer zitten. We moesten een beetje schreeuwen, want mijn vader is wat dovig. “Ik heb eten voor hem besteld. Straks komt iemand dat brengen,” zei mijn moeder. “Ze komen achterom. Wil je de bakjes uit de doos halen en de doos meteen weer meegeven? Hoeven ze er niet nog een keer voor terug te komen.” We spraken af dat ik bij mijn vader zou blijven en dat M. mijn moeder naar het ziekenhuis zou brengen en zou wachten tot ze zou worden opgehaald voor de operatie. Mijn moeder, kijkend naar mijn vader: “Hij gaat straks een paar uur slapen. Maar als hij niet wakker wordt: niet 112 bellen.” Ik verslikte me in een slok koffie. M. was verbijsterd. “Wat zeg je nou?” zei ik. Het leek alsof mijn vader niet had gehoord wat mijn moeder zei. Hij nam met een tevreden gezicht een hap van zijn koekje. “Gewoon laten liggen en dood laten gaan,” zei mijn moeder. Ze dragen beiden een niet-reanimerenpenning, maar deze nuchtere kijk op de zaken overviel me toch. “Maar...” “Zo hebben we dat afgesproken, je vader en ik. Dat moet je beloven. Niet 112 bellen.” Ik beloofde het. Ze keek naar M. “Zullen we gaan?” We liepen met z’n allen naar de achterdeur. Mijn vader zoende mijn moeder. “Wel weer terugkomen hè?” zei hij. (Wordt vervolgd) Maarten Moll schrijft over dagelijkse beslommeringen in de stad. Lees al zijn columns terug in het archief. Reageren? m.moll@parool.nl.||https://www.parool.nl/ps/gewoon-laten-liggen-en-dood-laten-gaan-zei-mijn-moeder~bc722e86d/
2022-08-09||Rijk gaat bij ‘weigergemeenten’ bestemming aanpassen voor azc||De niet gebruikte opvangplekken voor Oekraïners de komende tijd worden benut voor de noodopvang van asielzoekers. Dit extra hulpverzoek heeft staatssecretaris Eric van der Burg (Asiel) bij de burgemeesters van het Veiligheidsberaad neergelegd. Het kabinet beseft dat het hiermee veel vraagt van de regio’s, maar de extra inzet is nodig om te voorkomen dat er mensen op straat slapen, heeft Van der Burg de burgemeesters op het hart gedrukt. De situatie in Ter Apel is onhoudbaar, zegt de staatssecretaris. Het Veiligheidsberaad bespreekt het verzoek de komende dagen en weken met Van der Burg, zegt voorzitter Hubert Bruls, burgemeester van Nijmegen, en laat zich er nu nog niet over uit. Bruls benadrukt dat de veiligheidsregio’s nu al tegen de grenzen van het uitvoerbare aan lopen en dat al vaker is gezegd dat de gemeenten tot 1 oktober extra crisisnoodopvang kunnen leveren. “We zien wel dat de situatie in Ter Apel onmenselijk en onwenselijk is, dus misschien kan het wat langer duren,” aldus Bruls. Er zou echter nog niets beloofd zijn over nog eens 5625 crisisplekken. Sommige kortetermijnmaatregelen om de druk op het aanmeldcentrum Ter Apel te ontlasten, lopen niet goed. Er zijn twee cruiseschepen besteld waarop asielzoekers kunnen worden opgevangen, maar geschikte locaties zijn nog steeds niet gevonden, laat een woordvoerder van de staatssecretaris weten. De eveneens gemaakte afspraak om 7500 vluchtelingen die in Nederland mogen blijven, versneld vanuit asielzoekerscentra te plaatsen in een reguliere woning, ‘loopt totaal niet’, zegt de woordvoerder. “Gemeenten willen wel en doen hun best,” maar onder meer de krapte op de woningmarkt en de wachtlijsten voor andere spoedzoekers spelen de overheid parten, verduidelijkt ze. Als een gemeente blijft weigeren de bestemming aan te passen van een gebouw dat als asielzoekerscentrum (azc) kan fungeren, dan gaat het kabinet dat doen. Het kabinet wil liever niet dat het zover komt, maar houdt vanaf nu dit instrument paraat, zo schrijven staatssecretaris Van der Burg en minister Hugo de Jonge (Volkshuisvesting en Ruimtelijke Ordening) aan de Tweede Kamer. De asielcrisis is zo groot, dat het rijk meer instrumenten nodig heeft om de regie te kunnen pakken bij het openen van nieuwe opvanglocaties. De veiligheidsregio’s hebben maandag nogmaals bij Van der Burg aangedrongen op een structurele oplossing, die van het kabinet moet komen. Daar wordt hard aan gewerkt, zegt de woordvoerder, onder meer aan een wettelijke verplichting voor gemeenten om asielzoekers op te vangen. Zo’n wet is volgens de woordvoerder echter niet van de ene op de andere dag geregeld. Het kabinet pakt daarnaast de overlast en de instroom van kansarme asielzoekers aan. Ook moet het kabinet ervoor zorgen dat mensen die hier niks te zoeken hebben, zo snel mogelijk vertrekken, zo heeft de staatssecretaris aan het Veiligheidsberaad laten weten.||https://www.parool.nl/nederland/rijk-gaat-bij-weigergemeenten-bestemming-aanpassen-voor-azc~b712c80f/
2022-08-09||Neemt Serena Williams afscheid van haar leven als tennisprof? ||Williams won in haar carrière 23 grandslamtitels. Maandag won ze haar eerste wedstrijd in ruim een jaar tijd. De tennisster kwam vanwege een blessure lange tijd niet in actie. “Er komt een tijd in het leven dat we moeten besluiten om een andere richting in te slaan,” zei Williams in een post op Instagram. “Het tijdstip is altijd moeilijk als je zoveel van iets houdt. En wat hou ik van tennis. Maar nu is het aftellen begonnen. Ik moet me focussen op het moederschap, mijn spirituele doelen en eindelijk een andere Serena ontdekken.” Ze wil ook meer tijd besteden aan haar organisatie Serena Ventures, waarmee ze kansarmen in de samenleving steunt. Williams werd in 2017 moeder van een dochter en wil haar gezin uitbreiden. “Maar ik wil zeker niet opnieuw zwanger zijn als professioneel sporter. Ik vind het oneerlijk. Als ik een man was, zou ik blijven spelen en winnen terwijl mijn vrouw het fysieke werk doet van het uitbreiden van ons gezin. Misschien zou ik dan meer als Tom Brady zijn.” Die succesvolle American footballspeler is op zijn 45ste nog altijd actief. Williams doet nu in Toronto mee aan een WTA-toernooi ter voorbereiding op de US Open, het toernooi dat ze in 1999 voor het eerst op haar naam schreef. Ze won in 2017 op de Australian Open voor het laatst een grandslamtoernooi. De Australische Margaret Court is met 24 grandslamtitels recordhouder. “Ik zou liegen als ik zou zeggen dat ik dat record niet wil,” zegt Williams. “Maar ik denk er niet elke dag aan. Als ik in een grandslamfinale sta, dan denk ik aan dat record. Misschien heb ik er wel te veel aan gedacht en heeft dat me niet geholpen.” Williams won ook veertien grandslamtitels in het dubbelspel met haar oudere zus Venus. Op de Olympische Spelen won ze vier keer goud, drie keer in het dubbelspel en een keer in het enkelspel.||https://www.parool.nl/sport/neemt-serena-williams-afscheid-van-haar-leven-als-tennisprof~b2204cea/
2022-08-09||Cillessen sprak met Van Gaal voor terugkeer bij NEC: ‘WK is het doel’||“Het WK is een van mijn grote doelstellingen dit jaar,” zei de 63-voudig international. “Het is fijn dat ik bij NEC elke week een kans krijg. En omdat het hier een vertrouwde omgeving voor mij is, heb ik geen aanpassingsperiode. Dat maakt het een stuk makkelijker.” Het missen van het EK vorig jaar is ‘nog een vervelend puntje’, bekende Cillessen. Hij was vlak voor het eindtoernooi besmet geraakt met het coronavirus, waarna de toenmalige bondscoach Frank de Boer hem niet opnam in zijn definitieve selectie. Cillessen speelde in juni tegen België zijn eerste interland van dit kalenderjaar. Om Cillessen over te halen naar Nijmegen terug te keren kwam geldschieter Marcel Boekhoorn naar Valencia, waar Cillessen voetbalde en woonde. “We hebben gezellig samen geluncht en leuk over dingen gesproken, maar nauwelijks over zaken.” De ambitie van Boekhoorn om met NEC Europees voetbal te gaan spelen, sprak Cillessen ‘enorm’ aan. “Daar heb ik veel zin in. Ik heb er 100 procent vertrouwen in dat de club in een goede situatie zit en kan meedoen om Europees voetbal.” Uiteindelijk was zijn privéleven de belangrijkste reden voor de 33-jarige Cillessen, die in Nijmegen een contract voor drie seizoenen heeft getekend, om voor NEC te kiezen. “Ik wilde terug naar Nederland, dicht bij vrienden en familie. De coronajaren hebben er wel ingehakt. Als je de nodige blessures hebt zit je behoorlijk alleen in het buitenland. Het maakt het privé gezien toch wel beter om op twintig minuten van Groesbeek te zitten – op dat vlak was er geen betere optie dan NEC.” Cillessen heeft nog veel familie en vrienden in Groesbeek, zijn geboorteplaats vlakbij Nijmegen. Cillessen brak door bij NEC en verhuisde in 2011 naar Ajax. Sinds 2016 speelde hij in Spanje; eerst bij FC Barcelona en de afgelopen drie jaar bij Valencia. Het contract van de keeper bij Valencia liep nog een jaar door. Bij het afwikkelen van de laatste details voor zijn vertrek uit Spanje kwamen nog wat ‘ongeregeldheden’ kijken tussen zijn zaakwaarnemer en Valencia. “Dat liep dusdanig hoog op dat het geen prettige situatie meer was,” aldus Cillessen.||https://www.parool.nl/sport/cillessen-sprak-met-van-gaal-voor-terugkeer-bij-nec-wk-is-het-doel~b02f4170/
2022-08-09||Amstelveen gaat zelf omgekeerde vlaggen boerenprotest verwijderen||Volgens locoburgemeester Herbert Raat voelen Amstelveners zich gekwetst door de omgekeerde Nederlandse vlag, die is uitgegroeid tot het symbool van het boerenprotest tegen de stikstofplannen. “De omgekeerde Nederlandse vlaggen zorgen voor verdriet bij andere Amstelveners, zoals bij veteranen en Amstelveners die naasten verloren zijn. Als gemeente hebben we ook een verantwoordelijkheid naar hen.” Eerder maakte veteraan Marco Kroon, drager van de Militaire Willemsorde, al bezwaar tegen de omgekeerde driekleur. Volgens Kroon is het ‘een directe belediging voor de duizenden militairen, burgers, agenten, brandweermannen en alle anderen die in dienst van de Staat der Nederlanden het allerhoogste offer hebben gebracht.’ In Amstelveen hangen onder meer bij de Beneluxbaan omgekeerde vlaggen. Dat gedoogde de gemeente om demonstranten hun standpunt duidelijk te laten maken, maar ‘nu is het tijd om recht te doen aan de gevoelens en opvattingen van alle Amstelveners’, schrijft de gemeente in een persbericht. De oproep vorige week heeft er niet toe geleid dat de protestvlaggen zijn weggehaald. “We hadden gewild dat we als overheid niet hoefden in te grijpen. Maar in Amstelveen houden we rekening met elkaar,” aldus Raat. Het laten hangen of verwijderen van de vlaggen, die door het hele land opgehangen zijn, heeft op sommige plekken geleid tot onrust en discussie. Langs rijkswegen, op viaducten en bruggen haalt Rijkswaterstaat vlaggen en spandoeken weg. Ze zouden een gevaar vormen voor de verkeersveiligheid omdat ze zouden afleiden en zouden kunnen losschieten en op auto’s belanden. Veel gemeenten volgen inmiddels het voorbeeld van Rijkswaterstaat. Vaak geven ze demonstranten een ultimatum om de vlaggen te verwijderen maar daar wordt veelal geen gehoor aan gegeven. Als een gemeente dan zelf besluit om te gaan verwijderen, ontstaat er op sommige plekken onrust. Zo staakte de Drentse gemeente Hoogeveen het verwijderen van de vlaggen omdat er veel negatieve discussie ontstond. En de provincie Zuid-Holland heeft, na het besluit om de vlaggen te gaan verwijderen, verschillende aangiftes gedaan van bedreigingen .||https://www.parool.nl/amsterdam/amstelveen-gaat-zelf-omgekeerde-vlaggen-boerenprotest-verwijderen~b1227532/
2022-08-09||Opinie: ‘Maak onderwijs écht democratisch, dan bloeien leerlingen op’||Decennialang regelen we tot in de kleinste details de ontwikkeling van onze kinderen. De leerling leert niet om na te denken over zijn of haar eigen doelen en hoe die daar komt. Als samenleving geven we daarmee een heel verwarrende boodschap af aan onze jonge generatie. Zou dit micromanagen komen door de angst dat kinderen en tieners geen verantwoordelijkheid aankunnen? In Derry Hannams boek uit 2021 vertelt deze Britse onderwijzer hoe hij experimenteerde met een democratie in zijn klas vol jonge tieners die net het 11+examen – vergelijkbaar met onze eindcito – hadden afgelegd. Hannam beschreef hoe deze leerlingen meer verantwoordelijkheid geven, ze juist méér verantwoordelijk maakte; van anarchie absoluut geen teken. De neergeslagen pubers kregen nieuwgeboren zelfvertrouwen. Literatuurhaters begonnen haiku’s te schrijven en leerlingen zetten uit eigen initiatief verscheidene democratische ‘instituten’ op. In Nederland kennen we verschillende schooltypen, waaronder bijvoorbeeld het Agora of Democratisch onderwijs, die deze visie delen. Leren in vrijheid is een centraal thema op deze scholen. Op de Agoraschool mogen leerlingen volledig zelf bepalen wat ze willen leren. Een coach helpt ze hierbij. Sinds de stichting van de eerste school in 2014 zijn er nu twintig Agorascholen. Het Agoraconcept wordt goed in de gaten gehouden door de wetenschap. Omdat dit onderwijs nog nieuw is, zijn sterke conclusies over de effectiviteit trekken lastig, al zijn de huidige resultaten over het verdere schoolsucces van leerlingen veelbelovend. De Democratische school neemt het een stap verder. Leerlingen mogen niet alleen zelf bepalen wat en hoe ze leren, ze hebben ook net zoveel recht als docenten om beslissingen te nemen over hun school. Dusver zijn er zeven democratische scholen in Nederland aangesloten bij het Eudec (European Democratic Education Community). Een meer democratische school kan onze bevolking klaarstomen voor een evolutie in de Nederlandse democratie. In onderzoek naar de burgerschapsvorming en een democratisch schoolklimaat wordt een duidelijke link gelegd tussen de twee. Leerlingen ontwikkelen meer democratische vaardigheden, krijgen meer vertrouwen in instituten en worden betrokkener burgers wanneer hun school een democratischer klimaat heeft. Daarnaast wordt in de literatuur duidelijk dat een open, democratisch en participatief schoolklimaat geassocieerd is met een hogere mate van civiele participatie, oftewel, burgers voelen zich meer verbonden met hun omgeving en zullen er meer voor over hebben om deze te verbeteren. Met andere woorden, practise makes perfect. We mogen niet verwachten dat een lesje over debatteren bij maatschappijleer leerlingen klaarstoomt voor de democratische wereld. Kinderen moeten beslissingen kunnen nemen. Dat gaat niet wanneer ze van meneer Duif niet naar de wc mogen omdat de bel nog niet is gegaan. Laat leerlingen zelf uitzoeken hoe en wat ze willen leren. Fouten maken mag. Docenten blijven een belangrijke rol spelen als vakexperts en vertrouwenspersonen. Ze zijn nu alleen geen drilsergeants met aktetassen meer. We moeten alleen wel bij de bron beginnen en die ligt grotendeels op school. In mei sprak de NOS over hoe de onderwijsinspectie negatief is over het gros van de burgerschapsplannen van nieuwe scholen. Eén school had daarvoor bijvoorbeeld te weinig concrete leerdoelen geformuleerd en nog geen lesboek uitgekozen. Niet bepaald waar de focus moet liggen als je bang bent voor een slechte burgerschapsvorming. Ik pleit tot alle docenten, directeuren en ander personeel: doe iets échts en betekenisvol met de wet voor burgerschapsonderwijs. Laat dat referendum voor alle veertienjarigen daarom maar snel komen, dan zijn wíj hopelijk daarna ooit weer aan de beurt.||https://www.parool.nl/columns-opinie/opinie-maak-onderwijs-echt-democratisch-dan-bloeien-leerlingen-op~bba7c1e3/
2022-08-09||Studentenflat Acta bestaat 10 jaar: ‘Het nummer van onze gang staat op mijn been getatoeëerd’||“Ik kwam hier midden in de coronatijd wonen. Het was toen best een gekkenhuis. Tijdens de lockdown werd er veel in grote groepen gechilld en dat trok mensen aan van buiten. Dan kwam je random lui tegen in de gangen, die rondhingen in de hoop dat ze hier aan hun sociale trekken konden komen. In februari vorig jaar kwam de politie met meerdere busjes en honden een feestje in het gebouw opbreken. Intens. Voor mij betekent Acta individuele vrijheid én gezamenlijkheid. Ik vond het een zegen dat ik hier woonde tijdens de pandemie, blij dat ik kon levelen en chillen met mijn negentien ganggenoten. Ik kreeg in die tijd ook een studio in Noord aangeboden, maar Acta leek me toch fijner. Hier was altijd iets gaande. Op een goed Actafeestje zijn vrienden en aanhang, niet te veel onbekenden. Laatst was een gangfeestje zo vol met mensen dat ik bijna geen bewoners meer zag. Toen ben ik weggegaan. Ik vind het leuk dat mensen het leuk hebben, maar je moet snappen dat hier mensen wonen. Het is geen club. Al vergeet ik dat zelf soms bijna, met Radion om de hoek. Acta kan ook energierovend zijn. Soms krijg ik last van mijn anxiety, dan zit ik drie dagen op mijn kamer omdat ik niemand wil zien. Toch is het is hier chill wonen. Ik denk dat ik nog wel een tijdje blijf, zeker zolang ik studeer. Ik ben wel blij dat ik wat ouder was toen ik hier kwam wonen. Voor mijn achttienjarige zelf was Acta denk ik iets té vrij geweest.” “In Acta komen uitersten samen. De fitboy die naar lijpe hardcore luistert woonde bij ons op de gang samen met types van de Rietveld. Toch werkte het, omdat je uiteindelijk wel íets gemeen had. Als zeventienjarig meisje uit Twente was ik ook een uiterste. Ik wist niks van de wereld. Het enige dat ik wist, was dat ik naar Amsterdam toe wilde. Ik had moeite een kamer te vinden, en ging na een tip hospiteren in Acta. Die avond had ik meteen een felle discussie met een van de bewoners, over de verschillende huizen van Zweinstein. Die jongen is nog steeds mijn beste vriend. Ik vond het leuk dat mensen in Acta weinig grenzen kenden, zeker in vergelijking met waar ik vandaan kwam. Je kon gewoon tegen elkaar schreeuwen. Ik kwam in Twente uit een hecht gezin, en mijn huisgenoten waren voor mij als een nieuw gezin. We deden alles samen: naar de supermarkt, zwemmen in de Nieuwe Meer, halve dagen voor de tv hangen. Of we gingen uit in Radion, waar we als buren gratis tickets kregen. Toen de club net open was, waren we vaak de enigen daar. Buiten Acta had ik eigenlijk geen leven. Officieel volgde ik een opleiding aan de HvA, maar ik studeerde helemaal niet. Na drie maanden stopte ik, omdat ik werd ik aangenomen voor de BNN Academy. Mijn auditiefilmpje heb ik nog in mijn kamer opgenomen. Omdat je moest studeren om in Acta te wonen, deed ik alsof door mijn baas elk jaar een soort brief te laten tekenen. Ik wilde gewoon niet weg. Een hoogtepunt, in 2015, was ons gangfeest met het thema ‘beige’. In de strijd met andere gangen om het beste feest wilden wij naar nieuwe hoogten stijgen. We vroegen entreegeld, huurden dj’s in en verkochten lachgasballonnen. Er kwam zeker 150 man op af. Toen ik al die mensen in onze woonkamer zag dansen, allemaal in iets beige gekleed, werd ik bijna een beetje emotioneel.” “Ik zei altijd dat ik nooit in een dorp zou wonen. Maar Acta is een dorp. Alleen wonen er dan enkel mensen met wie ik graag wil wonen. Eerst woonde ik hier vier jaar. Toen ben ik voor een studie in Delft naar Rotterdam verhuisd. Toch was ik alsnog elk weekend in Acta. Bewoners zeiden dat ze mij vaker zagen dan sommige huisgenoten. Rond de tijd dat corona uitbrak, verhuisde ik terug. Ik had die periode anders niet getrokken. Natuurlijk heeft Acta ook keerzijden. Het is vaak vies: muizen binnen, ratten buiten, bedwantsen op een van de gangen. Ik douche altijd met slippers aan. Ik ben het zo gewend, dat ik ook bij mijn moeder de douche in stap met slippers. O nee, bedenk ik dan, dat hoeft hier niet. De hoogtepunten van acht jaar Acta? Dat vind ik moeilijk. Ik moet denken aan één zomer, toen bijna alle mannen van de gang op vakantie waren en de vrouwen overbleven. Met zijn achten brachten we veel tijd door samen en leerden we elkaar heel goed kennen. Dat bracht echt een gevoel van verbroedering – nee, verzustering! En ik ben hier verliefd geworden. Mijn vriend woonde lange tijd in de kamer naast me. Eerst waren we alleen vrienden. Op de dag dat hij verhuisde, en zijn vader met al zijn spullen beneden stond te wachten, durfde hij me eindelijk uit te vragen. Nu zijn we verloofd. In een moeilijk jaar voor ons beiden, waarin onze vaders overleden, vroeg hij me ten huwelijk. We wilden óók een positieve herinnering maken. Maar ik ga niet trouwen in Acta hoor, dat gaat me te ver. Als ik mijn master Engineering in Delft heb afgemaakt, verhuis ik. Acta blijft altijd bij me. Op mijn been staat 4.2 getatoeëerd, ons gangnummer.” Sarah: “We hebben nog meegewerkt aan de verbouwing van Acta tot studentenflat. Dat was verplicht als je hier wilde wonen.” Robin: “48 uur in totaal: gipswandjes plaatsen, of muren isoleren met glaswol. In ruil voor het klussen kreeg je ook huurkorting.” Sarah: “Acta was voor ons een manier om goedkoop samen te wonen.” Robin: “We hadden al een relatie voor we hier kwamen wonen. Ik geloof dat ik hier de vierde persoon was die zich inschreef voor een kamer. Via via kreeg ik de plattegrond te zien, zodat ik twee kamers naast elkaar kon kiezen.” Sarah: “Van de ene kamer maakten we ons woonkamertje, in de ander sliepen we.” Robin: “In de begindagen was de sfeer in Acta anders, gemoedelijker. Voordat we introkken, spraken de bewoners van onze gang af in een café om elkaar een beetje te leren kennen. We verfden samen de woonkamer, hingen posters op, schilderijtjes van de kringloop. Als je bij ons binnenkwam, leek het eerder een hele grote huiskamer. Later ging Acta meer op een studentenhuis lijken. Er bleef afval in de gang liggen, er werden gaten geslagen in de dunne muurtjes.” Robin: “Sommige bewoners pisten uit het raam. De wc’s bevonden zich aan het uiteinde van de gang. Wie aan de andere kant woonde, had ’s nachts geen zin om te lopen. En dan was er nog de gangpoeper, die toesloeg in de lift, op de gangen, op iemands kamer. De dader is geloof ik nooit gevonden.” Sarah: “Omdat de de elektronica van het gebouw eerst nog niet helemaal op orde was, ging het brandalarm een tijdje bijna elke nacht af. Dat gelúíd!” Robin: “Verschrikkelijk! Dan was er weer iemand dronken thuisgekomen, begonnen een tosti te maken en halverwege in slaap gevallen. Stond iedereen om 4 uur ’s ochtends buiten voor niks.” Sarah: “Na anderhalf jaar Acta zijn we verhuisd naar Hilversum, waar we een appartement vonden.” Robin: “Twee jaar daarna werden we de eerste bewoners van Acta die een baby kregen, voor zover ik weet. Louise is nu vijf, maar blijft de allereerste ‘Acta-baby’.”||https://www.parool.nl/ps/studentenflat-acta-bestaat-10-jaar-het-nummer-van-onze-gang-staat-op-mijn-been-getatoeeerd~b4da8052/
2022-08-09||Bij Mi-Ami deel je pinxtos in een Miami Vice-achtige jarentachtigsfeer||Op de Jan van Galenstraat, op een plek waar eerder een bruin café zat, is restaurant Mi-Ami geopend, met een pasteloranje plafond en een mintgroene bar met gouden accenten. Buiten vind je een groot terras met felgele parasols, binnen worden op een oude tv films afgespeeld middels een videorecorder. Op de tafels liggen videobanden – de hoezen zijn vervangen door menukaarten. Mi-Ami is de nieuwe zaak van Mingus Verhoeff (33), Joep Haartmans (22), Tom Bruin (21) en Nicky Samuels (29). Verhoeff is tevens eigenaar van Tapmarin in De Pijp en Café Plan West in de Baarsjes. “We wilden een Miami Vice-achtige uitstraling creëren,” zegt hij. Op het menu staan overigens geen specialiteiten uit Zuid-Florida, maar Spaanse pintxos, à €4 per stuk. “In Amsterdam is het aanbod ervan nog niet zo groot, terwijl het heel toegankelijk is en geschikt voor shared dining,” vertelt Verhoeff. Op de kaart staat onder meer de el bistec de chimichurri, met sous-vide gebakken steak, aioli en chimichurri. Voor €17 krijg je een chef’s platter met vijf verschillende pintxos. Bij Mi-Ami kun je terecht voor lunch en diner, maar, zegt Samuels: “Het idee is om er in het weekend een beetje een feestje van te maken, met cocktails en de tafels aan de kant.” Verhoeff licht toe dat een aantal gimmicks voor in de zaak nog onderweg zijn. “Over de ramen komt gele folie, zodat de sfeer binnen altijd zonnig is. Bij de toiletten hangen we walkmans op zodat je tijdens het wachten naar een cassettebandje kunt luisteren.” Bekijk ons overzicht met alle nieuwe winkels, restaurants en cafés. Tips? open@parool.nl||https://www.parool.nl/ps/bij-mi-ami-deel-je-pinxtos-in-een-miami-vice-achtige-jarentachtigsfeer~beefcb2c/
2022-08-09||Luister naar een podcast met oorlogsverhalen tijdens een wandeling door de Plantagebuurt||“Het is een mooi rondje in de directe omgeving van het museum, langs allerlei locaties die herinneren aan wat er tijdens de Tweede Wereldoorlog is gebeurd. Je komt langs plekken die bekend zijn, zoals De Dokwerker en het Namenmonument, maar het merendeel van de verhalen in de podcast gaat over plekken waar je normaal aan voorbijloopt. Kenners vertelden ons dat sommige details nieuw voor ze waren.” “Bijvoorbeeld dat voor het aquarium van Artis tijdens de Hongerwinter illegaal stroom werd afgetapt van de Grüne Polizei in het Koloniaal Instituut. En dat in ziekenhuizen in de Plantagebuurt nepoperaties werden uitgevoerd om deportatie van de ‘patiënten’ te voorkomen.” “Ik vind dwarsverbanden altijd heel interessant. Zo kwam de uitbouw van Gebouw Plancius, waarin het Verzetsmuseum huist, in 1914 tot stand dankzij Jacques Pimentel. Hij is de broer van Henriëtte Pimentel, de leidster van de crèche tegenover de Hollandsche Schouwburg waar zoveel Joodse kinderen werden gered.” “Van elk project leer ik weer wat. Job Cohen, die de Nederlandse versie van de podcast insprak, vertelt een verhaal over een Turkse Jood die in de Plantage Parklaan woonde. Daar wist ik nog niks over.” “Als deze net zo succesvol wordt als de eerste, over de Rivierenbuurt, gaan we daar zeker over nadenken. Het wordt dan waarschijnlijk een wandeling door Oost; daar is natuurlijk ook ontzettend veel gebeurd.” De Podwalk Plantagebuurt is hier gratis te beluisteren (Nederlands en Engels) Luister ook naar de Paroolpodcast Amsterdam wereldstad:||https://www.parool.nl/ps/luister-naar-een-podcast-met-oorlogsverhalen-tijdens-een-wandeling-door-de-plantagebuurt~b53524bf/
2022-08-09||Gustav Klimt draait zich om in zijn graf, met deze toeristenfuik in Amsterdam||Iedereen die al een tijdje kunst maakt, die weet: er bestaan trucjes. Er zijn theoretisch simpele dingen die je kan doen om ervoor te zorgen dat mensen direct onder de indruk zullen zijn van je kunstwerk. Eén: maak je kunstwerk héél erg groot.Twee: maak je kunstwerk nóg veel groter. En als je dat hebt gedaan, kan je de impact verzoveelvoudigen door (drie) een hele omgeving onderdeel van het kunstwerk te maken. En tot slot (vier): voeg een prettig geluid toe. Maak het overweldigend. Succes verzekerd. Handige tip, zou je nu als derdejaars kunstacademiestudent kunnen denken. En dat klopt ook. Want ik durf wel te wedden dat afstudeerders met joekels van kunstwerken veel sneller worden opgepikt op hun eindexamenshow en daarmee een vliegende start in de kunstwereld maken. De vraag echter, en daar wordt het ingewikkeld: als we zo makkelijk vanzelf onder de indruk raken van formaatje HUGE, hoe kijk je dan nog door die maatvoering heen om kunst echt op kwaliteit te kunnen beoordelen? En als het jou lukt om door die grootsheid heen te prikken en te ontdekken dat iets eigenlijk ontzettend ruk is, hoe erg is het dan dat het gros van het publiek wél blij en onder de indruk is van het overweldigende waarmee ze oog in oog staan? Ik vroeg het me deze week af tijdens mijn bezoek aan de nieuwste toeristenfuik van onze stad: Fabrique des Lumières. Nee, ik wist vooraf ook niet goed waar ik heen ging. De advertentie met afbeeldingen van de werken van Gustav Klimt die ik al weken op het reclamescherm in de tram zag, deed vermoeden dat zijn werk ergens in Amsterdam in een grote tentoonstelling te zien was. En ik ergerde me, want het was onduidelijk wáár dan precies. Iedereen die níet van kunst houdt, houdt wél van Gustav Klimt (oké, en van Dalí), dus wees dan even duidelijk in je advertentie, dacht ik. Gelukkig hielp Google me uit de brand. Iets nieuws op het Westergasterrein. Je kunt er niet omheen, want er is een gigagevel op het historische pand aangebracht. En voor 15 euro mag je door een kitscherige gang gevuld met lichtbakken en oude foto’s naar de grote hal waar je een enorme, ruimtevullende video-installatie inloopt waar projecties van het werk van Gustav Klimt de vloer en de gigantische muren bedekken. Overweldigend is het. En de muziek: magisch en bombastisch. Er is een selfiehoek. En Gustav Klimt draait zich om in zijn graf. Maar ja, als een kunstenaar zeventig jaar dood is, vervalt het auteursrecht en mag je zijn of haar werk gebruiken voor wat je maar wil. O ja, en hoe je goede kunst herkent, als iets heel groot is? In de motivatie om de boel zo op te blazen. Integriteit is het codewoord. Tinkebell schrijft elke week een column in Het Parool. Lees al haar columns hier terug.||https://www.parool.nl/columns-opinie/gustav-klimt-draait-zich-om-in-zijn-graf-met-deze-toeristenfuik-in-amsterdam~b655914a/
2022-08-09||Wie rechts van de fiets loopt, stuit op onbegrip en ongemak. Maar waarom?||Het probleem doet zich voor bij het naderen van de ondergrondse stalling. Ik matig snelheid, spring van mijn fiets en kijk naar het einde van de trap of een tegenligger vanuit de kelder naar boven loopt. Welke goot pak ik, de linker of de rechter? Het gemoed houdt het midden tussen hoop en vrees. Hoop, omdat ik mijn fiets door een lege goot probeer te duwen. Vrees, omdat elk moment een andere fietser om de hoek kan verschijnen die in omgekeerde richting dezelfde goot voor zijn banden wil pakken. Ik zal het maar opbiechten: ik ben een rechtsloper. Ik wandel altijd rechts van mijn fiets, ik stap ook op en af vanaf die kant. Ik kan niet anders. Vanaf de linkerkant mijn rechterbeen over het zadel zwaaien voelt onhandig en tegennatuurlijk. Alsof mijn heup te zwak en stijf is. Souplesse ontbreekt totaal bij die beweging, terwijl ik van de andere kant met een elegante sprong meteen in gang schiet. Deze tegendraadse gewoonte brengt in kelderstallingen parkeerangst met zich mee, omdat vrijwel alle mensen aan de linkerkant van hun fiets lopen en het daardoor op trappen en in smalle passages leidt tot ongewenste confrontaties. En dat ligt aan mij, want ik doe het anders. Wanneer ik een kwartier lang bij het station fietsparkeerders observeer, passeert niemand met hetzelfde gebrek als ik. Het houdt geen verband met het zijn van rechts- of linkshandig, verdeeld in 90 en 10 procent van de Nederlanders. Op het forum van de fietsersbond zijn wel medestanders te vinden. Ene Rob schrijft dat hij vaak opmerkingen naar zijn hoofd krijgt geslingerd: ‘U loopt aan de verkeerde kant, meneer!’ Leendert is ook een van de zeldzame rechtslopers: ‘Ook ik maak mee, dat ik halverwege de helling mijn fiets uit de goot moet halen omdat er een tegenligger aankomt. Ik kan daarbij niet rekenen op enig begrip of clementie.’ Op zoek naar het hoe en waarom achter deze afwijking, bel ik Erik Scherder. De professor in de neuropsychologie van de VU hoort de achtergronden opgewekt aan. “Ik heb dit echt nog nooit gehoord,” zegt hij. “Bent u motorisch verder wel helemaal in orde?” Dat kan ik bevestigend beantwoorden. Ik schrijf, knip, gooi, eet en tennis met rechts. Voetballen doe ik ook voornamelijk met het rechterbeen. Met skateboarden en handboogschieten lijk ik wel met een ander standbeen voor te staan dan anderen. Misschien heeft het te maken dat we bij het leren fietsen een van onze ouders altijd aan een bepaalde kant meeliep. “Dat is bij mijn kinderen in ieder geval nooit een bewuste keuze geweest, dus dat kan ik mij niet voorstellen,” zegt Scherder. Of houdt het verband met de ketting, altijd aan de rechterkant van het rijwiel? Een bulderende lach volgt. “Ik heb nog nooit aan het schoonhouden van mijn broek gedacht bij het afstappen.” Een kort college over het functioneren van hersenhelften volgt. “Uw rechterkant wordt aangestuurd door de linker hersenhelft. En andersom. Alle banen lopen gekruist. Het kan bijvoorbeeld zijn dat uw rechter hersenhelft dominanter is, die kant staat voor ruimtelijke informatieverwerking. Als u rechts van de fiets staat, kijkt u het beste in de ruimte links van u.” Scherder vraagt of hij een paar uur later mag terugbellen om de kwestie in de wetenschappelijke literatuur te zoeken. Hij geeft mij de opdracht mee om te onderzoeken welke hand ik aan het stuur houd als ik met één hand fiets. Zelf stapt hij vanaf de linkerkant op zijn fiets door eerst zijn linkervoet op het pedaal te zetten en rechts daarna over het zadel te zwaaien. In een onderzoek naar het op- en afstapgedrag van fietsers, uitgevoerd door onder anderen Rosemary Dubbeldam, zie ik dat de manier van Scherder een generatiekwestie is. Mannen van een bepaalde leeftijd – de professor is 70 jaar oud – hebben het vroeger zo geleerd, versterkt door een afnemende soepelheid van het gestel. Dick de Waard, verkeerspsycholoog aan de Rijksuniversiteit Groningen, wijst op het feit dat de standaard altijd links zit. Rechts afstappen is dus uiterst onhandig, omdat ik steeds om moet lopen om de fiets te parkeren. Wel zegt De Waard dat het op mijn manier veiliger is in drukke verkeerssituaties. Aan de rechterkant bevindt zich immers de berm of de stoep, links passeren auto’s. “We hebben verder geen idee hoeveel mensen hetzelfde doen als jij,” zegt hij. “Het is in ieder geval niet identiek aan de verdeling tussen rechts- en linkshandigen. Daar staat het los van.” De volgende die ik bel is Jeroen Koffeman, als technisch manager van ProRail betrokken bij de ontwerpen van fietsenstallingen bij stations. Om maar aan te geven hoe alleen de rechtslopers naast de fiets staan: zelfs Koffeman heeft nog nooit nagedacht over deze kwestie. We worden vergeten en verguisd, net als Rob en Leendert al op het op het forum schreven, het addergebroed van de fietskelders. Koffeman zegt dat ProRail, verantwoordelijk voor al het meubilair rond het spoor, volledig meegaat in de rechts geörienteerde samenleving. “Het is niet heel spannend. Op stationstrappen naar de perrons houdt iedereen rechts, inchecken met de ov-pas gebeurt met de rechterhand.” Een andere manier is er volgens Koffeman ook niet. “Op stations hebben we maar een bepaalde beschikbare ruimte. Dan bestaat niet de luxe om riante trappen te bouwen. In de ontwerpfase houden we rekening met het maximumaantal reizigers, aan de hand daarvan bepalen we de breedte van looproutes.” Ik trek de voorlopige conclusie dat het bij mij om een geboren afwijking gaat, iets in de hersenen, en niet over een aangeleerde handeling. Als dat wel zo was, had ik met de positie van de standaard en de kettingkast meer vanaf de linkerkant gedaan. Bovendien is links lopen naast de fiets sociaal gewenst en conflictvermijdend op trappen. Scherder kan in de literatuur ook geen eenduidig antwoord vinden, laat hij na uren van studie weten. “Maar ik ben er wel achter dat mijn vrouw het ook doet. Ze is briljant, dus dat zegt ook veel over u.” De professor ziet in zijn eigen opstapgedrag – ik durf hem niet te zeggen dat het een kwestie van leeftijd is – de dominantie van het rechterbeen. Dat hebben de meeste mensen. Voetballers gebruiken meestal links als standbeen om met rechts hard en precies te schieten. Ik ook. Toch verdwijnt die voorkeur zodra ik bij een fiets in de buurt kom. Terugkomend op zijn opdracht: als ik met één hand fiets, doe ik dat met rechts. Ook tegenstrijdig met het grootste deel van Nederland. “Links is juist belangrijk in het gevoel voor diepte, essentieel voor de coördinatie en veilig fietsen.” “U merkt wel: er bestaat geen sluitende verklaring voor dit fascinerende exces. Een antwoord is niet in cement gegoten, samen komen we tot een benadering, maar niet meer dan dat. Er blijft altijd een variatie zitten in hoe mensen zijn en doen.” Van Scherder mag ik er verder geen conclusies aan verbinden. Nou ja, een enkele misschien. “Ons brein is een waanzinnig fenomeen. Dat blijkt maar weer.”||https://www.parool.nl/ps/wie-rechts-van-de-fiets-loopt-stuit-op-onbegrip-en-ongemak-maar-waarom~b2c70e86/
2022-08-09||Prinses Amalia ziet toch af van lidmaatschap Amsterdams corps||De Rijksvoorlichtingsdienst bevestigde dinsdag na berichtgeving van de NOS dat de prinses toch afziet van lidmaatschap van het Amsterdamsch Studenten Corps (ASC/AVSV). De Rijksvoorlichtingsdienst laat niet weten waarom Amalia zich niet aansluit bij het corps. De nieuwe rector van het corps, Annemijn Oskam, laat weten geen vragen te beantwoorden van de media over hun (aspirant-)leden en hun overwegingen. “Dit doen wij dus in het geval van prinses Amalia ook niet,” aldus Oskam. Het besluit van de prinses komt kort nadat bekend werd dat het 34ste lustrumfeest van het corps een aaneenschakeling van grensoverschrijdend gedrag was. Honderden leden reageerden geschokt op de seksueel intimiderende, vrouwonvriendelijke en respectloze speeches die tijdens het herendiner werden gehouden. “Vrouwen zijn niks en niks meer dan een hoer” en “Vrouwen zijn sperma-emmers” zijn twee van de vele uitspraken die tijdens de speeches van het zogeheten herendiner, onderdeel van het lustrum, werden gedaan. Ook werd aangekondigd ‘de nekken van vrouwen te zullen breken om hun lul erin te steken’. Daarnaast dook er een video op van een ingehuurde act op het lustrumfeest waarbij twee vrouwen met ontbloot bovenlijf te zien zijn. Met alleen een gescheurde panty en kleine strings aan bouncen ze geknield op een beat terwijl twee mannen onder hen liggen en met hun gezicht tegen hun billen bonken. Het komt allemaal bovenop de reputatieschade die het corps een jaar eerder al had opgelopen toen de Amsterdamse onderwijsinstellingen alle beurzen introkken na mishandelingen en intimidaties tijdens ontgroeningen. Ook het komende jaar krijgt het corps geen geld van de Amsterdamse universiteiten en de Hogeschool van Amsterdam. Burgemeester Halsema noemde het gedrag van ‘een deel van de mannelijke leden onaanvaardbaar en volstrekt verwerpelijk. De vereniging moet een veilige omgeving zijn voor huidige en nieuwe leden, in het bijzonder voor jonge vrouwen.’ De inschrijvingen voor het nieuwe collegejaar werden door deze gebeurtenissen uitgesteld. Vorige week konden studenten zich dan toch inschrijven. Ondanks alle gebeurtenissen stonden er honderden studenten bij Het Amsterdamsch Studenten Corps voor de deur om zich aan te melden. De studentenvereniging heeft voor komend jaar meer aanmeldingen ontvangen dan er plekken zijn. Amalia, die in september start met de bachelor Politics, Psychology, Law and Economics (PPLE) en in de hoofdstad gaat wonen, stond dus niet in de rij om een van de kleine 500 nieuwe corpsleden te worden. De 18-jarige Fleur, die net als de prinses, PPLE aan de Universiteit van Amsterdam gaat studeren, stond er wel. “Er gebeuren overal wel dingen die niet zouden moeten gebeuren. Ik kan me niet voorstellen dat je nog een keer zo’n domme fout maakt.”||https://www.parool.nl/nieuws/prinses-amalia-ziet-toch-af-van-lidmaatschap-amsterdams-corps~bf7da74d/
2022-08-09||Spreekt Erik ten Hag genoeg Frans om moeder Rabiot de kleedkamer uit te zetten?||Het is raar dat het imago van een professional afhangt van zijn moeder. Adrien Rabiot kan goed voetballen. Ik herinner me een wedstrijd PSG-Barcelona waarin hij de beste man van het veld was. Deschamps blijft hem selecteren voor het Franse elftal. Maar die moeder. Er is een verhaal over een gesprek tussen de TD van Roma en Véronique waarin ze, alvorens te tekenen, een gesprek eiste met trainer Rudi Garcia. Die transfer ging niet door. Rabiot maakt weinig doelpunten en geeft nauwelijks assists. Toch houden trainers van de rijzige middenvelder die kan lopen en koppen als geen ander. Zou Ten Hag weten dat zijn moeder graag elke training van haar zoon bijwoont? Spreekt Erik genoeg Frans om haar de kleedkamer uit te zetten? Ik hoop dat de transfer doorgaat en op tussenshots van maman als ze iets naar Ten Hag schreeuwt.||https://www.parool.nl/sport/spreekt-erik-ten-hag-genoeg-frans-om-moeder-rabiot-de-kleedkamer-uit-te-zetten~b096d0da/
2022-08-09||Issey Miyake, ontwerper van iconische Steve Jobs-coltrui, op 84-jarige leeftijd overleden||De Japanse modeontwerper werd in 1938 in Hiroshima geboren. Daar overleefde hij op 6 augustus 1945 de atoombom; zijn moeder overleed enkele jaren later aan de gevolgen van de radioactieve straling. Miyake studeerde in 1963 af in grafisch ontwerp aan de Tama Art universiteit in Tokio. Vanaf 1965 studeerde hij aan de Parijse modeacademie L’Ecole de la chambre Syndicale de la Couture Parisienne, waarna hij ging samenwerken met onder anderen modeontwerper Hubert de Givenchy. In 1970 keerde Miyake terug naar Tokio en richtte hij zijn eigen modehuis op, Miyake Design Studio. Uit datzelfde jaar dateert zijn beroemde ontwerp van kleding waarop met de traditionele Japanse tatoeëertechniek portretten van Janis Joplin en Jimi Hendrix waren geschilderd. Het combineren van klassieke en innovatieve technieken en materialen kenmerkt Miyakes oeuvre, waarbij hij zich niet liet weerhouden door de grenzen tussen verschillende disciplines. Van ambachtelijke Japanse weeftechnieken tot schoenen uit de 3D-printer: Miyakes experimenten verzetten de bakens van het modebedrijf. In de jaren tachtig pionierde Miyake door te experimenteren met nieuwe materialen als plastic en metalen; zelfs van washipapier, paardenhaar en bladen van raffiabomen maakte hij mode. Aan het eind van dat decennium transformeerde hij de modewereld met zijn origamiachtige ontwerpen, waarvoor hij een nieuwe techniek ontwikkelde om plooien blijvend in kleding te persen. Zijn uitvinding veranderde de modewereld voor altijd: begin juni stond The Wall Street Journal nog stil bij de populariteit van de pleats onder generatie Z in het postcoronatijdperk. Samen met Dai Fujiwara initieerde Miyake in 1998 het project A-POC, een acroniem van A Piece of Cloth, waarbij kledingstukken zo werden ontworpen dat ze volledig uit één draad geweven konden worden. Door de industriële naaimachine te koppelen aan computertechnologie wist hij uit één stuk stof een grote diversiteit aan kledingstukken te ontwerpen. De afvalproductie per kledingstuk werd zo geminimaliseerd, geheel in lijn met Miyakes ideeën over duurzaamheid en recyclen. Een model van A-POC staat in het Museum of Modern Art in New York. Het kledingstuk dat bij het grote publiek misschien wel de grootste bekendheid verwierf was de zwarte coltrui van Apple-oprichter Steve Jobs, het resultaat van een jarenlange vriendschap tussen de twee visionairs. Jobs vroeg hem om een paar truien maar ontving er, volgens de overlevering, honderd. De trui werd zijn handelsmerk. In 2007 richtte Miyake zijn Reality Lab op, een werkplaats voor multidisciplinair ontwerpen waar hij verder experimenteerde met nieuwe productietechnieken. Hij ontwierp er onder meer lampen van gerecyclede petflessen. Om zijn bijdragen aan de modewereld werd Miyake in 2016 benoemd tot commandant in het Franse Légion d’honneur, de hoogste nationale onderscheiding. Hij overleed vorige week aan leverkanker, berichtten diverse Japanse media. De begrafenis was in besloten kring.||https://www.parool.nl/wereld/issey-miyake-ontwerper-van-iconische-steve-jobs-coltrui-op-84-jarige-leeftijd-overleden~ba1b8ebe/
2022-08-09||Nationaal Hitteplan gaat woensdag weer in||De komende dagen wordt het warm en is de kans op een hittegolf groot. Daarom blijft het plan waarschijnlijk gelden tot na het weekend. Het Nationaal Hitteplan, dat ook halverwege juli gedurende drie dagen gold, heeft als doel organisaties, professionals en mensen in de zorg te informeren over de verwachte hitte. Zo kunnen zij ondersteuning bieden aan kwetsbare groepen als ouderen en kleine kinderen. Die kunnen door de hitte gezondheidsproblemen ervaren, waaronder vermoeidheid, hoofdpijn, concentratieproblemen, uitdroging en een hitteberoerte. De grootste kwetsbare groep wordt gevormd door 75-plussers, aldus het RIVM. Op hogere leeftijd verslechtert de prikkel om te drinken en lopen ouderen meer risico om uit te drogen. ‘Het is dus belangrijk dat verzorgers daar extra op letten,’ zegt een woordvoerder. Iedereen, ook mensen in goede gezondheid, dient extra op te letten tijdens tropische dagen. Het RIVM raadt dan ook aan de komende week voldoende te drinken, tijdens de heetste uren van de dag niet te veel te bewegen en huis en hoofd koel te houden met behulp van gordijnen, ventilator of airco. Toen het Hitteplan in juli werd afgekondigd, vonden mensen dat soms ‘betuttelend’, zag de woordvoerder in de reacties. “Mensen zeiden dat ze zelf ook wel merkten dat het warm was.” Voor hen is het plan dan ook niet bedoeld. “We willen instanties als de GGD en het Rode Kruis informeren, zodat zij op hun beurt organisatoren van evenementen, verzorgingshuizen en mantelzorgers instrueren om extra op te letten.” Wie de komende dagen op zoek is naar een verfrissende duik in de stad: wij zetten de beste plonsplekken op een rijtje.||https://www.parool.nl/nederland/nationaal-hitteplan-gaat-woensdag-weer-in~b3d9850d9/
2022-08-09||Meer privacy op WhatsApp: voortaan kun je je onlinestatus verbergen en langer berichten wissen||De aangepaste verwijderfunctie werd maandag door WhatsApp aangekondigd. Berichten wissen kon al in de app, maar hooguit tot een uur na het plaatsen. Na een geplande update kun je 2,5 dag na het typen van een berichtje, de boodschap alsnog weghalen. Dankzij de opgerekte limiet kun je bijvoorbeeld na een nachtje slapen alsnog een bericht wissen waar je spijt van hebt gekregen. Dat is echter geen garantie dat vrienden de weggehaalde boodschap niet zullen zien: als ze notificaties aan hebben staan, hebben ze immers al iets op het beginscherm van hun telefoon kunnen lezen. Door je status te verbergen, weten andere WhatsAppgebruikers niet dat je online bent om een bericht te lezen. Het woordje ‘online’ verschijnt dan niet langer onder je naam bovenin het chatvenster. Het was al mogelijk om leesbewijzen uit te schakelen, zodat anderen niet kunnen zien of je een bericht hebt gezien. Het verbergen van je status zat er al aan te komen: afgelopen maand dook de optie op in een publieke testversie van de app. Nu de functie officieel is aangekondigd, zal die op korte termijn in de app worden toegevoegd. Volgens technologiesite TechCrunch wordt ook geëxperimenteerd met een optie die het onmogelijk maakt screenshots te maken van zogeheten ‘view once’-berichten. Dat zijn berichten die na één keer lezen uit de app worden gewist, maar alsnog eeuwig bewaard kunnen worden als de ontvanger een screenshot maakt. Het is onduidelijk hoe snel de screenshot-blokkade in WhatsApp wordt geïntegreerd, maar volgens een woordvoerder hoopt het bedrijf dit snel te doen. Later deze maand wordt het ook mogelijk een groepsgesprek te verlaten zonder iedere mede-chatter daarvan op de hoogte te stellen. Alleen beheerders van de chat worden dan op de hoogte gebracht. Het is nog afwachten wanneer alle aanpassingen exact in de app verschijnen. Vaak stelt WhatsApp nieuwe toevoegingen geleidelijk voor gebruikers beschikbaar, waardoor niet iedereen er meteen gebruik van kan maken.||https://www.parool.nl/wereld/meer-privacy-op-whatsapp-voortaan-kun-je-je-onlinestatus-verbergen-en-langer-berichten-wissen~bd850647/
2022-08-09||Sandra en dochter Luca: ‘Ik had het wel fijn gevonden als mam me vaker naar bed had gebracht’||“Toen de meiden klein waren, ontdekten we op vakantie een geweldige strandtent op Terschelling, een pareltje in the middle of nowhere. Niet veel later kwam het strandpaviljoen tussen Egmond aan Zee en Castricum aan Zee te koop. Dat ligt ook op zo’n unieke plek waar je niet met de auto kunt komen. We zijn ervoor gegaan. Het is geweldig om op zo’n magische plek te werken. Soms nemen we ’s avonds laat, als het strand helemaal leeg is, een duik in zee en dan glijdt alles van je af. Het eerste jaar was heftig, Sara was zes en Luca drie. Mensen hebben een romantisch idee van een strandtent, dat hadden wij misschien ook. Maar in het seizoen werk je zeven dagen per week van zeven uur ’s ochtends tot elf uur ’s avonds. We hadden het thuis goed geregeld met een au pair, maar ik voelde me toch schuldig. In het begin sprak ze geen Nederlands en als er iets was, belde ze mij en moest ik met de meiden praten en het voor haar vertalen. De kinderen vonden het leuk om op het strand te spelen, maar ze trokken naar ons, ze wilden bij ons zijn. Wij waren alleen maar aan het werk. Als we thuiskwamen, lagen zij al in bed. Het was het zwaarste jaar ooit. Ik heb geleerd om buiten het seizoen zoveel mogelijk leuke dingen samen te doen. De eerste jaren kon dat niet. Toen werkten we ook in de winter, Sjaak op booreilanden en ik in de horeca. Saar en Luuk zijn heel verschillend. Sara is dol op Amsterdam. Luuk studeerde er wel, maar heeft niets met de stad. Ze wilde er ook niet wonen, ze bleef bij ons in Egmond. Saar heeft zelf besloten dat ze een diploma wilde halen en daar keihard voor gewerkt. Toen ze slaagde, was ik supertrots. Ze hebben allebei bij ons op het strand gewerkt. Het is geweldig om je eigen meiden op het terras te zien lopen. Luca ziet dingen. Als het niet goed gaat met iemand, voelt zij dat en probeert ze te helpen. We doen dit nu 24 jaar en houden het niet nog jaren vol. Daarom zijn we op zoek naar een opvolger. We hebben het eerst aan de meiden gevraagd. Die willen niet en dat is goed. We hebben plannen om straks met een campertje naar Ierland, Schotland en Finland te gaan. Het leuke van zo’n campertje is dat Saar en Luuk er ook mee weg kunnen als ze willen.” “Op ’t Zilverzand is het of je terug in de tijd stapt. Geen loungebanken, geen muziek; tot voor kort kon je er zelfs niet pinnen. Pap en mam hebben veel vaste klanten, ze nemen de tijd om naar mensen te luisteren. Ze denken niet commercieel: als iemand het moeilijk heeft, geven ze een bakkie koffie weg. Mam is superzorgzaam. Ik heb bij ze gewerkt en als het 30 graden was, stond ik te puffen met een koude handdoek uit de ijskast terwijl mam in die stikhete keuken kookt en frituurt. Ze heeft pas sinds vorig jaar ventilatoren. Mijn vriend Tim en ik hebben serieus nagedacht over het overnemen van het bedrijf. Het leek ons leuk, maar als we het zouden doen, dan wel met doordeweeks een bedrijfs­leider. Maar dat past niet bij de sfeer. Dat je ouders in het seizoen zo hard werken, heeft twee kanten. Het is leuk om altijd naar het strand te kunnen en vriendinnen op ijs te trakteren, maar ik miste ze ook. Als ik vertel dat ik een au pair had, denken mensen snel dat ik verwend ben. Maar ik had het wel fijn gevonden als mam me vaker naar bed had gebracht. Tegelijk heb ik er onwijs veel van geleerd en ben ik er zelfstandig door ­geworden. Toen ik een jaar of tien was, lazen we in de krant dat de Efteling op 1 april gratis was voor iedereen die voor tien uur binnenkwam. Het strandseizoen was al begonnen, maar we zijn toch heel vroeg op pad gegaan. Ik weet nog hoe speciaal het voelde om daar met zijn vieren rond te lopen. We mochten vroeger een extra week aan de herfstvakantie plakken. We gingen naar Portugal of Spanje omdat mijn ouders dan ook op het zand konden luieren. Voor mij is rust liggen met een drankje, voor hen is dat wandelen. Ik hou best van wandelen, maar de kilometers die zij afleggen, zijn mij te veel. Vroeger sliepen we elk jaar met een groep kinderen en ouders een nacht op het strand, de kinderen in een legertent, de ouders in kleine tentjes. ’s Avonds zochten we met de auto van pap hout op het strand voor een kampvuur. Mijn ouders moeten alles zelf met de auto aanvoeren, de gasflessen om te koken, diesel voor het aggregaat, plus alles wat er gegeten en gedronken wordt. Pap heeft een grote auto en een vergunning om over het strand te rijden. Als ik in die auto rij, ben ik extra voorzichtig, maar mam scheurt met enorm gemak over het strand.”||https://www.parool.nl/ps/sandra-en-dochter-luca-ik-had-het-wel-fijn-gevonden-als-mam-me-vaker-naar-bed-had-gebracht~b01d0328/
2022-08-09||Concertgebouworkest geeft gratis openluchtconcert in Westerpark||Na het succes van het openluchtconcert op de Dam in september vorig jaar geeft het ensemble opnieuw een publiek toegankelijk optreden. In tegenstelling tot de vorige keer hoeven bezoekers geen tickets te reserveren. Het contrast tussen de muziektempel aan het Museumplein en het optreden in het park kan qua placering bijna niet groter: bezoekers worden aangeraden een kleedje mee te nemen. Het optreden vindt plaats onder leiding van dirigent Alain Altinoglu, de solisten zijn de Zweedse klarinettist Martin Fröst, artist in residence van het Concertgebouworkest in het seizoen 2022-2023, en de IJslandse pianist Víkingur Ólafsson. Op het programma staat muziek van de hedendaagse Amerikaanse componist John Adams en de jazzy klanken van de Maurice Ravel. De avond wordt afgesloten met Leonard Bernsteins swingende muziek uit The West Side Story. Het concert begint om 20:30 uur. Wie niet fysiek aanwezig kan zijn, niet getreurd: het optreden is live te volgen via NPO Radio 4 en wordt uitgezonden om 22.15 op NPO2.||https://www.parool.nl/amsterdam/concertgebouworkest-geeft-gratis-openluchtconcert-in-westerpark~bce9cebe/
2022-08-09||Waarom we zo graag feesten: ‘Een vlucht om niet over het leven na te hoeven denken’||Woensdagochtend, 11.01 uur. De telefoon van Tim den Besten (35 jaar, bekend van series als 100 dagen voor de klas en Oudtopia) gaat over, maar hij neemt niet op. Tien minuten later nog niet. Een half uur later weer geen gehoor. Een uur later pas: bingo. “Ha, was het maar waar! Ik was voice-overs aan het inspreken. En ik heb niet altijd knaldrang hoor, soms moet ik ook werken, helaas.” “Ze voelen zich stuk voor stuk niet compleet zonder te feesten. Ze kunnen niet volledig zichzelf zijn. Er was iemand die zei dat ie zichzelf had gemist in die coronajaren – een beetje dramatisch misschien, maar ik snap het ergens wel. Ik zag ze ook veranderen op zo’n feest. Ik ben naar verschillende dingen meegegaan, van een dancefestival tot een avond vol Surinaamse muziek. Neem Max, een punker, die werd haast in een monster in de moshpit. Een soort opgekropte knaldrang na twee jaar niet kunnen uitgaan. Het ziet er ook debiel uit. Dat dansen, veel drinken, die harde muziek, maar eigenlijk is het ook een soort meditatie.” “Je raakt in een soort trance, weg van alles om je heen. Net als zoveel dingen die het leven leuker maken – films, kunst – is feesten ook een vlucht om niet over het leven na te hoeven denken. Het leidt af van de grote vraag: ‘Aargh, wat doe ik hier, wie ben ik?’ Het is voor sommige mensen haast een religieuze ervaring, alsof ze naar de kerk gaan. Het geeft zin aan het leven. Jeetje, ik klink alsof ik een soort spiritueel leider ben, maar ik hang ook maar een verhaaltje op. Maar dit is wel wat de mensen die ik volgde allemaal zeiden.” Lacht: “Nee nee, je kunt niet heel de dag dronken zijn en dansen. Dat keurslijf van werken, ouderschap, serieuze dingen is ook goed. Zonder wrijving geen glans, het is vooral lekker om je zo nu en dan even te laten gaan.” “Die regels... Mensen die 380 euro boete kregen, omdat ze iets te dicht bij elkaar een ijsje aten. Maar als je jezelf mist, ben je bereid om ver te gaan. Niet zo gek ook, want we zijn nou eenmaal kuddedieren, sociale wezens, die graag opeengepakt in de feesttent staan. Aan de andere kant heb ik ook heel erg genoten van de coronatijd. Iedereen in hetzelfde schuitje, geen fomo (fear of missing out, angst om iets te missen, red.), niets hoeven. Nu het weer mag, moet ik er echt weer een beetje inkomen. Oh ja, theater bestaat, net als festivals en muziek, we kunnen weer dingen inplannen.” En jij dacht: van mijn uitgaanshobby maak ik mijn werk.“Ik dacht ook dat het ideaal zou zijn, maar deze serie is echt eens maar nooit weer. Voor de mensen die ik volgde is het gewoon leuk feest, maar ik was aan het werk. Loop je met zo’n grote camera rond. Je kunt je niet laten gaan, je bekijkt het van een afstandje. Alsof je in een bakkerij staat en geen koekje mag.” De eerste twee afleveringen van Knaldrang (VPRO, in totaal zes afleveringen op YouTube en NPO3.nl) zijn nu online te zien.||https://www.parool.nl/kunst-media/waarom-we-zo-graag-feesten-een-vlucht-om-niet-over-het-leven-na-te-hoeven-denken~b62abacc/
2022-08-09||Explosie verwoest deur en portiek van café In The City op Kleine-Gartmanplantsoen||Hierbij raakte niemand gewond. Vlak voor de harde knal rond 04.20 uur zagen meerdere mensen twee mannen in de richting van de Lijnbaansgracht rennen, meldt de politie dinsdag. De politie zegt onderzoek te doen naar het motief en degenen die verantwoordelijk zijn voor de explosie. Ook is nog niet bekend wat voor explosief voorwerp is gebruikt. Mensen die rond de tijd van de knal iets opvallends hebben gezien of gehoord wordt gevraagd contact op te nemen met de politie. Het is niet de eerste keer dat het café naast het Leidseplein doelwit is van een aanslag. In februari 2017 werd er een granaat aangetroffen op de deurmat van het café. De buurt werd toen enige tijd afgezet en wijlen burgemeester Eberhard van der Laan sloot de horecazaak toen voor onbepaalde tijd. Een destijds 17-jarige jongen uit de Diamantbuurt en een eveneens minderjarige mededader werden een jaar later veroordeeld tot 200 en 150 dagen jeugddetentie, omdat ze de handgranaat neerlegden. Vermoedelijk deden zij dat in opdracht van criminelen die aan de deur waren geweigerd. De eigenaren van café In The City waren niet bereikbaar voor commentaar.||https://www.parool.nl/amsterdam/explosie-verwoest-deur-en-portiek-van-cafe-in-the-city-op-kleine-gartmanplantsoen~b9884326/
2022-08-09||Joe Biden kan een opsteker goed gebruiken: zelden was een president zo impopulair||Joe Biden is de maand goed begonnen: met een klimaatplan waar zijn achterban al anderhalf jaar op wachtte. De doorbraak komt net nadat het gelukt is een wet aan te nemen die regelt dat veel meer computerchips in Amerika gemaakt kunnen worden. Op bevel van Biden doodde een Amerikaanse drone bovendien onlangs Ayman al-Zawahiri, leider van terreurgroep Al Qaida en bedenker van de aanval op de Twin Towers in New York in 2001. Het zijn welkome opstekers voor een president die al haast was afgeschreven. In zijn eigen partij klonk in de afgelopen weken steeds luider dat Biden het na één termijn beter voor gezien kan houden. Sommige Democraten in het Congres zeggen hardop dat het tijd wordt voor een ‘nieuwe generatie’ leiders. Ook een ruime meerderheid van de achterban gaf in recente peilingen aan dat ze liever een andere kandidaat ziet als er in 2024 weer presidentsverkiezingen zijn. Het was lang een taboe, maar inmiddels wordt in Washington openlijk besproken dat Biden als bijna tachtiger een fysiek zwakke indruk maakt. Zijn medewerkers zijn soms bang dat hij valt, berichtte The New York Times. Ze zorgen dat hij genoeg rust heeft door ’s avonds en in het weekend geen publieke optredens te plannen. En is Biden wel scherp genoeg? Zijn team verzekert dat hij achter de schermen tot laat in de avond zijn team uitdaagt met kritische vragen, maar online circuleert een keur aan beelden waarin Biden over woorden struikelt of zijn gedachten niet helder op een rij krijgt. Slechts ongeveer vier op de tien Amerikanen vond tot vorige week dat Biden het goed doet. Sinds de late jaren zeventig zijn zulke lage populariteitsscores voor een president in de VS niet meer gezien. Joe Biden begon zijn presidentschap nog met grootse plannen om Amerika gezonder, schoner en minder ongelijk te maken. Biden meende dat hij de diepe kloof tussen Democraten en Republikeinen kon overbruggen om met steun van de oppositie belangrijke hervormingen door te voeren. Maar Republikeinen kreeg hij niet aan boord, en hij kreeg een zware kluif aan verzet binnen zijn eigen partij. Met name één senator, Joe Manchin uit West-Virginia, weigerde akkoord te gaan met het enorme pakket. Er was bovendien een rampzalig chaotische terugtrekking uit Afghanistan. Daar komt de inflatie, die veel Amerikanen hard in de portemonnee raakt, nog eens bovenop. Twee kwartalen achter elkaar kromp de Amerikaanse economie, wat ondanks lage werkloosheid op een recessie begint te lijken. Het Witte Huis had geen antwoord toen het Hooggerechtshof het recht om eigen keuzes te maken rond ongewenste zwangerschap schrapte, klaagden voorstanders van legale abortus. Alle hervormingsplannen waren ook een stille dood gestorven. Tot senatoren van zijn partij het eind vorige maand plots tóch eens werden. Manchin stemde in met een kleiner economisch pakket waarin vooral klimaatmaatregelen overblijven. Zo zit er toch weer leven in de agenda van Biden. De wet stimuleert de overgang naar schone energie en zorgt dat met name senioren minder betalen voor medicijnen. Het gaat om begrotingsmaatregelen die Biden dankzij de regels van de Senaat zonder steun van de oppositie kan doorvoeren. Democraten noemen het een ‘inflatieverminderingswet’, die tot lagere prijzen moet leiden. Sommige economen zijn over dat aspect sceptisch. De maatregelen helpen iets, maar hebben tijd nodig, zei bijvoorbeeld Jason Furman, oud-adviseur van president Obama, in The Washington Post. Over de grootste aanjagers van inflatie heeft de president bovendien weinig controle. Of de nieuwe wet verwachte verliezen van de Democratische partij in de Congresverkiezingen in november kan beperken, is dan ook de vraag. Inflatie is de grootste zorg van veel kiezers. Benzineprijzen dalen inmiddels, en hoewel Biden daar ook weinig invloed op heeft probeert hij het als zijn succes te verkopen. Maar de kosten van levensonderhoud blijven het voornaamste campagneonderwerp van Republikeinen. Zij zetten de nieuwe klimaatmaatregelen neer als belastingverhoging, omdat ze betaald worden met een minimumbelasting voor grote bedrijven. “De Democraten die Amerikaanse gezinnen al hebben beroofd via inflatie, willen het land nu een tweede keer beroven, door gigantische belastingverhogingen die banen gaan kosten,” zei hun fractievoorzitter in de Senaat, Mitch McConnell. De klimaatdeal kwam overigens tot stand zónder veel inbreng van de president, lieten de betrokken senatoren weten. Nadat Biden zich had teruggetrokken, lukte het wel om tot een compromis te komen. Volgens zijn team was dat een bewuste keuze: als het Witte Huis de touwtjes in handen heeft, zou dat aarzelende senatoren met een andere politieke kleur afschrikken. Biden heeft een fout gemaakt, gaf hij onlangs zelf toe: meedoen aan onderhandelingen alsof hij nog senator is. Elke terugslag in het politieke pingelen werd hem persoonlijk aangerekend. “De mensen willen niet dat ik de President-Senator ben. Ze willen dat ik de president ben, en senatoren senatoren laat zijn.”||https://www.parool.nl/wereld/joe-biden-kan-een-opsteker-goed-gebruiken-zelden-was-een-president-zo-impopulair~b88345a0/
2022-08-09||Doden en gewonden bij geweld op Westelijke Jordaanoever||Ook raakten ongeveer dertig Palestijnen gewond, meldt het Rode Kruis. Het Israëlische leger zegt dat een vuurgevecht ontstond toen troepen in Nablus de woning van een gezochte man omsingelden. In andere delen van de bezette stad vonden ook confrontaties plaats met het leger. Daarbij werd onder meer met stenen gegooid naar militairen. De Israëlische veiligheidsdiensten voeren al maandenlang bijna dagelijks operaties uit op de Westelijke Jordaanoever, waarbij de focus ligt op militanten van Islamitische Jihad. De nieuwe confrontaties komen kort na het begin van een wapenstilstand die de groepering en Israël hadden gesloten na drie dagen vol geweld. Israël startte vrijdag met het ‘preventief’ bombarderen van posities van Islamitische Jihad in de Gazastrook. Milities in dat gebied reageerden daarop met het afvuren van meer dan duizend raketten. Er werden 46 Palestijnen gedood, daarnaast vielen er zo’n 360 gewonden. Het staakt-het-vuren, dat tot stand kwam met hulp van Egypte, ging zondagavond in.||https://www.parool.nl/wereld/doden-en-gewonden-bij-geweld-op-westelijke-jordaanoever~b0550caa4/
2022-08-09||Ajax haalt met Jorge Sánchez ‘echte vechter’ die zich nog wel even moet aanpassen||Zo’n drie jaar geleden had niemand in Mexico kunnen bevroeden dat Sánchez op een dag nog een toptransfer naar Europa zou maken. Zeker in de hoofdstad niet, waar ze de back vervloekten omdat hij er debet aan was dat de finale van de Aperturacompetitie verloren ging tegen Monterrey. Club América lag op titelkoers, tot Sánchez, voor de verandering spelend op de linkerflank, compleet over de bal heen maaide, de rivaal zag scoren en uiteindelijk triomferen. Sánchez doorbrak een half jaar later pas het stilzwijgen over zijn fout. “Het was een heel moeilijk moment voor me dat soms nog door mijn hoofd spookt, maar dit zijn dingen die gebeuren en ik zal fouten blijven maken. Dat doen we allemaal. Er is geen andere optie dan doorgaan met keihard werken en vechten en geloven in jezelf, en niet in andere dingen.” Normaal gesproken, weet journalist Daniel Reyes die in Nederland verblijft, is het dan al snel einde oefening voor een speler van een topclub. Niet voor Sánchez, die zich vervolgens terugknokte tot een gewaardeerde kracht bij Club América. “Ik zal niet zeggen dat Ajax nu de lieveling aantrekt, maar Jorge heeft het respect wel teruggewonnen. Al gaat het nog wel eens over die fout. Die vergeten ze niet snel,” aldus Reyes. Ajax winkelt niet voor het eerst in Mexico. Hoofdscout Henk Veldmate is er met regelmaat te vinden. Zo scoutte hij er eerder Diego Lainez, de vleugelspits die uiteindelijk voor Betis koos, en Edson Álvarez, die drie jaar geleden al door de Amsterdamse club werd overgenomen van Club América. Door hun gezamenlijke periodes in de Mexicaanse hoofdstad en bij de nationale ploeg werden Álvarez en Sánchez ook vrienden. Een onbetwiste basisspeler is Sánchez niet bij Mexico, waar bondscoach Tata Martino hem rouleert met Kevin Álvarez van FC Pachuca. Die rechtsback was eerder ook in beeld bij Ajax, dat bovendien een samenwerkingsverband heeft met zijn club. De kampioen, die Noussair Mazraoui naar Bayern München zag vertrekken, kiest voor Sánchez om de strijd aan te gaan met de zelfopgeleide Devyne Rensch. “Ik vind Sánchez wel een heel ander type dan Mazraoui,” stelt Hans Westerhof, die eerder deze eeuw tot drie keer toe werkzaam was in Mexico. “Sánchez vind ik verdedigend heel sterk. Hij is ook heel leergierig. Bij Álvarez heb je gezien dat hij even tijd nodig had om te wennen. Dat zal bij Sánchez niet anders zijn, al is het voor een vleugelverdediger wat makkelijker om aan het niveau te wennen dan een controlerende middenvelder, die sneller beslissingen moet nemen.” Kan Sánchez over een maand de back van Ajax zijn bij de de Champions Leagueaftrap? “Hij is op dit moment in elk geval topfit, want de Mexicaanse competitie is een maand bezig,” zegt Reyes, die ook wijst op de door Feyenoord aangetrokken spits Santiago Gimenez. “Wel moet Sánchez nog een keer terug naar Mexico om zijn werkvergunning te bemachtigen. Dat hoeft niet lang te duren. Maar dan begint het aanpassen. Dat moet iedere Mexicaanse speler doen die in Nederland arriveert. Ook aan de stijl van Ajax. Daar hoort bij dat hij aanvalt. En Sánchez is een vechter, een speler die beter verdedigt dan aanvalt. In Amsterdam moet hij dat gaan ontwikkelen.” Met zijn transfer naar Europa gaat voor Sánchez een droom in vervulling, weet de journalist. “Hij wil natuurlijk ook als basisspeler naar Qatar. Bij Mexico speelde hij oké, maar was hij nog geen uitblinker. De vraag is of hij dat nu kan laten zien. Om Kevin Álvarez uit de basis te spelen voor het WK, moet hij snel spelen bij zijn nieuwe club. En ik denk eerlijk gezegd dat het, ondanks dat hij gewend is aan het spelen voor een grote club, na een verhuizing naar een ander continent moeilijk voor hem zal zijn om heel snel in de basis te komen bij Ajax.”||https://www.parool.nl/sport/ajax-haalt-met-jorge-sanchez-echte-vechter-die-zich-nog-wel-even-moet-aanpassen~b7dfc27e/
2022-08-09||Hologramshow van dj en producer Eric Prydz in de Ziggo Dome tijdens ADE ||De show was ook al te zien in het Belgische Boom tijdens Tomorrowland, een van de grootste en toonaangevendste festivals ter wereld. Tijdens het optreden van de dj zweven hologrammen van onder andere een space shuttle en een helikopter boven het publiek. Vanwege het succes van de show besloot Tomorrowland het feest tijdens ADE naar Amsterdam te halen. Prydz staat als producer en dj bekend om zijn house- en technonummers. Sommigen zullen hem misschien nog kennen van zijn hit Call on me uit 2004 waarmee hij wereldwijd doorbrak. Dat nummer draait hij sinds 2005 al niet meer in zijn sets, omdat het vooral een ‘zijprojectje’ zou zijn geweest. Later scoorde hij nog enkele hits met onder andere Proper Education, Pjanoo en Opus. Ook vormde hij in de eerste jaren na zijn doorbraak de Swedish House Mafia met Axwell, Steve Angello en Sebastian Ingrosso. De Swedish House Mafia is nog altijd immens populair, maar Prydz maakte nooit officieel deel uit van de groep toen die in 2008 doorbrak. Hij gedijt toch het best in de undergroundscene van de house en techno en ook zijn vliegangst maakt het niet gemakkelijk om wereldwijd te touren. De laatste jaren is Prydz vooral op festivals te zien waar hij ook optreedt onder de aliassen Pryda met progressieve house en Cirez D met techno. Aankomende zondag draait hij twee dj-sets op Loveland Festival in het Sloterpark. Eerst als Cirez D en later op de avond sluit hij het festival af als Eric Prydz. De kaartverkoop voor de hologramshow van Prydz in de Ziggo Dome begint 12 augustus om 12.00 uur.||https://www.parool.nl/kunst-media/hologramshow-van-dj-en-producer-eric-prydz-in-de-ziggo-dome-tijdens-ade~ba3417f7/
2022-08-09||Olivia Newton-John zal altijd voortleven als Sandy uit Grease||‘Het was John Travolta, mijn tegenspeler, die mij uiteindelijk overhaalde om toch een screentest te doen’, schrijft Olivia Newton-John in haar memoires. “Hij kwam speciaal naar mijn huis om met mij te praten. Uiteindelijk wist hij mij te overtuigen. Hij zag de potentie in van deze film, ook omdat hij al in de theaters met Grease had opgetreden.” De rest is filmgeschiedenis. Grease werd een enorme bioscoophit en leverde onvergetelijke hits op als Hopelessly devoted to you, Summer nights, You’re the one that I want en Greased lightning. De wisselwerking tussen de actrice en Travolta, die ook de tienerjaren was ontgroeid, werkte aanstekelijk voor een miljoenenpubliek. Terugblikkend op het succes van Grease constateerde Newton-John, die in Nederland liefkozend Olijfje werd genoemd, dat de energie die de film uitstraalde de voornaamste verklaring was. “De dans en de muziek vulden elkaar perfect aan. Bovendien waren John en ik een stereotiepe in de film. Hij was de stoere nozem en ik het dartele meisje. Daarin konden - of wilden - veel kijkers zich herkennen.” De weg naar de roem begon voor Olivia, blond met blauwe ogen, toen zij in Australië een talentenjacht won. Zij was toen 15 en keerde na een afwezigheid van tien jaar terug naar Engeland waar zij in 1948 in Cambridge was geboren. Haar grootvader was een Duitse wetenschapper die de Nobelprijs had gewonnen. Haar vader, Brinley Newton-John, werkte voor de Britse geheime dienst MI6, die onder meer betrokken was bij de arrestatie van de nazi Rudolph Hess. Newton-John trad als tiener op in het Engelse pubcircuit, waar zij werd ontdekt door producer Don Krishner, die onder meer de popgroep The Monkees onder zijn hoede had. Als soloartiest had zij haar eerste hit met een Bob Dylan-nummer, If not for you, dat het begin werd van een lange reeks hitnoteringen. Haar grootste successen boekte zij met Physical, waarvan meer dan twee miljoenen exemplaren werden verkocht. Maar ook met nummers als Xanadu, Magic en I honestly love you scoorde Newton-John aan de lopende band. Maar toch zijn de liedjes uit Grease haar grootste hits. Veel steun kreeg de Australische toen zij heel openhartig sprak en schreef over haar strijd tegen borstkanker. In 1992 kreeg zij de eerste diagnose, daarna keerde de ziekte terug in 2013 en 2018. Ze werd ervoor in Melbourne behandeld in het ziekenhuis dat ook haar naam droeg. Newton-John kon de pijn verdragen door onder meer medicinale cannabis te gebruiken die door haar echtgenoot werd verbouwd. De laatste jaren verscheen ze zelden in het openbaar. Tijdens een speciale voorstelling van veertig jaar Grease tijdens het Filmfestival van Cannes in 2018 was ze alleen via een videoboodschap present. De warme woorden die Newton-John onder meer richtte aan het adres van John Travolta leverde van de aanwezige fans een staande ovatie op. Ze zal voor altijd als Sandy in de harten van vele babyboomers voortleven. Newton John overleed vanmorgen vredig op haar ranch in Zuid-Californië, omringd door familie en vrienden.||https://www.parool.nl/kunst-media/olivia-newton-john-zal-altijd-voortleven-als-sandy-uit-grease~b48ed0de/
2022-08-09||Volkomen voorspelbare levenslessen in Hoe gaat dat bij jullie thuis? ||Na programma’s als Puberruil, Jouw vrouw, mijn vrouw en het populaire Bed & Breakfast is er weer een programma waarin wordt geruild tussen twee huishoudens: het EO-programma Hoe gaat dat bij jullie thuis? Hierin lopen twee ouders met verschillende opvoedstijlen een paar dagen met elkaar mee. In de eerste aflevering werden de gezinnen Boerendans en Bouterse met elkaar vergeleken. De verschillen waren duidelijk: bij de familie Bouterse was het motto, aldus moeder Sharon, ‘go with the flow’ en ‘de boel de boel laten’. Hun twee jonge kinderen mochten eten wat en slapen waar ze wilden – regels waren er niet. Haar tegenpool, Jeanine Boerendans, keek met nauwelijks verhuld afgrijzen naar dit ‘huishouden van Jan Steen’, zoals Sharon Bouterse het zelf noemde. In huize Boerendans was alles juist tot in de puntjes geregeld. Sharon was namelijk ooit event organiser en zag de dag nog steeds als een strak blokkenschema: “Een dag zonder planning vind ik uitzichtloos.” Planning is ook wel nodig met vier kinderen waarvan de oudste het syndroom van Down heeft. Bovendien was Jeanine’s man Wilfred voor zijn werk om de vier weken vier weken weg, en dan stond Jeanine er alleen voor. Van Sharon kon Jeanine leren om wat vaker ‘de boel de boel te laten’ en omgekeerd kon Sharon wel wat meer planning in haar dag gebruiken. Die levenslessen waren volkomen voorspelbaar. Leuker vond Lips de andere ouderstellen die vanaf hun luie bank geestig commentaar leverden. Voorlopige favoriet zijn Naomi en Rilles: “Hoezo, go with the flow? Met welke flow?!” Reageren? hanlips@parool.nl.||https://www.parool.nl/nieuws/volkomen-voorspelbare-levenslessen-in-hoe-gaat-dat-bij-jullie-thuis~b5004988/
2022-08-09||Kamernood studenten opnieuw torenhoog: ‘Thuis blijven wonen doodnormaal tegenwoordig’||Toekomstige studenten zoeken naarstig naar creatieve oplossingen of blijven maar gewoon thuis wonen. Het tekort aan studentenwoningen ligt naar schatting op hetzelfde niveau als afgelopen jaar, toen er 26.500 studentenwoningen te weinig waren, aldus Kences-directeur Jolan de Bie. ‘We zijn nog aan het rekenen op het definitieve cijfer, maar dat zal niet vele duizenden hoger of lager uitpakken’, aldus De Bie. De komende jaren neemt het tekort aan studentenkamers zelfs toe tot zo’n 60.000 als er niets gebeurt, waarschuwt het kenniscentrum. ‘Sneller meer woningen realiseren is natuurlijk niet de enige uitdaging voor studentenhuisvesting’, staat op de website. “Deze studentenwoningen moeten ook betaalbaar zijn en bijdragen aan het verbeteren van het welzijn. Daarnaast staan we de komende jaren voor een belangrijke verduurzamingsopgave.” Studenten besteden gemiddeld bijna de helft van hun inkomen aan de huur van hun kamer. Veel thuiswonende studenten geven aan niet op kamers te gaan, omdat de huren simpelweg te hoog zijn. LSVb-voorzitter Joram van Velzen heeft wel een paar praktische oplossingen voor het probleem: “Ook studenten op kamers in een huis moeten huurtoeslag kunnen aanvragen. Daarnaast kan er veel meer gebruik worden gemaakt van leegstaande panden. Gemeenten moeten soepeler met de regels omgaan om daarin kamers te creëren.” De universiteiten en het ministerie van Onderwijs komen nog dit najaar met een Landelijk Actieplan Studenthuisvesting. Daarin staan afspraken met gemeenten en huisvesters over vraag- en aanbodplanning van huisvesting. Tijdens het landelijk congres studentenhuisvesting op 8 september worden nieuwe cijfers over het actuele tekort aan studentenwoningen gepubliceerd. We vroegen twee (aankomende) studenten naar hun worstelingen om een kamer te vinden. Lees verder na de foto. Emma (17), een geboren Amsterdamse, wil ook in de hoofdstad studeren. “Ik heb me er altijd thuis gevoeld, mijn vrienden wonen hier.” Het plan is: rechten studeren op de hogeschool en na een jaar door op de universiteit. “Dan is het wel handig om een kamer binnen de ring te hebben. Maar alles is peperduur en als woonruimte al betaalbaar is, is de locatie niet fijn. Ik vind het niet prettig als ik als jonge meid meermaals per week ’s avonds na het uitgaan vanaf het centrum terug moet fietsen naar bijvoorbeeld Nieuw-West. En om nou telkens 20 euro aan een Uber uit te geven.” Het maakt Emma verder niet uit in wat voor huis ze terechtkomt. “Kijk, het liefst heb ik natuurlijk mijn eigen studiootje en hoef ik geen sanitair te delen, want ik ben nogal een luxepaardje en sta best lang in de badkamer.” Ze vindt het erg frustrerend dat er heel veel wordt gepraat en ‘gekeken naar oplossingen’ voor kamernood, terwijl er simpelweg huizen gebouwd en wijken opgeknapt moeten worden. “Laat de markt vrij, maar grijp in als het nodig is. En goede educatie plus een woning hebben wat mij betreft absoluut prioriteit.” Mozes (20) had zich als aankomend student na een tussenjaar ingeschreven op universiteiten in Amsterdam en Rotterdam. “Ik moest met spoed een woning vinden wegens privé-omstandigheden, maar ook omdat ik het tijd vind om zelfstandig te zijn: ik ben nu enig kind en wil het studentenleven meemaken, anders groei ik niet verder.” In Nederland lukte het hem niet om een kamer te vinden. “Die zijn onbetaalbaar en niet te krijgen. Dus heb ik het roer radicaal omgegooid en besloten om in België te gaan studeren.” Hij werd aangenomen op de universiteit in Antwerpen en kon in die stad zelfs binnen een week een studentenkamer vinden. “Ik heb daar al bekenden, dus ik denk niet dat integreren heel moeilijk zal zijn. En het onderwijs ligt er op een hoog niveau. Maar eigenlijk ben ik Nederland ontvlucht vanwege de woningnood”, constateert Mozes. ,,Het blijft heel jammer dat er hier niets kan, want veel jonge mensen hebben behoefte aan eigen plekje. Alleen, alles rondom wonen gaat traag of er wordt überhaupt niet gereageerd als je schrijft. Het is teleurstelling op teleurstelling. Ik was daar wel klaar mee.”||https://www.parool.nl/nederland/kamernood-studenten-opnieuw-torenhoog-thuis-blijven-wonen-doodnormaal-tegenwoordig~bfcabae1/
2022-08-09||Horeca niet blij met wervingscampagne GGD: ‘Zullen moeten knokken voor mensen’||Nu minister Ernst Kuipers (Volksgezondheid) een nieuwe vaccinatiecampagne heeft aangekondigd om 13.000 mensen te werven, groeien bij de horecaondernemers de zorgen. “Oneerlijke concurrentie,” aldus Robèr Willemsen van Koninklijke Horeca Nederland (KHN). De sector werd door coronabeperkingen hard getroffen en zag ongeveer een kwart van het personeel vertrekken, onder andere naar de GGD’s. Met het afschalen van de GGD-locaties eind februari keerde een deel van de vertrekkers terug, maar de horeca vreest dat het van korte duur is. Willemsen: “De wervingscampagne helpt ons niet om mensen vast te houden en te vinden. Wat het zuur maakt, is dat dit de overheid betreft, dus we dragen er met z’n allen financieel aan bij. Ik vraag mij bovendien af of het niet efficiënter kan, met minder mensen,” voegt hij eraan toe. Ook horecaondernemer Won Yip uit Amsterdam is niet te spreken over de GGD-wervingscampagne. “We worden kapotgeconcurreerd met ons eigen belastinggeld,” vindt hij. Wat hem betreft is minimumloon meer dan voldoende voor veel functies. “Voor heel weinig inspannend werk krijgen mensen wel erg veel salaris.” Horecatycoon Laurens Meyer (tweeduizend mensen in dienst en ongeveer tweehonderd openstaande vacatures) deelt de zorgen. De laatste maanden lukt het hem iets beter om vacatures in te vullen, maar hij houdt zijn hart vast voor als de GGD’s gaan opschalen. “Die zijn voor ons een geduchte concurrent. Het is al een gevecht om nieuwe mensen te vinden en straks raken we weer mensen kwijt aan de GGD’s.” Zeker voor jongeren is een overstap financieel interessant, stelt Yip. Volgens hem verdienen jongeren tot 25 jaar in de horeca ongeveer 14 euro bruto per uur, terwijl de GGD op zondagen een uurloon van 23 euro netto zou betalen. Woordvoerder Ernst Moeksis van de koepel GGD GHOR kan niet ingaan op bedragen. “Wat medewerkers betaald krijgen, kan per GGD verschillen. We ontkennen overigens niet dat de GGD’s goed betalen.” Moeksis laat verder weten dat de GGD’s de krapte op de arbeidsmarkt herkennen en het dilemma van de horeca om mensen te vinden begrijpen. “We hebben zelf ook moeite om mensen te vinden.” Overal is de personeelskrapte groot, maar die treft sommige sectoren net even wat harder door alle coronabeperkingen en lockdowns in de afgelopen twee jaar. Naast de horeca geldt dat ook zeker voor de reiswereld, waar ook zorgen bestaan over de nieuwste wervingscampagne van de GGD’s. “We vissen allemaal in dezelfde vijver,” aldus Esther Gathier van Reiswerk, een samenwerkingsverband van werkgevers en werknemers in de reissector. Waar de horeca in coronatijd ongeveer 25 procent van zijn werknemers moest laten gaan, is dat in de reiswereld zelfs een derde geweest. Een deel van de mensen uit de horeca én reiswereld vond zijn heil bij de GGD. Die groeide in coronatijd uit tot een van de grootste werkgevers met zijn vele prik- en vaccinatielocaties door het hele land. Vele duizenden mensen vonden er werk. Hoeveel reismedewerkers een baan hebben gevonden bij de GGD’s, durft Gathier niet te zeggen. “Exacte cijfers van mensen die naar de GGD’s zijn overgestapt hebben we niet, nee, maar ik weet wel dat we veel mensen hebben geholpen bij het vinden van een nieuwe baan en de GGD was daarbij een belangrijke werkgever.” De vrees van horecaondernemers dat veel mensen die net zijn teruggekeerd straks weer gaan werken voor de GGD vanwege de hogere uurtarieven, deelt Gathier. “De situatie in de reisbranche is dit keer wel echt anders dan bij de vorige wervingscampagnes van de GGD’s. Er is nu namelijk volop werkgelegenheid en dat was twee jaar geleden niet het geval.” Maar de nieuwste wervingscampagne maakt het volgens haar wel lastiger om nieuwe mensen te vinden. “We hebben al veel concurrenten en nu is er weer een belangrijke terug,” voegt ze eraan toe. De horeca- en reisondernemers proberen op allerlei manieren personeel aan zich te binden én nieuwe mensen aan te trekken. De reiswereld start in dat kader eind deze maand een speciale wervingscampagne. “Daarin willen we vooral laten zien hoe leuk en afwisselend het werk is. Veel mensen denken bij de reiswereld aan werken op een reisbureau en reizen verkopen, maar er is zo veel meer te doen.” Meyer probeert het verschil te maken door te zorgen dat zijn mensen ‘plezier in het werk hebben en houden’, en probeert een familiegevoel te creëren. Ook Willemsen denkt dat horecaondernemers zich kunnen onderscheiden door personeel op andere vlakken wat extra’s te bieden. “Die hoge tarieven van de GGD’s zijn oneerlijk, maar het is wat het is. We zullen moeten knokken voor mensen. Ik zou zeggen: bied perspectief, zorg voor trainingen en opleidingen, denk aan een vierdaagse werkweek, luister naar wat je mensen nodig hebben,” is zijn boodschap. Willemsen benadrukt dat de problemen op de arbeidsmarkt zich niet zomaar zullen oplossen. “Voor corona hadden we in de horeca ook al 30.000 tot 40.000 vacatures. We zaten toen in een enorme groeispurt,” brengt hij in herinnering. Inmiddels ligt het aantal vacatures al rond de 80.000, vermoedt hij.||https://www.parool.nl/nederland/horeca-niet-blij-met-wervingscampagne-ggd-zullen-moeten-knokken-voor-mensen~b80ab76c/
2022-08-09||Waarom Ajax niet meer om een basisplaats voor Brobbey heen kan||Alfred Schreuder was tegenover de camera’s van ESPN duidelijk, na het duel met Fortuna Sittard (2-3): in Limburg begon het pas te lopen bij Ajax toen er met Brian Brobbey een pure spits binnen de lijnen kwam. “Ik leer hier ook van, dat heb ik tegen de jongens gezegd. Ik dacht dat we het zo konden doen in de eerste helft, tegen een defensievere ploeg zonder echte nummer 9 starten. Het bleek niet zo te zijn, dan moet je ingrijpen.” Met Dusan Tadic, Antony, Steven Berghuis, Davy Klaassen en prijzige nieuwkomer Steven Bergwijn is het bijzonder druk op de voorste vier posities bij Ajax. Toch lijkt Schreuder het tegen taai verdedigende opponenten echt niet zonder Brobbey in de punt te kunnen. Er zijn vier sterke argumenten vóór een basisplaats van de jonge spits. Brobbeys cijfers sinds zijn terugkeer in januari overtuigen. Door zijn treffer tegen Fortuna is hij in 440 speelminuten tijd – omgerekend niet eens vijf volledige potjes – goed voor 8 competitiedoelpunten. Dat levert hem een moyenne op dat twee keer zo goed is als dat van de een-na-dodelijkste speler in de Eredivisie in 2022. Het tegenargument dat Brobbey sinds zijn terugkeer vooral profiteert als supersub in slotfases, tegen vermoeide defensies, wankelt zodra je beseft dat hij bij zijn eerste 4 basisplaatsen goed was voor 5 competitiegoals. Invaller of niet, de 20-jarige spits laat zien telkens weer goede kansen voor zichzelf te veroveren. Qua gemiddelde van Expected Goals per 90 speelminuten torent hij dan ook boven de rest van de Eredivisie uit in 2022. Ook qua balcontacten in het strafschopgebied van de tegenstander leidt Brobbey alle spitsen in de eredivisieranglijst van dit kalenderjaar. Tegen Fortuna is goed te zien hoe Brobbey telkens weer aanspeelbaar is op gevaarlijke plekken. Zelfs wanneer hij scherp gedekt wordt door een grote bewaker, zoals Dimitris Siovas in de spelsituatie hieronder, heeft hij nog altijd de optie om zijn rug erin te kleunen en het op pure fysieke kracht aan te laten komen. In een elftal dat in de eerste plaats rondom techniek en souplesse gebouwd is, zorgt Brobbey met de nodige dosis power voor een extra dimensie. Ook qua speelstijl zonder bal biedt Brobbey zijn ploeg extra variatie. In Sittard speelt Ajax voor rust met Tadic als spits en Berghuis op ‘10’, spelers die beiden zo vaak mogelijk aan de bal willen komen om bepalend te zijn, en dikwijls terugzakken om een inspeelpass te ontvangen. Met Brobbey in de punt, die vaak de diepte zoekt met sprints achter de laatste lijn van zijn tegenstander, worden de aanvallende ruimtes opgerekt. Let bijvoorbeeld op het effect van zijn dieptesprint voorafgaand aan de 1-2 van Devyne Rensch. Ook bij de 1-3 die hij zelf binnenschiet, is Brobbey uit de rug van Siovas weggedoken met een verticaal gerichte sprint. In aanloop naar die 1-3 is nog een gevolg te zien van de keuze voor Brobbey als spits. Met Tadic op ‘10’ en Bergwijn als linksbuiten heeft Ajax plots twee spelers dicht bij elkaar staan die in de buitenbaan voor gevaar kunnen zorgen én zich op hun gemak voelen in de zone aan de binnenkant. Het gevolg: voortdurende positiewisselingen, waar Fortuna erg veel moeite mee heeft. Zo maakt linksbuiten Bergwijn zich centraal aanspeelbaar in aanloop naar de 1-3. Dit terwijl Tadic juist op links de diepte zoekt. De captain komt hierdoor vrij op zijn favoriete stek in het veld, en geeft Brobbey een niet te missen kans. Onder voorganger Erik ten Hag had Ajax ieder seizoen een paar weken nodig om de ideale opstelling te vinden. Onder leiding van Schreuder lijkt het sterkste basiselftal in ieder geval Brobbey in de punt te hebben.||https://www.parool.nl/sport/waarom-ajax-niet-meer-om-een-basisplaats-voor-brobbey-heen-kan~b8528924/
2022-08-09||FBI doet huiszoeking in Trumps woning in Mar-a-Lago resort Florida||‘Mijn prachtige huis, Mar-a-Lago in Palm Beach, wordt op dit moment belegerd, overvallen en bezet door een grote groep FBI-agenten,’ schrijft Trump in een verklaring op zijn eigen sociale netwerk Truth Social. De FBI-agenten zouden ook zijn kluis hebben doorzocht. Trump was op het moment van de huiszoeking zelf niet in Florida. ‘Nadat ik heb meegewerkt met de relevante overheidsinstanties, was deze onaangekondigde inval in mijn huis niet nodig en ongepast,’ aldus Trump. Hij beschuldigt de ‘radicaal-linkse Democraten’ ervan hem koste wat kost ervan te willen weerhouden zich te kandideren voor de presidentsverkiezingen van 2024. Ook zou de inval de Democraten volgens Trump moeten helpen bij de tussentijdse verkiezingen voor het Huis van Afgevaardigden en het Congres in november. Wat de FBI-agenten zochten, werd niet meteen duidelijk. De FBI en het ministerie van Justitie wilden maandagavond nog geen commentaar geven. Ook het Witte Huis deed nog geen mededelingen. The New York Times citeert twee anonieme bronnen die zeggen dat de inval te maken heeft met materiaal dat Trump mee zou hebben genomen naar Mar-a-Lago na zijn vertrek uit het Witte Huis. Het Amerikaanse ministerie van Justitie onderzoekt al enige tijd de vondst van een aantal dozen met als ‘geheim’ bestempelde informatie in de woning van Trump in Mar-a-Lago, waar de voormalig president nu woont. Het Nationaal Archief meldde in februari dat in het resort vijftien dozen met vertrouwelijke documenten waren aangetroffen. Trump vertraagde maandenlang het teruggeven van de dozen aan het Nationaal Archief en deed dat pas toen werd gedreigd met actie. Trump stond er volgens The New York Times om bekend tijdens zijn presidentschap officiële documenten te verscheuren die eigenlijk naar het overheidsarchief moesten. Ook The Washington Post zegt op basis van een anonieme bron dat de inval om vertrouwelijke documenten zou gaan en zegt erbij dat er een gerechtelijk zoekbevel voor zou zijn afgegeven. Dat is volgens de krant ‘zeer ongebruikelijk’ voor een voormalige president. De ‘hoogste niveaus’ van het justitieministerie zouden volgens de krant betrokken moeten zijn geweest bij het verkrijgen van zo’n bevel, maar een woordvoerder van het ministerie wilde tegen de krant niet zeggen of justitieminister Merrick Garland hierin een rol heeft gespeeld. Een van Trumps volwassen zoons, Eric Trump, bevestigde later op de dag tegenover Fox News dat de inval inderdaad te maken had met dozen vol documenten die zijn vader vanuit het Witte Huis had meegenomen naar Florida. Volgens CNN werden assistenten van Trump in Mar-a-Lago in april en mei ondervraagd door de FBI met betrekking tot de documenten.||https://www.parool.nl/wereld/fbi-doet-huiszoeking-in-trumps-woning-in-mar-a-lago-resort-florida~b8862bb5/
2022-08-09||Aantal coronabesmettingen bijna terug op niveau van voor zomergolf||Het Rijksinstituut voor Volksgezondheid en Milieu (RIVM) komt, zoals elke dinsdag, met het exacte weekcijfer. Dat gebeurt dinsdag voor de 110de keer sinds het begin van de epidemie. Vorige week meldde het instituut dat het in zeven dagen tijd 21.680 positieve tests had geregistreerd. In de afgelopen zes dagen zijn 12.709 besmettingen aan het licht gekomen, gemiddeld ruim 2100 per dag. Daarmee zou het weekcijfer iets onder de 15.000 kunnen uitkomen, ruim 30 procent minder dan vorige week. Het aantal besmettingen daalt niet alleen, de afname gaat ook steeds sneller. Daarnaast daalt het aantal mensen dat vanwege coronaklachten in een ziekenhuis belandt. Mede daardoor hoeven ziekenhuizen steeds minder coronapatiënten te behandelen. Afgelopen etmaal werden 2168 nieuwe positieve testuitslagen bij het RIVM geregistreerd. In Amsterdam kwamen de meeste besmettingen aan het licht: 95 mensen testten daar in de afgelopen 24 uur positief. In Rotterdam kregen 74 mensen te horen dat ze corona hebben, in Tilburg 65 en in Apeldoorn 42. Den Haag sluit de top 5 af met 38 nieuwe positieve testuitslagen in een etmaal.||https://www.parool.nl/nederland/aantal-coronabesmettingen-bijna-terug-op-niveau-van-voor-zomergolf~be32e259/
2022-08-09||In het Amstelpark staat een natuurkapel van gerecycled isolatiemateriaal||Tussen de bomen van het Amstelpark staat een stekelig, zwart geval met een smalle, manshoge opening. Eenmaal binnen daalt de rust neer, voel en ruik je de aarde. Als je omhoog kijkt zie je door een onregelmatig gat in het dak bladeren en daarboven het blauw van de hemel. Het voelt als een schuilplek of een jagershut waar onopgemerkt door het wild kan worden gepauzeerd. Het meest doet het bouwsel nog denken aan een kapel. Niet eentje met religieus oogmerk, maar een contemplatieve plek die je bewust maakt van de natuur om je heen. Kunstenaar Karin van Dam kwam op het idee voor PIT Portaal toen zij rondstruinde in het arboretum van Wageningen, waar zij in 2018 deelnam aan de manifestatie Beelden op de Berg. Ze raakte gefascineerd door de zaaddozen, vruchten en bloemen die het leven van de volgende generatie bomen en planten in zich dragen. Die levenscyclus vertaalde zij naar een recycling van onnatuurlijke materialen, zwart isolatiemateriaal dat ze met tiewraps aan elkaar bond totdat een vorm ontstond die lijkt op een enorme pit. PIT Portaal is een van de permanente kunstwerken die stichting Zone2Source de afgelopen jaren in het Amstelpark heeft neergezet. Dit jaar komen er in het kader van de Shadow Floriade nog een aantal bij. Ze refereren vaak direct of indirect aan het verleden van het Amstelpark als terrein van de wereldtuinbouwtentoonstelling van 1972. De werken sluiten ook aan bij het programma van Zone2Source, dat gericht is op een andere, minder mensgerichte omgang met de natuurlijke omgeving. PIT Portaal is niet Van Dams enige werk in de Amsterdamse buitenruimte. Eerder maakte ze al City Cells bij de Amsterdamse Poort. Dat zijn hoekige veelvlakken die hun vorm ontlenen aan de kristalstructuren van schorseneren maar ook doen denken aan de honingraatstructuur die zo bepalend is voor de architectuur van de nabijgelegen Bijlmermeer. Hangend tussen de pilaren van de stationshal lijken ze met hun grillig getande binnenranden op cocons waarin een reusachtig insect eieren heeft gelegd. Ook hier weer die reproductie van het leven. Wat beide werken nog meer gemeen hebben is een onuitgesproken logica in hun constructie. Van Dam werkt altijd zonder vooraf opgesteld plan en maakt geen schetsen. Ze is een intuïtief bouwer, iemand die als het ware schetst in drie dimensies. Ze laat zich daarbij leiden door het materiaal in haar handen en het vormenreservoir dat ze vindt in levende organismen. Het resultaat opent weer deuren naar de onderliggende kracht die de natuur voortdrijft. Titel PIT PortaalSinds 2021Kunstenaar Karin van DamWaar Amstelpark, tussen het Glazen Huis en de Rode Brug Lees terug: ons overzicht met de mooiste kunstwerken in het straatbeeld van Amsterdam.||https://www.parool.nl/kunst-media/in-het-amstelpark-staat-een-natuurkapel-van-gerecycled-isolatiemateriaal~b8aae89c/
2022-08-09||De Beeldmakers #5||De Beeldmakers biedt een podium aan aanstormende fotografen en illustratoren. Ze zijn uit ruim 120 inzendingen verkozen door een jury bestaande uit fotograaf Henk Wildschut, beeldend kunstenaar Jitske Schols en illustrator Hedy Tjin en vertegenwoordigers van Het Parool en communicatiebureau Vandejong, de initiatiefnemers. De winnaars krijgen de ruimte in Het Parool. Vandaag voor het laatst: fotograaf Siem (1997). Van kleins af aan kijkt Siem (artiestennaam van Michèle Bergsma) graag naar de grond. Soms vindt ze dan dingen waarvan ze niet weet wat ze zijn. Twee jaar geleden besloot ze om die dingen ufo te noemen, kort voor unidentified beautiful object. Elke week organiseert ze een wandeling en gaat ze samen met anderen op zoek naar ubo’s. Siem verzamelt ze in augurkenpotten – ze is dol op augurken. Als een ubo’s niet in een potje past, dan is het een bubo (big unidentified beautiful object). Na afloop van de wandeling maakt Siem een magazine over de vondsten en de deelnemers, Zoetzure vrienden genaamd. De titel verwijst niet alleen naar augurken, maar ook naar de ervaring zelf: de blijdschap die hoort bij het vinden van een ubo heeft soms toch een kleine bijsmaak. Zie ook michelebergsma.com en @michelebergsma||https://www.parool.nl/kunst-media/de-beeldmakers-5~b7aea819/
2022-08-09||Het verschil tussen Ten Hag en Schreuder bleek na afloop||Toen Erik ten Hag net begonnen was aan zijn eerste volledige seizoen als Ajaxtrainer stelde hij, bij afwezigheid van Matthijs de Ligt, Daley Blind en Frenkie de Jong als centrale verdedigers op tegen PSV. “Dit kan niet waar zijn,” stamelden de Ajaxfans in het uitvak, op Twitter, in hun appgroepen: een verdedigingshart zonder mandekker of kopkracht. Tegen Luuk de Jong. Het was wel degelijk waar. Ajax ging met 3-0 de bietenbrug op. Dat was 23 september 2018. Niet lang daarna speelde de lange, kopsterke mandekker Max Wöber tegen Robert Lewandowski van Bayern München zijn beste wedstrijd als Ajacied. In Sittard leek het debuterend hoofdtrainer Alfred Schreuder een goed idee om Dusan Tadic als ‘uitzakkende’ spits te laten spelen en Daley Blind als middenvelder. Collectieve zucht van de aanhang. Het werkte ook nu weer voor geen meter. Het verschil tussen Ten Hag en Schreuder bleek na afloop. Ten Hag wilde destijds van geen fout weten en beantwoordde elke vraag in die richting met vinnig hoofdschudden en een ijzig ‘neen’. Schreuder, daarentegen, antwoordde kalm: “Ik dacht dat dit kon, maar het lukte niet. Ik leer hier ook van.” De moraal van dit verhaal? Was die er maar. Fijne mensen die een fout toegeven, worden niet per se de succesvolste trainers. Soms ook wel, trouwens. Stijfkop Ten Hag wilde nog weleens luisteren naar zijn kundige, zelfgekozen assistent Alfred Schreuder, zoals Gerard van der Lem ooit de enige was die met een vijltje heel voorzichtig de scherpste randjes van Louis van Gaal mocht toucheren. Daarom heb ik tijdens Fortuna-Ajax toch even gegoogeld wie toch die man was die in Sittard naast Schreuder zat. Voor wie in de zomerstop, net als ik, een paar weken niets over Ajax wil lezen: dat was de Duitser Matthias Kaltenbach (37), aanvallend strateeg uit de regio Freiburg/Hoffenheim. De Alfred Schreuder van Alfred Schreuder, zo valt althans te hopen. Menno Pot is popjournalist, voetbalschrijver en Ajacied. Hij presenteert de wekelijkse Ajaxpodcast Branie en schrijft een column over Ajax. Reageren? m.pot@parool.nl.||https://www.parool.nl/sport/het-verschil-tussen-ten-hag-en-schreuder-bleek-na-afloop~b166de7c/
2022-08-09||De erfenis van Marc Overmars zit Ajaxjeugd in de weg||“Dit moet geen patroon zijn, het is een incident.” Gerry Hamstra, die met Klaas-Jan Huntelaar de taken van directeur voetbalzaken Marc Overmars heeft overgenomen, beleeft liever niet nog zo’n hectische transferzomer. Het is al maanden een komen en gaan van voetballers in de Johan Cruijff Arena, en het einde is nog niet in zicht. Toeschouwers bij de wedstrijd Fortuna-Ajax moesten zaterdag in de 74ste minuut twee keer kijken toen trainer Alfred Schreuder een wisselspeler het veld in stuurde voor de licht geblesseerde Devyne Rensch: was dat nou Lisandro Magallán? En inderdaad, hij was het. De Argentijn kwam in 2019 voor 9 miljoen euro naar Ajax, maar hij speelde slechts een handvol wedstrijden en werd al drie keer verhuurd. De enige reden dat Magallán tegen Fortuna in het veld kwam, was omdat Schreuder kennelijk geen vertrouwen heeft in Sean Klaiber als rechtsback. Klaiber, die 7 miljoen euro heeft gekost, mag uitkijken naar een andere club. Ook het vertrouwen in Perr Schuurs (2 miljoen) is tanende. Hassane Bandé (8 miljoen) en Kik Pierie (5 miljoen) staan in de etalage. Mohamed Daramy zat in hetzelfde schuitje, maar voor hem hebben Hamstra en Huntelaar vorige week een tussenoplossing gevonden: de vleugelaanvaller wordt een jaar verhuurd aan zijn oude club FC Kopenhagen. Voor Daramy is het prettig dat hij weer aan spelen toekomt – Ten Hag deed nauwelijks een beroep op hem, Schreuder gaf zijn zegen aan een verhuur – maar financieel is het voor Ajax slechts een klein pleistertje op een gapende wond. Daramy kostte begin vorig jaar 12 miljoen euro, hij tekende een contract tot medio 2026. Het was een dure mispeer van Overmars in de laatste dagen van de vorige zomerse transferperiode. De directeur zag zijn beoogde versterking Kamaldeen Sulemana van FC Nordsjaelland op het laatste moment naar Stade Rennais verkassen, maar de paniekaankoop Daramy heeft Ajax (nog) niets gebracht. Die wispelturigheid is een kenmerk van Overmars. Hij is meer een handelaar dan een beleidsmaker. Vanaf het moment dat de raad van commissarissen en de directie in 2016 een plan smeedden om met stevige investeringen de sportieve prestaties op te krikken, nam Overmars soms op onnavolgbare wijze de regie. In augustus van dat jaar zei hij: “Hakim Ziyech is een fantastische speler, maar wij gaan hem niet halen.” Ziyech zou de eigen jeugd van Ajax in de weg staan, was zijn uitleg. Een paar dagen later, na de uitschakeling tegen FK Rostov in de voorronde van de Champions League, telde Overmars prompt 11 miljoen euro neer voor de spelbepaler van FC Twente. Het bleek een gouden greep, en daarvan volgden er meer: David Neres, Dusan Tadic, Daley Blind, Nicolás Tagliafico, Lisandro Martínez, Sébastien Haller. Zij waren of zijn hun geld dubbel en dwars waard. Daartegenover staan de onvermijdelijke miskleunen. “Als de helft van alle aankopen slaagt, heb je het goed gedaan,” zei de vorige trainer Ten Hag. Probleem is dat die miskopen een langzaam uitdijende groep in de selectie worden. Toch gaven Hamstra en Huntelaar de afgelopen weken zo’n 90 miljoen euro uit aan nieuwe spelers, om het verlies van bepalende krachten op te vangen, maar óók om eerdere miskopen van Overmars te vervangen. Door de komst van Steven Bergwijn, Owen Wijndal, Jorge Sánchez, Calvin Bassey, Francisco Conceição, Brian Brobbey en Lorenzo Lucca dreigt de eigen jeugd van Ajax – de levensader van de club – kopje onder te gaan. Wat is hun perspectief? De jonge linksback Anass Salah-Eddine koos al eieren voor zijn geld en liet zich verhuren aan FC Twente, maar voor onder anderen Devyne Rensch, Naci Ünüvar, Youri Regeer, Youri Baas en Kian Fitz-Jim breken onzekere tijden aan. Aan nog een jaar voetballen in Jong Ajax hebben zij niets.||https://www.parool.nl/sport/de-erfenis-van-marc-overmars-zit-ajaxjeugd-in-de-weg~b9f6c555/
2022-08-09||Wat betekent het grootste Amerikaanse klimaatplan ooit voor de rest van de wereld? ||De Verenigde Staten gaan een ongekende 340 miljard dollar (333 miljard euro) investeren om de uitstoot van broeikasgassen tegen 2030 met 40 procent te verminderen. De VS neemt het voortouw om, in de woorden van president Joe Biden, ‘de dringendste economische uitdagingen van vandaag de dag aan te pakken, onze economie de komende decennia te versterken en de VS in staat te stellen wereldleider te zijn op het gebied van hernieuwbare energie.’ Het grootste investeringsplan ooit voor het Amerikaanse klimaat is er dan toch door – na veel geruzie binnen Bidens eigen partij. Een greep uit het pakket: met deze hervorming krijgt elke Amerikaan tot 7.500 dollar aan belastingvoordelen voor de aankoop van een elektrische auto. De installatie van zonnepanelen op het dak wordt voor 30 procent gesubsidieerd. Complete bossen worden onder handen genomen om ze weerbaarder te maken tegen enorme branden. En de meest vervuilende industrieën krijgen forse staatssteun bij de energietransitie. Volgens Biden zullen zijn plannen onder meer banen in eigen land creëren en de energiekosten voor Amerikanen helpen verlagen. 333 miljard euro voor het klimaat is natuurlijk indrukwekkend te noemen, al moet daar wel bij worden vermeld dat het geld dat zo urgent nodig is om de planeet te redden wordt uitgesmeerd over acht jaar. Dat komt neer op 45 miljard euro per jaar voor het klimaat: nog geen 6 procent van de Amerikaanse militaire uitgaven in 2021. Het wetsvoorstel zou ervoor moeten zorgen dat de Amerikaanse CO2-uitstoot in 2030 met 40 procent is afgenomen. “Je kunt erover discussiëren, maar dit een grote stap voor het land dat historisch gezien de grootste CO2-uitstoter ter wereld is,” zegt Paul Verhagen, Amerikakenner en onderzoeker van de technologische rivaliteit tussen de Verenigde Staten en China bij het Den Haag Centrum voor Strategische Studies (HCSS). Ter vergelijking: daar waar de VS nu denkt zijn klimaatdoelen te kunnen benaderen, wil China dit decennium nog pieken met CO2-uitstoot en verwacht Peking pas in 2060 klimaatneutraal te zijn. Dat is tien jaar na de meeste ontwikkelde landen. Hoeveel ton koolstof China tussen nu en dan zal uitstoten, hangt af van een aantal factoren; behalve economische ook politieke. Vorige week meldde China voorlopig niet met de Verenigde Staten te willen praten over de gezamenlijke aanpak van klimaatproblemen, uit boosheid over het omstreden bezoek van Nancy Pelosi, voorzitter van het Amerikaanse Huis van Afgevaardigden, aan het door China geclaimde Taiwan. India, ook een grote vervuiler, beloofde vorig jaar om het land tegen 2070 klimaatneutraal te maken. Volgens experts een hele klus aangezien dat land aan externe investeringen minstens 12 biljoen euro nodig zou hebben om dat te klaren. “In het algemeen kun je zeggen dat alle landen naar elkaar kijken om er vooral voor te waken dat de andere landen ook genoeg doen. Niemand wil in zijn eentje de kar trekken,” zegt Bart Verheggen, klimaatspecialist van RTL Nieuws en docent aan Amsterdam University College. “Amerika heeft als groot en rijk land en als een van de grootste CO2-uitstoters in de wereld een voorbeeldfunctie. De rest van de wereld kijkt zeker naar wat de drie grote jongens op dit terrein doen: de VS, China en de EU. Op deelaspecten zal het Amerikaanse plan zeker ook van invloed zijn omdat bijvoorbeeld de markt van elektrische auto’s een impuls krijgt.” Volgens Verhagen draait het klimaatplan van Biden niet alleen om het redden van de planeet, maar zet de VS ook keihard in om ‘de 21ste eeuw te winnen’. “Als de Verenigde Staten dominant zijn met halfgeleiders, AI of kunstmatige intelligentie, quantum computing (waarbij de processor gebruikmaakt van de principes van de kwantummechanica) én met duurzame technologie, dan hebben ze die slag binnen.” Een groot deel van de oude economie moet uiteindelijk op de schop en dat zijn wereldwijd heel veel banen. Joe Biden wil dat veel van die banen naar Amerikanen gaan en dat niet alles wordt geïmporteerd uit China. De kans bestaat zo dat de Verenigde Staten én China een soort competitie zullen aangaan zoals destijds de Sovjet-Unie en de Verenigde Staten die beiden als eerste de ruimte wilden veroveren. Een extra reden om door te pakken is dat de VS en China allebei veel te stellen hebben met extreem weer: orkanen, overstromingen, droogte, denkt Verhagen. “Ze weten allebei dat als je nu geen maatregelen neemt, je over twintig, dertig jaar de prijs gaat betalen.” Verheggen is blij dat het plan van Biden er op het nippertje doorheen is, ondanks alle mitsen en maren. “Het is belangrijk ook in dat deel van de wereld stappen te zetten. Het gaat daar heel moeizaam, maar dit is een lichtpuntje in een broos proces. In een groot deel van de wereld en van de politiek is het nog niet doorgedrongen. Dat de Republikeinse Partij als een blok tegen dergelijke voorstellen stemt is eigenlijk heel tragisch. Dat dit onderwerp zo gepolariseerd en gepolitiseerd is, is bijzonder jammer.” Die politisering is ook volstrekt onnodig, als je bedenkt dat CO2-moleculen a-politiek zijn, zegt Verheggen. “Die doen gewoon wat ze doen en dat is warmtestraling vasthouden. Iedereen ondervindt daar de gevolgen van en het maakt niet uit of je republikein of democraat bent. Heftige regenval in een bepaald gebied gaat de republikeinse huizen echt niet overslaan. Het is heel erg jammer dat het probleem zo langs politieke lijnen is gaan lopen.”||https://www.parool.nl/wereld/wat-betekent-het-grootste-amerikaanse-klimaatplan-ooit-voor-de-rest-van-de-wereld~b12f3938/
2022-08-09||China gaat langer door met militaire oefeningen rond Taiwan ||De Chinese oefeningen rond Taiwan, die op zondag zouden stoppen, gaan toch langer door. Met dit onvoorspelbare optreden blijft China druk houden op het zelfstandige eiland voor de kust. Peking richt zich met de nieuwste oefeningen bovendien tegen mogelijke Amerikaanse militaire hulp voor Taiwan. Chinese militairen kondigden maandagochtend oefeningen aan die gericht zijn tegen onderzeeërs en aanvallen met schepen. Volgens militaire experts zendt Peking hiermee ook een boodschap aan de Verenigde Staten, die juist met onderzeeërs en andere marineschepen Taiwan kunnen bijstaan als het echt aangevallen wordt. De voortgaande exercities zorgen voor spanning in de regio. Dat constateert ook Lee Hsien Loong, de premier van Singapore. In een toespraak waarschuwde hij maandag voor de rivaliteit tussen China en de VS in Oost-Azië, die de vrede en stabiliteit in gevaar kunnen brengen. “Rondom ons is een storm op komst. De relatie tussen de VS en China verslechtert en die lijkt ook niet snel te verbeteren. Bovendien kunnen verkeerde inschattingen of vergissingen de zaken gemakkelijk nog erger maken.” De Chinese oefeningen rond Taiwan waren aangekondigd voor donderdag tot en met zondag, maar zijn nu dus toch verlengd. Waarom dit gebeurt en hoelang ze nog gaan duren, is niet bekendgemaakt. Taiwan heeft inmiddels het luchtverkeer en de scheepvaart weer deels vrijgegeven, maar de onzekere situatie kan het transport ook de komende dagen nog wel belemmeren. Dat kan ook gevolgen hebben voor de wereldhandel. Het ministerie van Buitenlandse Zaken in Taipei veroordeelde de blijvende Chinese activiteit. China kondigde een week geleden militaire aan in reactie op het bezoek van de voorzitter van het Amerikaanse Huis van Afgevaardigden, Nancy Pelosi, aan Taiwan. Peking ziet het eiland als een opstandige provincie die weer onder het gezag van de Chinese Communistische Partij moet worden gebracht. Het gebruik van militaire middelen is daarbij nooit uitgesloten. Bezoeken van buitenlandse politici aan Taiwan zijn voor China taboe. Taiwan heeft tot nu toe vrij beheerst gereageerd op de Chinese oefeningen. Schepen van de Taiwanese marine hebben de doorgang voor Chinese vaartuigen wel geblokkeerd, als die eerder de gerespecteerde lijn tussen het vasteland en het eiland overstaken. China behoudt zich het recht voor om te oefenen in de wateren en het luchtruim rond Taiwan. De Verenigde Staten, die Taiwan politiek en militair steunen, hebben zich op de achtergrond gehouden tijdens de grootschalige oefeningen. Amerikaanse vliegdekschepen in de regio zijn de afgelopen dagen niet opgestoomd in de richting van Taiwan. Mogelijk wilde Washington de gespannen verhoudingen niet verder opstoken, maar China kan nu ook de conclusie trekken dat het ongestraft zijn gang kan gaan rond Taiwan.||https://www.parool.nl/wereld/china-gaat-langer-door-met-militaire-oefeningen-rond-taiwan~b7be025b/
2022-08-09||De liedjes van nu verbreken record na record in onze al bijna zestig jaar oude Top 40. Hoe zit dat?||Ruim 23 jaar lang was er voor de Limburgse zanger Heintje één zekerheid in het leven: zijn hit Ich bau’ dir ein Schloss was het lied dat het langst op nummer 1 had gestaan in de Top 40, liefst tien weken. De zanger die met zijn bekende Mama een jaar eerder niet eens op 1 kwam, vestigde zijn record in 1968. Pas in 1991 kwam er een eind aan, toen Bryan Adams toesloeg met zijn mierzoete soundtrack van de film Robin Hood: Prince of Thieves (Everything I do) I do it for you tikte de elf weken aan. De laatste tien jaar sneuvelt het record om de haverklap. Van de tien langst genoteerde nummer 1-hits stammen er negen uit de afgelopen tien jaar. Die ene uitzondering dateert van voor het streaming-tijdperk: Dromen zijn bedrog van Marco Borsato. Dat lied uit 1994 staat met twaalf weken op 1 op een gedeelde achtste plek van de ranglijst. In die tijd ging het nog over de verkoop van cd’tjes, nu al lang niet meer. Bij de best verkochte single in Nederland, Candle in the wind van Elton John, gingen er 580.000 singletjes over de toonbank. Hoe vaak die vervolgens gedraaid zijn, weet niemand. Dat is het verschil met Spotify, dat wel elke draaibeurt registreert. “Streams afzetten tegenover fysieke verkoop is lastig,” stelt Harry Denekamp, de man die namens de Stichting Nederlandse Top 40 alle feiten bijhoudt. “Je kunt één verkocht exemplaar gelijk stellen aan 225 streams. Maar dan nog is het verschil enorm. In het geval van Candle in the Wind zouden dat dan ruim 130 miljoen streams in Nederland moeten zijn. One Kiss staat sinds 2018 op 45 miljoen (mondiaal 1,4 miljard) en As it was op 25 miljoen (mondiaal 1 miljard).” En toch breken de moderne hits de records, omdat de Top 40 op populariteit per week wordt gemaakt, op basis van streams, trends op sociale media en radiozendtijd. Zouden we weten hoe vaak Candle in the wind is gedraaid in Nederlandse woonkamers en auto’s, dan zou Elton John mogelijk een nauwelijks te breken record achter zijn naam hebben gehad. ‘As it was werkt ook als zomerhit’ As it was levert niet alleen Harry Styles (28) flink wat geld op. De Britse zanger schreef het lied samen met Kid Harpoon en Tyler Johnson, singer-songwriters die ook de productie van het lied hebben gedaan. Het is een liedje van nog geen drie minuten, dat op het eerste gehoor niet eens zo speciaal klinkt dat het hitlijst-historie zou moeten schrijven. “Toch verbaast het mij niet dat As it was zo lang op 1 staat,” zegt dj Wim van Helden. Hij kondigde vanmiddag in de wekelijkse uitzending van de Top 40 bij Qmusic – vaste presentator Domien Verschuuren heeft vakantie – de plaat aan. “Het heeft een paar troeven. Het zit goed in elkaar, is catchy en vrolijk, en blijkt ook nog eens een echte zomerplaat. Hij scoorde al heel goed toen de zomer begon en hij voldoet ook als zomerhit.” Harry Styles heeft als artiest niet alleen een grote fanschare, hij is bij meerdere groepen geloofwaardig. “Dit liedje kan prima tussendoor bij een radiostation dat classics draait,” stelt Van Helden. “Maar het kan net zo goed langskomen bij een zender die zich richt op nieuwe en alternatieve muziek, of bij een hitstation als Qmusic.” De kracht zit hem volgens Van Helden in de retrovibe. “Het riedeltje dat het nummer zijn herkenbaarheid geeft deed me denken aan Blinding Lights van The Weeknd. Waylon en Jan Smit hebben ook zoiets in hun gezamenlijke single. In de jaren 80 was Take on me van A-Ha zo’n beetje het vertrekpunt. Dat was een schoolvoorbeeld voor best wel wat hits van de afgelopen jaren.”||https://www.parool.nl/kunst-media/de-liedjes-van-nu-verbreken-record-na-record-in-onze-al-bijna-zestig-jaar-oude-top-40-hoe-zit-dat~ba75126a/
2022-08-09||Zien is geloven: hoe een creatieve gideonsbende de Millenium Falcon liet vliegen||Na twee jaar uitstel keerde de toonaangevende Amerikaanse strip- en filmbeurs Comic-Con afgelopen maand terug naar San Diego. Directeur van Marvel Studios Kevin Feige praatte liefhebbers van superhelden bij over nieuwe films in het Avengers-universum. Er staat van alles op stapel, maar in de gelederen van de onderaannemers in de VFX-wereld rommelt het. VFX staat voor visual effects. Digitaal geanimeerde beelden worden gemaakt door deze specialisten, die doorgaans in de credits met de kleinste lettertjes worden vermeld. Marvel Studios is een weinig geliefde opdrachtgever onder de VFX-makers die Iron Man en Thor lieten vliegen. Maandenlang overuren draaien voor scenes die op het laatste moment toch nog helemaal anders moeten is eerder regel dan uitzondering. Kleine VFX-bedrijven moeten onder de prijs werken om bij marktleider Marvel binnen te komen terwijl Marvel Studios en moederbedrijf Disney recordopbrengsten behalen met hun superheldenfilms, die zonder de VFX-bijdragen aanzienlijk minder spectaculair zouden zijn. Klokkenluiders klappen uit de school en roepen op tot de vorming van een vakbond voor de trucagespecialisten. De nieuwe documentaireserie Light & Magic belicht de voorgeschiedenis van de huidige filmtrucage aan de hand van het trendsettende bedrijf Industrial Light & Magic (kortweg ILM), dat in 1975 door George Lucas en John Dykstra werd opgericht om Star Wars te maken. De serie werd gemaakt voor het Disney+ abonneekanaal en geproduceerd door Disney-dochter Lucasfilm Ltd. Regisseur Lawrence Kasdan werkte eerder als coscenarist mee aan vier films uit de Star Wars-serie. Journalistieke onafhankelijkheid is dus uitgesloten, maar Kasdan haalde veel fraais uit de archieven van het gesloten bolwerk van Lucasfilm. Sommige pioniers van weleer nemen geen blad voor de mond. Dykstra deed dat sowieso al nooit en werd mede daarom door Lucas ontslagen. Hij ziet niet om in wrok: “Ik was destijds licht ontvlambaar.” Toen een bont gezelschap van creatieve twintigers in 1975 in een kolkend hete loods in Los Angeles bijeenkwam om filmgeschiedenis te schrijven, was het onderbetaald overuren draaien in onzalige werkomstandigheden aan de orde van de dag. De jonge animators behoorden tot de eerste generatie televisiekinderen die op jonge leeftijd in de ban waren geraakt van King Kong (1933) en van de mythologische avonturenfilms waarvoor poppenanimator Ray Harryhausen de trucages had gemaakt. Light & Magic bevat grappige fragmenten van hun jeugdige experimenten met 8mm-film en maakt inzichtelijk hoe de analoge beeldje-voor-beeldje techniek steeds verder verfijnd werd. Dykstra perfectioneerde de cameratechniek en gaf Lucas daarmee de verlangde snelheid en wendbaarheid die de Millennium Falcon en andere ruimteschepen door het sterrenstelsel lieten vliegen. Technische doorbraken leverden dynamische filmbeelden, recordopbrengsten en Oscars op, maar het was tijdrovend monnikenwerk. Tijdens de maanden waarin Lucas in Britse filmstudios en de Tunesische woestijn alle scènes met acteurs opnam, slaagden de pioniers van ILM er slechts in om twee korte trucageshots te voltooien. Die beelden waren verbluffend. Er kwam meer geld vrij en de deadline van de Fox-filmstudio werd nog net gehaald, maar Lucas vond de oorspronkelijke bioscoopversie van Star Wars (1977) verre van geslaagd. Het moest voortaan beter. Heethoofd Dykstra vloog de laan uit en ILM verhuisde met het Dykstraflex camerasysteem naar een nieuwe lokatie bij San Francisco, waar op alle vlakken professionalisering werd doorgevoerd. Het leidde tot een bloeiperiode waarin ILM niet alleen de vervolgen op Star Wars van superieur spektakel voorzag, maar ook bijdroeg aan het succes van de blockbusters van Steven Spielberg, Robert Zemeckis, Ron Howard en James Cameron. De vier filmmakers leggen in Light & Magic uit hoe een goed uitgevoerd trucageshot een buitenissig verhaal geloofwaardig kan maken: zien is geloven. Tussen alle grote namen en begeesterde techneuten steelt poppenanimator Phil Tippett de show. Tippett, die als jochie King Kong zag en sindsdien de beste dinosaurusfilm uit de geschiedenis wilde maken, kreeg van Steven Spielberg zijn droomopdracht: de dino’s in Jurassic Park animeren. Toen twee jonge computerprogrammeurs bij ILM op eigen houtje een demonstratieshot van een digitaal geanimeerde T-rex maakten lag Tippetts droom in duigen, maar gelukkig bleek zijn expertise in beweging alsnog onontbeerlijk voor de film. Tegenwoordig werken ILM-veteranen nog steeds mee aan nieuwe Star Wars-varianten, zoals de serie The Mandalorian. De techniek die digitale elementen met acteurs in de studio samenvoegt is verbluffend, het eindresultaat is meteen zichtbaar. “Dit is waar ik 25 jaar geleden om vroeg,” zegt George Lucas. Maar toen de serie eind 2019 een fenomeen werd, was de aandoenlijke Baby Yoda de ster. Het populaire groene ventje was geen digitale illusie, maar een perfect uitgevoerde pop. Technische vooruitgang is nooit zaligmakend, het gaat erom wat je ermee doet. Soms is de simpelste oplossing de beste. Documentaire serie Light & Magic; te zien op Disney+.||https://www.parool.nl/kunst-media/zien-is-geloven-hoe-een-creatieve-gideonsbende-de-millenium-falcon-liet-vliegen~bdab6d51/
2022-08-09||Wandelen langs muzikale hotspots van het jubilerende Grachtenfestival||A. Een kwal, een spinnenweb, een worm en een addertandvis zijn muziekinstrumenten in de kindermuziekvoorstelling Als je weet waarom een vis praat van Perforator, op 20 augustus in CC Amstel in de Diamantbuurt. Deze voorstelling is nog maar één voorbeeld van het verrassende programma van het Grachtenfestival. CC Amstel is het startpunt van een muzikale wandeling waarin niets is wat het lijkt. Op deze locatie, verstopt achter de voormalige Asscher-diamantfabriek, vind je zowel een bibliotheek als een mooi podium, de opvolger van het Ostadetheater. Aan de overkant vind je Cinetol, een creatieve broedplaats waar ook voorstellingen zijn. Architect Leendert van der Vlugt ontwierp het monumentale gebouw in 1929 voor de theosofische beweging, in de stijl van de nieuwe zakelijkheid. De theosofen zijn er nog, in een gebouw aan de rechterkant. De bioscoop en bibliotheek die later volgden, zijn nu vervangen door de broedplaats. De Diamantstraat leidt ons langs het voormalige badhuis, waar jong en oud muziekles kan nemen of gebruik kan maken van de geluidsstudio. Muzikant Pieter Voogt verzorgt het monument en geeft hier slagwerklessen vanuit zijn drumstudio. B. We lopen door het Beatrixpark naar de Thomaskerk op de Prinses Irenestraat 36, een architectonisch walhalla. Hier klinken op 19 augustus Rachmaninov en Piazzolla, gespeeld door cellist Laura de Armas en pianist Laure Cholé. De kerk is gerealiseerd in 1966. De architect, Karel L. Sijmons, beschouwde dit project als zijn levenswerk. Bijzonder is dat diverse kerkrituelen, zoals de doop met het doopvont, onderdeel zijn van de architectuur. En er is een theater, waardoor religie en cultuur samenkomen. De stijl die Sijmons navolgde valt onder het brutalisme: architectuur die wordt gekenmerkt door onafgewerkte, ruwe, materialen. Bij de Thomaskerk is dat beton. In het materiaaloppervlak is de afdruk van de houten bekistingsplaten zichtbaar, de handtekening van het brutalisme. Architect Le Corbusier gaf hier de naam ‘béton brut’ aan. Liefhebbers van concerten in de buitenlucht kunnen naar het George Gershwinplein op de Zuidas lopen. Hier is op initiatief van de buurtbewoners elke donderdag een weekmarkt. Op 18 augustus is er bij de markt ook een speciaal Grachtenfestivalconcert. De volgende omlooptip naar het Olympisch Stadion is voor een dag later, op 19 augustus. Dan brengen het Intercontinental Ensemble en cellist Benjamin Kruithof een speciaal arrangement van het celloconcert van Schumann, samengesteld voor de 25e editie van het Grachtenfestival. C. Vanuit de Thomaskerk lopen we langs het Hilton Hotel om het interactief middagconcert aan te doen, ook op 19 augustus. Hier krijg je een kijkje achter de schermen van wat er allemaal gebeurt bij het intensieve workshopprogramma van de Performing Opera Summer School. Ook hier is muziek in een bijzondere architectonische context geplaatst. Het Hilton Hotel is in 1962 gebouwd door architect Maaskant als eerste vestiging van Hilton in Europa. D. We lopen verder door naar de Concertgebouwbuurt, waar de Muziekschool Bachstraat muzieklessen aanbiedt. De OBA Roelof Hartstraat is overigens ook een podium voor het Grachtenfestival. Bijzonder is het concert in de onderdoorgang van het Rijksmuseum op 13 augustus. Er zijn nog kaarten voor het tweede strijkkwartet van Mendelssohn en het achtste strijkkwartet van Sjostakovitsj. Toch weer eens wat anders dan de dagelijkse straatmuzikanten in deze koele stadsspelonk. E. In De Pijp vinden we een paar muziekwinkels. Sacksioni op Ruysdaelstraat 7 biedt alles op gitaargebied. Sinds 1937 worden hier instrumenten verkocht; sinds de jaren zeventig vooral akoestische en elektrische gitaren. Een aanbieder van een ander type snaarinstrumenten vind je op Hemonystraat 22, waar vioolbouwer Bas Maas is gevestigd. Hier zijn (alt)violen, cello’s en strijkstokken te koop en te huur. Ook kun je hier terecht voor reparaties. F. Vol van de muziek lopen we via de Jacob Israël de Haanstraat terug. In deze passage wordt de naamgever van de straat gehuldigd met een hek van kroontjespennen. Een idee van theatermaker Henk Reijn, die hiermee een liefdevolle ode aan de schrijver van de (destijds schandaal-) roman Pijpelijntjes brengt. We eindigen weer bij CC Amstel, ditmaal op het Dora Tamanaplein, vernoemd naar de vrijheidsstrijder die streed tegen onrecht en de apartheid in Zuid-Afrika. Hier brengen wij op het terras een toost uit op het jubilerende Grachtenfestival, de vrijheid en de liefde voor muziek. Floor van Spaendonck en Gijs Stork, Gerrit Lamberts’ Amsterdam door Gijs en Floor, Uitgeverij Wbooks, €24,95.||https://www.parool.nl/ps/wandelen-langs-muzikale-hotspots-van-het-jubilerende-grachtenfestival~b50a67ff/
2022-08-09||Spaanse complotdenkers twijfelen (onterecht) aan weerkaarten: ze zouden te rood zijn||Door in weerkaarten steeds dreigender donkerrode kleuren te gebruiken voor dezelfde temperaturen van rond de veertig graden, zou mensen angst worden aangejaagd. Met welk doel? Om hen klaar te stomen voor peperdure klimaatmaatregelen. Daartoe zullen mensen immers alleen bereid zijn als ze geloven dat er een klimaatcrisis gaande is. De twijfel betreft niet alleen de kleuren van de weerkaarten. Een foto van een krant uit 1957 waarin gesproken wordt van 50 graden gaat al tijden rond op internet. Volgens de gebruikers is het een bewijs dat het nieuwe hitterecord dat vorige zomer met 47,6 graden in de provincie Córdoba werd geregistreerd, een leugen is. Dat het oude krantenbericht niet wordt gestaafd door officiële metingen, waarbij een standaardmethode van een thermometer in een witgeverfd gebouwtje op één meter boven de grond wordt gebruikt, maakt de twijfelaars niet uit. Eén foto van een oude krant gaat voor hen boven stapels wetenschappelijk onderzoek. Nieuw is deze (complot)theorie niet. Enkele jaren geleden gingen dergelijke beschuldigingen rond in Duitsland – waar ze helder werden weerlegd – en ook in Nederland zijn er mensen die hun vraagtekens zetten bij de weerkaarten. Intussen is de complottheorie overgewaaid naar Spanje, waar die de gemoederen deze zomer flink verhit. Roberto Brasero – de vrolijke weerman van Antena 3, ook bekend vanwege zijn vele optredens in televisieshows en quizzen – maakt intussen met engelengeduld duidelijk waarom de beschuldiging rond de weerkaarten desinformatie zijn. Het is een oneerlijke vergelijking: in sommige weerkaarten wordt het warmterisico uitgebeeld in groen, geel en rood, wat een compleet ander beeld geeft dan de kaarten waarin rood en paars een temperatuurschaal weergeven. Maar voor klimaattwijfelaars maakt het niet uit hoeveel bewijs experts aandragen. Want ook al worden deze zomer in Spanje opnieuw volop hitterecords gebroken – en beginnen de drinkwatervoorraden op sommige plekken in het land tot gevaarlijke niveaus te dalen – het blijft beschuldigingen regenen in de digitale inbox van Aemet. Want, zo vinden de complotdenkers: het is zomer, en in de zomer is het heet. Zo was het altijd.||https://www.parool.nl/wereld/spaanse-complotdenkers-twijfelen-onterecht-aan-weerkaarten-ze-zouden-te-rood-zijn~bb0065ac/
2022-08-09||Hongarije schaft speciaal belastingtarief voor zzp’ers af – en dus kunnen veel freelancers maar beter stoppen||Dagenlang blokkeerden demonstranten eerder deze maand de bruggen die Boeda met Pest verbinden, maar het heeft niet mogen baten: de Hongaarse president Katalin Nóvak heeft tóch haar handtekening onder een wetswijziging gezet die ervoor zorgt dat kleine zelfstandigen en freelancers vanaf 1 september fors meer belasting moeten afdragen: drie tot vier keer zoveel. Die impopulaire maatregel treft zo’n half miljoen Hongaren en komt in een financieel toch al moeilijke tijd. Het land kent een van de hoogste inflatiecijfers van de EU. De Hongaarse munt is in de afgelopen maanden dramatisch in waarde gedaald. De energieprijzen – die tot nu toe door de regering kunstmatig lager werden gehouden dan in de rest van Europa – zullen per 1 augustus stijgen; dat beleid was voor de regering-Orbán financieel niet houdbaar meer. Hongarije heeft tot nu toe nog geen cent gezien van de miljarden uit het coronaherstelfonds van de Europese Unie. De Europese Commissie heeft het plan dat de regering-Orbán indiende nog altijd niet goedgekeurd, vanwege zorgen dat het geld in verkeerde zakken belandt. De regering-Orbán gaf dat geld wel al grotendeels uit. De staatsschuld is daarbij flink opgelopen, en het wordt steeds duurder voor de Hongaren om bij te lenen op de financiële markten. Premier Orbán en zijn collega’s hebben dus weinig financiële manoeuvreerruimte over. De regering moet de bijl nu in het eigen beleid zetten, ongeacht de consequenties voor hun populariteit onder de Hongaren. Men denkt dat de belastingconstructie waar het nu om gaat – die bekendstaat als KATA – als eerste is gesneuveld omdat die vooral stedelingen treft. Regeringspartij Fidesz is in de grote steden flink minder populair dan op het platteland. Zelfstandige kunstenaars tot freelancende IT’ers en maaltijdbezorgers in de steden hebben nu slechts één maand om hun bestaanszekerheid veilig te stellen, aangezien ze veel meer belasting moeten gaan betalen. “Ik ben zangeres, sopraan en daarnaast werk ik als muziektherapeut, bijvoorbeeld met kinderen met autisme. De afgelopen jaren zijn door corona heel erg moeilijk geweest. Veel mensen in mijn omgeving moesten tijdelijk allerlei baantjes nemen om te overleven. Collega’s uit de zangwereld kwamen grappig genoeg bij callcenters terecht; dan doe je toch nog iets met je stem. Het afgelopen jaar kwamen we eindelijk financieel weer een beetje boven water, maar nu horen we dit ineens. Ik kan mijn werk straks niet meer doen – ik moet nu ook op zoek naar een baan. Als je via een kleine ngo muziektherapie geeft aan iemand met dementie, kun je niet ineens je prijzen omhooggooien. Dit is gewoon einde verhaal. Ook als zangeres heb ik die speling niet: mijn concerten worden nu al vaak afgelast, wegens geldgebrek bij organisaties. We hebben bovendien geen enkele tijd om oplossingen te bedenken, dit gaat over een maand in. Ik heb geen idee wat er nu gaat gebeuren.” “Sinds 2015 werk ik als zelfstandig meubelmaker – zeg maar iets tussen een timmerman en een kunstenaar in. De bestaande belastingconstructie maakte het voor mij mogelijk om op een kleinschalige manier een eigen zaak te runnen. Dat is altijd een tijdelijk plan geweest. Als de zaken goed gaan en je echt gaat groeien, dan maak je er op een gegeven moment geen gebruik meer van, dan word je een echt bedrijf. Maar zover ben ik nog lang niet – en over een maand ook niet. Ik heb aan alle protesten meegedaan. De meeste van mijn vrienden zijn ook gedupeerd door de afschaffing van het belastingvoordeel. Ik weet niet wat ik nu moet doen. Het is heel stressvol. Het is toch al een spannende tijd. De prijzen van het hout gaan snel omhoog en het kost straks veel geld om ergens naartoe te rijden. Ik heb het al druk, en aan het eind van de dag komen al deze zorgen er nog bij.” “Ik was eerst profvoetballer, en daarnaast werkte ik als Woltbezorger, zoiets als Thuisbezorgd.nl in Nederland. Ik voetbal – in de derde divisie – minder dan voorheen. Daarnaast bezorg ik dus ook fulltime eten in Boedapest. Bijna alle maaltijdbezorgers gebruiken de Kata-belastingregeling, dus we hebben vorige week met zijn allen een brug in Boedapest bezet als protest tegen deze wetswijziging. We hopen dat Wolt als bedrijf misschien een oplossing kan bedenken, want als de Kata-regeling straks afgeschaft is, moeten we vier keer zoveel belasting betalen. Dan heeft deze baan voor mij en veel anderen geen zin meer. Ik kan dan beter ergens een baantje zoeken waarbij ik misschien bruto minder betaald krijg, maar uiteindelijk toch meer overhoud. Ik heb nu bedacht: dan ga ik kijken of ik in een bakkerij kan werken. Ik hou in mijn vrije tijd van dingen bakken. Maar ik hoop natuurlijk dat het zo ver niet komt.”||https://www.parool.nl/wereld/hongarije-schaft-speciaal-belastingtarief-voor-zzp-ers-af-en-dus-kunnen-veel-freelancers-maar-beter-stoppen~be17ad04/
2022-08-09||Wie erop let, ziet ze ineens overal: stukjes niemandsland tussen twee parkeerplaatsen met een bankje, een lantaarnpaal én een afvalbak||Pauline (33) en Benoit (42), twee Franse toeristen, hebben er 22.500 stappen opzitten en ze hebben nog een lange weg door de binnenstad te gaan, dus als je hen vraagt hoe hun bankje bevalt, dan krijg je een diep gemeend: very good! De twee zitten op de Kloveniersburgwal, met frontaal uitzicht op het poortje van de Oudemanhuispoort. Zij eet een salade uit een plastic bak en hij rookt een joint. Ze zitten op, wat in de gemeentelijke handboeken heet, een zogeheten voorzieningenstrook of meubeleiland. Wie erop let, ziet ze ineens overal: stukjes niemandsland tussen twee parkeerplaatsen met een bankje, een lantaarnpaal én een afvalbak, vaak zowat tegen elkaar gepropt op een paar vierkante meter openbare ruimte. Wat zeker niet helpt is dat de attributen overduidelijk niet bij elkaar zijn bedacht. De kroonlantaarn is beeldschoon en dieprood, het bankje is basic en van groen afgebladderde verf en de afvalbak is metaalkleurig én beklad en bestickerd met ontregelende teksten: ‘Osnabrück, ‘die Stadt der Hase’. Kortom een ratjetoe. Monumentenhoeders krijgen er de kriebels van. Want kan dit niet wat minder rommelig? Kan dit niet wat meer in harmonie? Kan dat bankje niet op zijn minst wat beter combineren met de rest? En Pauline? Die kijkt even met een kritische blik naar de objecten en naar de tientallen peuken tussen de klinkers, en haalt vervolgens toch haar schouders op. Nee, in Frankrijk zouden ze het zo niet doen. “Wij hebben in Frankrijk minder bankjes, maar we hebben wel afvalbakken waar we ons afval kunnen scheiden én we hebben ook een speciale asbak.” Beter dus? “Ach, wat is beter? Jullie hebben weer mooie fietspaden.” Heeft u een voorbeeld van een miskleun of ondoorgrondelijke ingreep in de stad? Mail het onderwerp naar anders@parool.nl.||https://www.parool.nl/amsterdam/wie-erop-let-ziet-ze-ineens-overal-stukjes-niemandsland-tussen-twee-parkeerplaatsen-met-een-bankje-een-lantaarnpaal-en-een-afvalbak~b1243364/
2022-08-09||Een slordige denker drukt voor je het weet op die rode knop||In Zaporizja staat een kerncentrale. De grootste van Oekraïne. De Russen hebben hem bezet. De Oekraïners proberen hem te heroveren. Er wordt geschoten. De reactor heeft schade opgelopen. Men acht een kernramp mogelijk. Dat was de reden waarom ik in de jaren zestig en zeventig van de vorige eeuw tegen kernreactoren was: ze kunnen als wapen worden misbruikt. Gooi er een bom op en je land is weg en onbruikbaar. Niet voor een paar weken of een paar jaar. Maar voor duizenden en duizenden jaren. Zo’n kerncentrale kun je blijkbaar niet van het ene op het andere moment op ‘uit’ zetten. Maar als dat wel kan en ze ‘doven’ hem, dan zit je zonder stroom. Zonder stroom geen energie. Zonder energie geen economie. Ik ben tegenwoordig vóór kerncentrales. Bouw ze zo snel mogelijk, als je tenminste iets aan dat klimaat wil doen. En als we ruzie krijgen met Rusland, China, Duitsland, noem maar op? Schouders ophalen. Bombarderen ze onze kerncentrales dan is Nederland foetsie. Het land waar geigertellers onheilspellende geluiden maken. We zijn nu eenmaal een minilandje. Ik dacht dat men nooit zo stom zou zijn om atoombommen te gooien en kerncentrales te beschieten. Maar men is stom. Stom zijn schijnt heel intelligent te zijn, volgens een groot deel van de wereld. En als we niet stom zijn, dan zijn we wel slordig. Slordigheid is een vorm van menselijkheid. Mijn hond is niet slordig. Ik wel. Ooit slordige mieren gezien? Of een slordig konijn? Ik vergeet van alles. Ik doe sommige zaken onnauwkeurig. Ik zou best uit slordigheid per ongeluk de rode knop kunnen indrukken waardoor ik een atoomaanval inzet. Ik acht Biden, Xi en Poetin allemaal slordige mensen. Het zijn al slordige denkers. Er komt al rook uit de kerncentrale van Zaporizja. Ik zou wel eens willen horen hoe de geigertellers daar zingen. Ondertussen wordt de strijd tussen Rusland en Oekraïne een enigma. Wat gebeurt er precies? Waarom wil men maar blijven strijden? Als je toch al liegt over alles, lieg dan dat je gewonnen hebt en stop de oorlog. Als je echt gewonnen hebt, liegen wij toch dat je hebt verloren. Denkt Poetin dat als hij zijn Groot-Russische Rijk bezit, hij niets meer heeft te duchten van de VS, China of Japan? Dan ben je een slordige denker die andere slordige denkers uitdaagt. En gaat er zomaar een hand naar een rode knop en een land naar de knoppen. Theodor Holman (1953) is columnist, schrijver, televisie- en radiomaker. Elke dag, uitgezonderd zondag, lees je hier zijn column. Lees al zijn columns terug in het archief. Reageren? t.holman@parool.nl||https://www.parool.nl/columns-opinie/een-slordige-denker-drukt-voor-je-het-weet-op-die-rode-knop~beef265f/
2022-08-09||Opinie: ‘Mijn huisbaas wilde de regenboogvlag weg hebben’||Eind december hing ik een regenboogvlag op. Een paar weken later ontvingen mijn huisgenoten en ik een mail van Frank, mijn huisbaas, met de vraag waarom deze was opgehangen – de vlag mocht worden opgehangen, mits de buren daar mee in zouden stemmen. De buren vonden het prima en hesen zelf ook de vlag. Twee maanden later opnieuw mail van Frank: waarom de vlag er nog hing en of deze weggehaald kon worden. Niet vanwege het statement, maar omdat Frank een ‘neutraal ogend pand’ wilde verhuren. Ik sloeg er mijn huurcontract op na, waarin stond dat er niks aan de gevel gehangen mocht worden. Daarop besloot ik de vlag in mijn kamer te hangen. Een paar weken daarna weer een mail: dat hij zich in de maling genomen voelde en of wij de vlag onmiddellijk wilden verwijderen. Ik mailde dat er al maanden kerstversiering voor de ramen hing en dat dit nooit een probleem geweest was. Ik denk niet dat Frank homofoob is; ik denk dat zijn privileges hem blind gemaakt hebben. Frank is in mijn ogen bang voor terreur, een steen door de ruit of graffiti op de gevel. Het komt allemaal neer op één ding: in het ergste geval zou Frank geld kwijt zijn aan schade die hersteld moet worden. Ik heb de vlag weggehaald omdat ik mijn huisgenoten niet wil opzadelen met gedoe. Zelf ga ik over twee weken verhuizen en kan Frank de vlag wat mij betreft steken waar de zon niet schijnt, maar het volgende wil ik kwijt: ik ben queer en als je aan onze vlag komt, kom je aan mij. Ik hing de vlag op omdat in augustus 2021 in Bos en Lommer een brand werd aangestoken in een studentenflat waar regenboogvlaggen hingen. De woningbouwvereniging verbood de bewoners vervolgens vlaggen op te hangen vanwege de brandveiligheid, wat je ook ‘buigen voor terreur’ zou kunnen noemen. Een week nadat ik de vlag had opgehangen kwam er iemand voor het eerst bij mij thuis, die mij bij binnenkomst vertelde dat de vlag hem had gerustgesteld, dit betekende dat hij welkom zou zijn. Voor iedereen die afgelopen tijd mijn huis passeerde, naar boven keek en iets van geruststelling, acceptatie of verbintenis voelde: good for you. Wat voor een huisbaas een gering risico op schade is, is voor een ander het gevoel van welkom zijn, in alles wat je bent. Een ding weet ik wel: In mijn nieuwe huis hang ik regenbooggordijnen op. Miró Baatenburg de Jong, Amsterdam||https://www.parool.nl/columns-opinie/opinie-mijn-huisbaas-wilde-de-regenboogvlag-weg-hebben~b2cba991/
2022-08-09||Wat zegt de geur van Amsterdam over onze relatie met de stad?||Vraag aan hoogleraar cultuurgeschiedenis Inger Leemans, gespecialiseerd in de geschiedenis van geur en emotie: heeft Amsterdam een ziel? “Ja, dat denk ik wel. Voor mij hangt dat nauw samen met het geurlandschap van de stad. Ik bestudeer de geur van oude beursgebouwen in de stad. Prachtige, oude gebouwen waar je niet alleen de geur van hout en steen rook, maar volgens neusgetuigen ook het zweet en de sigaren van de mannen die er aan het handelen waren. Een ander mooi voorbeeld is de drogisterij van Jacob Hooy op de Kloveniersburgwal. Daar kun je nog een indringend geurbeeld krijgen van de kruiden en specerijen die daar in de achttiende eeuw werden verhandeld. Dat is ook zo’n fantastische geurplaats.” De neus is rechtstreeks verbonden met de ziel. “Waar de signalen van andere zintuigen eerder worden verwerkt in het cognitieve brein, gaan geuren eerst naar het emotionele brein,” legt Leemans uit. “Dat maakt ruiken tot een heel animale ervaring. Het is ook onze alarminstallatie. Ruiken is bedoeld om gevaar op te sporen. Bij geluidsoverlast kun je nog denken: die bouwvakkers gaan om vijf uur weer naar huis. In het geval van geuroverlast helpen zulke relativerende gedachten niet. Je wilt weg uit de stank omdat het niet lukt om je ervoor af te sluiten. De neus verblijft graag in een geurlandschap dat vertrouwd en aangenaam ruikt, al is dat laatste natuurlijk heel persoonlijk.” Geurstudies is een snel groeiend onderzoeksveld. De relatief nieuwe kennis over de invloed van geur op het gemoed wordt op allerlei manieren toegepast. Bijvoorbeeld in het bedrijfsleven, dat een fijne neus heeft voor alles wat de omzet kan verhogen. Leemans: “Geurmarketing is razend populair. In hotels wordt de geur van koffie verspreid om de gasten naar het ontbijt te lokken. In winkels worden luchtjes gebruikt om de klanten aan te zetten tot kopen. Als je achter elkaar een aantal winkels in de Kalverstraat hebt bezocht, kan dat een behoorlijke aanslag zijn op de neus als gevolg van de opeenstapeling van allerlei geuren.” Zijn er ook geuren die onlosmakelijk verbonden zijn met de hoofdstad? Leemans legt samen met het Amsterdam Museum net de laatste hand aan een geurentoer die met behulp van een speciale ‘sniffer in residence’ werd gemaakt. “We doen onderzoek in het land naar geurtaal en gebruiken. Daar zitten ook heel wat reacties van Amsterdammers bij. Die noemen bijvoorbeeld de haven. De geur van cacao die bij noordenwind vanuit de Zaanstreek over de stad waait. Of de indringende kerosinelucht in het Amsterdamse bos, van de vliegtuigen. Het zijn allemaal componenten van het geurlandschap in de stad.” De belangrijkste component van dat geurlandschap is water, stelt Leemans, en dat al eeuwenlang. “Amsterdam is een waterstad en ruikt naar water. De geur verandert voortdurend, van ziltig en fris tot muf en brak. Mensen die in de binnenstad wonen, ruiken ook duidelijk het verschil na het doorspoelen van de grachten. Voor de komst van de beerput, het secreet en de riolering fungeerde het grachtenstelsel eeuwenlang als open riool, met het bijbehorende geurenpalet. Het was in die tijd dat Amsterdam in het buitenland bekend kwam te staan als de schone maagd met de stinkende adem.” De reizigers konden de stad weer verlaten, de Amsterdammers bleven achter in de stank. “Water is wat dat betreft ook een democratische geur,” zegt Leemans. “Arm of rijk: alle neuzen hebben er last van als het stinkt.” De professor verbetert zichzelf direct: “De elite kon natuurlijk wel maatregelen nemen tegen de stank. Langs de gracht werden lindebomen geplaatst, als een geurscherm. En de rijke mensen woonden doorgaans hoog in het grachtenpand, verder weg van de walmen dan in de kleine straatjes in de Jordaan. In de zomer vluchtten zij de stad uit, naar hun buitenverblijven in de bossen. Dan was het zelfs voor de neuzen uit die tijd niet te harden.” Om in geurtermen te blijven: als hartnoten van de stad noemt Leemans de geur van de winkels: de warme bakkers, de viswinkels en ook de toko’s. Over die laatste: “Het is een heel bepalende geur. Zodra je de winkel binnenkomt, word je van alle kanten besprongen door geuren: kruiden en specerijen, Aziatische en Caribische groenten en fruit, allerlei soorten sambal, wierook en zeep. Wij zijn eraan gewend geraakt, maar voor buitenlandse bezoekers is het een ware geursensatie om de lucht van producten uit de Chinese, Surinaamse, Indonesische en Marokkaanse keuken in één en dezelfde ruimte te kunnen opsnuiven. Die stapeling van culturen is het resultaat van de geschiedenis van ons land. Dat vind je nergens anders.” De topnoot is echt heel Amsterdams: die van wiet en wafels. Leemans: “W&W, een zoete en weeë combinatie die niet te vermijden is voor de bezoekers van de binnenstad. De twee geuren gaan hand in hand: als je de ene ruikt, is de ander nooit ver weg. Bezoekers van de coffeeshops hebben na afloop doorgaans behoefte aan een suikerkick en daar spelen de wafelbakkers behendig op in met hun Nutella en andere zoete troep. Het is in de afgelopen jaren de geur geworden van het goedkope toerisme en daarmee ook de geur van de overlast. Niet voor de gebruikers, wel voor de bewoners van het centrum.” Dat is interessant: waar de toerist verlangend zijn neus volgt naar de warme wafel, haalt de bewoner er geïrriteerd zijn neus voor op. Toch is het dezelfde geur. Hoe zit dat? “De geur van wafels heeft een nieuwe betekenis gekregen, het ruikt voor bewoners naar verloedering, zeker in combinatie met de wietlucht. Met elkaar gemeen hebben die twee geuren dat zij significant aanwezig zijn. Die opdringerigheid maakt het alleen maar erger, het is voor bewoners het ruikbare bewijs dat het de verkeerde kant opgaat met hun buurt. Terwijl zij in een andere situatie misschien best te porren zouden zijn voor een warme wafel.” In de eerste week van september is een gratis geurkaart op te halen in het Amsterdam Museum, nu in de Hermitage. www.odeuropa.eu.||https://www.parool.nl/amsterdam/wat-zegt-de-geur-van-amsterdam-over-onze-relatie-met-de-stad~b5c6d25f/
