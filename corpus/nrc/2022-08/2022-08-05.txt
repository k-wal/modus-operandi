2022-08-05||Heerenveen en Sparta spelen gelijk in bloedeloze seizoensouverture||De eerste Eredivisiewedstrijd van het seizoen, tussen sc Heerenveen en Sparta, is in een gelijkspel geëindigd. Beide ploegen slaagden er in een teleurstellende wedstrijd met weinig doelgevaar niet in te scoren, waardoor de wedstrijd in het Abe Lenstra Stadion eindigde zoals hij begon: 0-0. Sparta joeg in de slotfase van de wedstrijd op de overwinning, maar Heerenveen bleef zonder al te veel moeite op de been. Beide ploegen waren met veel mutaties aan het nieuwe seizoen begonnen. Sparta versterkte zich onder meer met voormalig international Jonathan de Guzman, die zijn rentree in de Eredivisie opluisterde met een goede wedstrijd op het Rotterdamse middenveld. Ook doelman Nick Olij, verdediger Mike Eerdhuijzen en aanvallers Jason Lokilo en Tobias Lauritsen maakten hun debuut voor Sparta. Bij Heerenveen verschenen met doelman Andries Noppert en Mats Köhlert twee debutanten aan de aftrap. De van Go Ahead Eagles overgekomen trainer Kees van Wonderen leidde de Friezen voor het eerst. Zaterdag gaat de Eredivisie met vier wedstrijden verder. Fortuna Sittard neemt het in eigen huis op tegen landskampioen Ajax, SC Cambuur speelt tegen het gepromoveerde Excelsior; PSV ontvangt FC Emmen en RKC Waalwijk speelt tegen FC Utrecht. Zondag worden de resterende wedstrijden van de eerste speelronde afgewerkt.||https://www.nrc.nl//nieuws/2022/08/05/heerenveen-en-sparta-spelen-gelijk-in-bloedeloze-seizoensoeverture-a4138313
2022-08-05||Poetin en Erdogan versterken samenwerking op gebied van energie en economie||Rusland en Turkije gaan nauwer samenwerken op het gebied van transport, (land)bouw en financiën. Dat zijn de Russische president Vladimir Poetin en zijn Turkse ambtgenoot Recep Tayyip Erdogan vrijdag overeengekomen na een vier uur durend overleg in de Zuid-Russische stad Sotsji, zo staat in een gezamenlijke verklaring. Ook de graandeal die Turkije en de Verenigde Naties onlangs hebben uitonderhandeld met Oekraïne en Rusland kwam ter sprake. De overeenkomst, die moet zorgen voor een veilige doorgang van Oekraïense en Russische goederen via de Zwarte Zee en de Bosporus, dient „volledig” en „onbelemmerd” te worden uitgevoerd, aldus de verklaring.  Daarnaast gaat Turkije het Russische gas dat het importeert deels in roebels in plaats van Amerikaanse dollars betalen, meldt het Russische persbureau Interfax op basis van uitspraken van de Russische vicepremier Alexander Novak. Onduidelijk is welk aandeel zal worden betaald in roebels. De stap is opvallend, omdat Rusland de roebel-eis afgelopen voorjaar alleen stelde aan „onvriendelijke landen” die Russisch gas afnemen. Alle EU-lidstaten staan op die lijst, maar de Europese Commissie liet in april weten niet van aan de eis te zullen voldoen. Turkije staat niet op de lijst. Ruim twee weken geleden spraken Poetin en Erdogan bij een ontmoeting in het Iraanse Teheran ook al over het eventueel betalen van Russisch gas in roebels. Rusland levert jaarlijks zo’n 26 miljard kubieke meter gas aan Turkije, bijna de helft van de totale Turkse gasimport. Ook zorgt Rusland voor een kwart van de ruwe olie in Turkije en financiert het de bouw van een belangrijke kerncentrale. Vrijdag kwam ook de situatie in Syrië ter tafel. In de verklaring staat dat zowel Rusland als Turkije belang hechten aan het behoud van „politieke eenheid en territoriale integriteit” van het buurland van Turkije. Dat komt overeen met de Russische positie, omdat het land sinds het begin van de Syrische oorlog de belangrijkste internationale steunpilaar is voor het regime van Bashar al-Assad. De verhoudingen tussen Ankara en Damascus zijn daarentegen zeer slecht. Turkije houdt een deel van het noorden Syrië bezet.||https://www.nrc.nl//nieuws/2022/08/05/poetin-en-erdogan-versterken-samenwerking-op-gebied-van-energie-en-economie-a4138312
2022-08-05||Oekraïners zijn woedend op Amnesty International|| Amnesty International had het Oekraïense ministerie van Defensie gevraagd om wederhoor, zo zegt woordvoerder Ruud Bosgraaf: „Maar een reactie is er helaas niet gekomen.”  Toen Amnesty donderdag eenmaal een persbericht de wereld had ingestuurd, brak er alsnog een storm van protest los. Volgens Amnesty hebben de Oekraïense strijdkrachten burgers in gevaar gebracht door bases in te richten in ziekenhuizen en scholen en door artillerie af te vuren vanuit bewoond gebied. Hierdoor veranderden burgerobjecten in een potentieel militair doel, aldus de mensenrechtenorganisatie. Volgens Amnesty is aangetoond dat deze doelen vervolgens werden aangevallen door de Russen, waarbij burgers werden gedood.   Amnesty stelt dat  sprake is  van schending van de Geneefse Conventies. „We hebben een patroon gedocumenteerd van Oekraïense strijdkrachten die burgers in gevaar brengen en de oorlogswetten overtreden wanneer ze opereren in bevolkte gebieden”, zo liet secretaris-generaal Agnès Callamard weten. „Het feit dat het land zich moest verdedigen, ontslaat het Oekraïense leger niet van de verplichting het internationaal humanitair recht te respecteren.” De reacties op het Amnesty-onderzoek waren niet mals. In de afgelopen maanden zijn er honderden burgers omgekomen bij Russische bombardementen  – wilde Amnesty nu beweren dat Kiev daar schuld aan had? De Oekraïense president Zelensky reageerde woedend: „Het Amnesty-rapport probeert een terroristische staat wit te wassen en de verantwoordelijkheid te verleggen van de agressor naar het slachtoffer.” Zelensky was bepaald niet de enige die er zo over dacht. Oksana Pokaltsjoek, het hoofd van de Oekraïense afdeling van Amnesty, distantieerde zich van de conclusies van haar eigen organisatie. Volgens Pokaltsjoek is het onderzoek uitgevoerd door buitenlandse medewerkers en is kritiek van de Oekraïense afdeling genegeerd. Vrijdagavond kondigde ze op Facebook haar vertrek aan. „Als je niet in een land woont dat wordt  binnengevallen en verscheurd, begrijp je waarschijnlijk niet hoe het voelt om het verdedigende leger te veroordelen,” schreef Pokaltsjoek.   Russische staatsmedia – bepaald geen vrienden van mensenrechtenorganisaties –  kraaiden intussen victorie. Als er bij een Russische aanval burgerdoden vallen, verweert Moskou zich vaak door te zeggen dat  er in werkelijkheid sprake was van een militair doel. Volgens Rusland gebruikt Kiev scholen en ziekenhuizen als ‘menselijk schild’. „Zelfs de internationele boeven en schurken van de zogeheten mensenrechtenorganisatie Amnesty International beschuldigen Oekraïne ervan het oorlogsrecht te schenden”, zei presentator Jevgeni Popov op de Russische tv.      Woordvoerder Ruud Bosgraaf benadrukt dat de verwijten die Amnesty maakt aan Kiev niet in verhouding staan tot de massale oorlogsmisdaden van de Russische strijdkrachten, waaronder verkrachting, marteling, executies en het systematisch beschieten van burgerdoelen. „In eerder onderzoek hebben we daar veel aandacht aan besteed”, zegt Bosgraaf, „maar het internationaal humanitair recht geldt ook voor Oekraïne. Als dat geschonden wordt, moeten wij dat ook benoemen, ook al maak je je daar niet populair mee.” De kwestie die Amnesty aan de kaak stelt is echter niet zwart-wit, zo stelt Marieke de Hoon, universitair docent Internationaal Strafrecht aan de Universiteit van Amsterdam. „Het oorlogsrecht is ingewikkeld. Zo is het gebruik van een ziekenhuis of school als basis verboden, tenzij dat militair absoluut noodzakelijk is.” Die nuance levert een ingewikkeld spanningsveld op, aldus De Hoon: „Als je de aanvallende partij bent, kun je zelf je doelen kiezen. Maar als je een stad aan het verdedigen bent is het misschien niet te voorkomen dat je burgerobjecten gebruikt.” Je hoopt dat er te praten valt maar er wordt nu heel emotioneel gereageerd Ruud Bosgraaf Woordvoerder Amnesty International De Hoon vindt het moeilijk om de concrete casus te beoordelen – Amnesty is expres nogal vaag over concrete gevallen, om te voorkomen dat strategische informatie wordt vrijgegeven aan de Russen. Dat neemt niet weg dat het belangrijk is dat mensenrechtenorganisaties kritisch blijven en partijen oproepen om schendingen te voorkomen, zegt De Hoon.  De juriste verwijst naar een incident eind maart, toen er video’s verschenen van Oekraïense militairen die Russische krijgsgevangenen door de benen schoten. „Oekraïne liet toen meteen weten dat er een onderzoek zou worden ingesteld. Dat was een voorbeeldige reactie.” Op zo’n soort reactie had Amnesty ook dit keer gehoopt, zo zegt woordvoerder Ruud Bosgraaf. „Oekraïne heeft een democratisch gekozen regering, dus je hoopt toch dat er zakelijk over te praten valt. Er wordt nu heel emotioneel gereageerd.” Afgelopen donderdag reageerde Amnesty-baas Callamard op Twitter zelf ook emotioneel. „Oekraïense en Russische mediabendes en trollen: ze zijn vandaag allemaal bezig Amnesty-onderzoek aan te vallen”, schreef de secretaris-generaal. „Dit zal onze onpartijdigheid niet beschadigen en doet geen afbreuk aan de feiten.” „Blijkbaar noemt de SG van Amnesty mij een ‘bende’ en een ‘trol’”, pareerde de Oekraïense minister van Buitenlandse Zaken Dymtro Koeleba de volgende dag. „Dat verhindert mij niet om te zeggen dat dit rapport de feiten verdraait.” ||https://www.nrc.nl//nieuws/2022/08/05/amnesty-oekraine-maakt-burgerobjecten-militair-doel-a4138310
2022-08-05||Ex-baas van GE Jack Welch in nieuw boek gefileerd als de ‘vernietiger van de ziel van Corporate America’||Wie hoort er eigenlijk als vijfde thuis in het rijtje Friedrich Hayek, Milton Friedman, Ronald Reagan en Margaret Thatcher? Dit viertal wordt veelal opgevoerd als de wegbereiders van de neoliberale fase van het kapitalisme.  Hayek als de filosoof van de kleine overheid. Econoom Milton Friedman als voorvechter van  vrije markten waarin bedrijven louter winstmaximalisatie als doel hebben. En Reagan en Thatcher als de regeringsleiders die het tijdperk inluidden waarin marktwerking door deregulering en privatisering alle ruimte kreeg in westerse samenlevingen.  In dat rijtje ontbreekt een exponent uit het bedrijfsleven.  Filmfiguur Gordon Gekko, legendarisch voor zijn Greed is good-speech in de film Wall Street,  is wel tot dat symbool uitgeroepen. Maar er is ook een topman die daadwerkelijk de ideeën van Hayek en Friedman ten uitvoer bracht  en  de weg bereidde voor het aandeelhouderskapitalisme: Jack Welch, ceo van het Amerikaanse industriële icoon General Electric van 1981 tot 2001. Bijnaam: Neutron Jack. Jarenlang sierde zijn beeltenis de covers van zakenbladen, hij was inspirator van topmanagers en  werd zelfs uitgeroepen tot manager van de eeuw (de twintigste). Welch maakte van GE, opgericht door uitvinder Thomas Edison,  het meest waardevolle bedrijf ter wereld. Tot diep in de 21ste eeuw kon de industriële gigant die strijd volhouden met  techreus Microsoft. GE was 14 miljard dollar waard toen Welch  begon, dat was 600 miljard toen hij met pensioen ging. David Gelles, economieverslaggever van The New York Times, ontleedt in The Man Who Broke Capitalism  genadeloos de werkwijze van Welch. Vaak omschreven als visionair in tijden van globalisering leidde hij het tijdperk in dat winstmaximalisatie werd verheven tot het hoogste doel, en niet langer de continuïteit van de onderneming.  Gelles beschrijft Welch vooral als de man die rücksichtslos een einde maakte aan the Golden Age of capitalism in de VS.  In die periode week het Amerikaanse model niet sterk af van het Europese ‘stakeholder-kapitalisme’, waarin de belangen van alle betrokkenen bij een bedrijf – dus ook klanten, leveranciers en werknemers – tegen elkaar werden afgewogen. De loyaliteit tussen werkgevers en werknemers was tot de jaren tachtig ook in de VS groot. Als je eenmaal bij GE werkte, ging je er vaak ook met pensioen. Bedrijven namen de verantwoordelijkheid voor de omgeving waar hun fabrieken stonden, aldus Gelles.  Tot Welch kwam. Zijn bijnaam Neutron Jack verdiende hij met massa-ontslagen: waar Welch kwam, verdwenen de mensen en bleven de fabrieken leeg over. Managers van GE kregen de  opdracht elk jaar de slechtst beoordeelde 10 procent van hun medewerkers weg te werken.  Zijn benadering dat een bedrijf niet wordt gewaardeerd om de kwaliteit van de mensen maar om de hoogte van de winst, zorgde ervoor dat beleggers  reorganisaties direct gingen belonen met een koersstijging van het aandeel. Tot op de dag van vandaag.    Welch deed de ene na de andere overname (bijna duizend in totaal) en maakte van het industriële concern een reus met bedrijven in de media en in de financiële sector. Overnameprooien splitste hij op. Alle bedrijven die hij behield, moesten nummer één of twee in hun markt worden, anders stootte hij ze af onder het veel nagevolgde motto 'fix it, close it, or sell it’.  Welch groeide uit tot kampioen van het aandeelhouderskapitalisme. Liever kocht zijn GE aandelen in om de beurskoers op te jagen dan dat Welch investeerde in innovatie. Hij  liet zich als topman  belonen op een wijze die ongekend was, het verschil met het salaris van de GE-arbeiders groeide exponentieel. Dat was allemaal nieuw, zo betoogt Gelles. Zijn werkwijze werd gevolgd door veel Amerikaanse en later ook Europese topmannen. Zijn discipelen bij GE, dat zijn eigen managementschool had, werden aangetrokken door  andere  bedrijven en volgden daar doorgaans dezelfde strategie.  Veel navolgers kenden echter niet het werkelijke geheim achter het succes van Welch:  de financiële dochter GE Capital, die uiteindelijk goed was voor 40 procent van de omzet en 60 procent van de winst. Deze financieringtak was ooit begonnen om klanten te helpen de aanschaf van hun koelkast of televisie te helpen financieren.  GE Capital groeide door tal van overnames uit tot een ongereguleerde schaduwbank, die volop kredieten en hypotheken verschafte.  Bovendien maakte GE Capital  het mogelijk om vlak voor het sluiten van een kwartaal de winstcijfers even op te krikken door financiële transacties te doen. Doordat het niet transparant de cijfers rapporteerde zagen beleggers hoge voorspelbare winsten. Hoe GE werkelijk presteerde werd door die accountingtrucs ook  door  analisten op Wall Street slecht doorzien. Dat GE ondertussen weinig in innovatie investeerde en niet meer vooropliep, bleef lang verborgen.  Totdat GE Capital verkruimelde na de financiële crisis van 2008. Al rap werd duidelijk dat de industriële bedrijven van GE lang niet zo goed presteerden als  was aangenomen. Welch had zijn opvolger Jeff Immelt opgezadeld met een bedrijf dat zijn succes nooit zou kunnen volhouden. Welch overleed in 2020. Niet lang nadat de huidige topman van GE, buitenstaander Larry Culp, had besloten om het bedrijf definitief op te splitsen. GE blijft daarbij enkel een producent van vliegtuigmotoren. Een objectieve biografie van Welch is dit boek zeker niet, het is eerder een afrekening. Welch krijgt door Gelles zelfs de schuld in de schoenen geschoven voor de ongelukken met de Boeing 737 Max. Sinds 1997 werd Boeing geleid door voormalig GE-managers die in de stijl van Welch fors bespaarden op uitgaven aan technologie-ontwikkeling en veiligheid ten faveure van de winst voor aandeelhouders.  Met de fatale ongelukken tot gevolg.  In zijn laatste jaren was Welch een belangrijk supporter van president Donald Trump, die omgekeerd Welch jarenlang als voorbeeld had gezien. Gelles schetst de ironie die daarin schuilt. Trump haalde juist zijn electorale successen in het American Heartland, dat door Jack Welch en zijn navolgers zo genadeloos is gesloopt door het vertrek van hun fabrieken.   Simon&Schuster, 265 blz. € 24,99 
●●●●●||https://www.nrc.nl//nieuws/2022/08/05/afrekening-met-neutron-jack-de-aandeelhouderskampioen-a4138279
2022-08-05||Stikstofgrens wordt betwist maar is ‘wel degelijk robuust’||Raad eens wie ruim twee jaar geleden schreef dat om de natuur te herstellen de stikstofemissies binnen tien jaar met 50 procent moeten zijn gedaald?  Het was Johan Remkes, voorzitter van het adviescollege stikstofproblematiek in het rapport ‘Niet alles kan overal’.  Remkes is de man onder wiens leiding het kabinet en een delegatie van boze boeren in Utrecht vrijdag hebben gesproken over mogelijke versoepelingen van de maatregelen. Remkes is volgens de boeren niet de meest voor de hand liggende onafhankelijke voorzitter van de gesprekken die tot een verzoening moeten leiden, en daar hebben ze een punt; het was Remkes die met zijn adviescollege de latere kabinetsmaatregelen legitimeerde. De reductie van 50 procent is nodig, schreef Remkes, om te bereiken dat uiterlijk 2040 de ‘kritische depositiewaarde’ voor stikstof niet langer wordt overschreven. Die waarde is „de hoeveelheid depositie die een ecosysteem nog kan verdragen zonder schade te ondervinden”, citeert Remkes wetenschappelijk onderzoekers uit Wageningen. Het zijn deze doelstellingen én de berekening van deze kritische depositiewaarde van het huidige kabinet die veel boerenorganisaties nu ter discussie stellen, van vakorganisatie LTO Nederland tot de meer radicale Farmers Defence Force. Niet alleen zijn volgens de boeren de doelen en het tempo van de reductie onhaalbaar, ook deugt er volgens hen weinig van de rigide stelling dat áls er een bepaalde hoeveelheid stikstof in kwetsbare natuur terecht komt, dit leidt tot onherstelbare schade. De vraag is niet alleen of Nederland altijd maar dezelfde kwetsbare plant- en diersoorten natuur moeten blijven beschermen, want natuur verandert voortdurend en ook andere natuur is de moeite waard, redeneren ze. Ook is het volgens hen heus niet alleen het veronderstelde surplus aan stikstof dat kwetsbare natuur de das omdoet. Ze krijgen daarbij steun van Tweede-Kamerlid Derk Boswijk (CDA). Die schreef vrijdag in De Telegraaf dat er ook gebieden zijn waar die vermaledijde kritische depositiewaarde wordt overschreden, „maar de natuur er veel beter voor staat dan je op basis van de modellen zou denken”. Boswijk: „De kwaliteit van de natuur hangt in de praktijk namelijk af van meer factoren dan alleen stikstof. De waterhuishouding en het natuurbeheer zijn ook van groot belang.” Koren op de molen van de boeren, die aan deze redenering meestal nog toevoegen dat áls er in kwetsbare natuur te veel stikstof terechtkomt, er andere methoden zijn voor natuurherstel dan alleen van boeren te eisen dat ze minder stikstof uitstoten. Toch snijdt de kritiek geen hout, zeggen wetenschappelijk onderzoekers. Steeds opnieuw blijkt uit onderzoek dat wel degelijk goed is vast te stellen dat kwetsbare natuur ernstige schade wordt toegebracht boven een bepaalde stikstofgrens. En die conclusie is des te robuuster, stelt stikstofexpert Jan Willem Erisman, aangezien de onderzoeken zijn verricht in gebieden waar andere factoren, zoals droogte, juist op orde waren. Er zullen zeker verschillen zijn in natuurkwaliteit tussen bijvoorbeeld de blauwgraslanden in Friesland en die in Zuid-Holland, erkent Erisman, maar de kritische depositiegrens is hetzelfde. Wel zou volgens Erisman deze „zwart-wit juridische maat” beter vergezeld kunnen worden door andere kritische grenzen, zoals voor gebrek aan water of voor het natuurbeheer – maar zulke criteria zijn er eigenlijk nauwelijks.||https://www.nrc.nl//nieuws/2022/08/05/stikstofgrens-wordt-betwist-maar-is-wel-degelijk-robuust-a4138295
2022-08-05||De consument accepteert gedwee het duurdere winkelmandje, tot nu toe|| Vrijwel alle voedingsmiddelengiganten en grote bierbrouwers rekenen hun hogere kosten direct door aan de consument. Die ziet de boodschappen in het winkelmandje daardoor snel duurder worden. Ondertussen zien de bedrijven flinke omzetstijgingen, blijkt uit de halfjaarcijfers die ze de afgelopen twee weken publiceerden. De consument lijkt de prijsverhogingen gedwee te accepteren: Nestlé verkocht meer koffie en water, Heineken en AB InBev meer bier, Coca-Cola meer frisdrank en Danone meer yoghurt. Unilever verkocht weliswaar wat minder (een krimp in het verkoopvolume van 1,6 procent), maar dat is volgens topman Alan Jope geheel aan de aanhoudende coronalockdowns in China te wijten. „Als we dat buiten beschouwing laten, is het verkoopvolume vergelijkbaar met het vorige kwartaal.” Terwijl consumenten de boodschappen in het winkelmandje steeds duurder zien worden, boeken voedingsmiddelenbedrijven en bierbrouwerijen flinke omzetstijgingen, bleek uit hun halfjaarcijfers. Het houdt de koper vooralsnog niet tegen.  Dat de consument ondanks de hogere prijzen blijft doorkopen, heeft volgens analist bij ING Reginald Watson te maken met de afgelopen coronajaren: mensen geven nu het geld uit dat ze tijdens de lockdowns niet uit kónden geven. „Dat opgespaarde coronageld in combinatie met de lage werkloosheid maakt dat mensen nog niet gaan minderen.” Ondanks de hoge omzetten zag een aantal bedrijven wel een lichte – en soms sterke – winstdaling, vooral vanwege toenemende productiekosten. Zo daalde de winst van Unilever van 3,4 miljard naar 3,2 miljard euro (de omzet steeg dan weer met 15 procent tot 29,6 miljard). Coca-Cola zag de winst zelfs met 28 procent dalen tot 1,9 miljard euro, ondanks een omzetstijging van 12 procent (11,2 miljard). De flinke winstdaling van Coca-Cola is naar eigen zeggen mede gevolg van grote marketinguitgaven en een ongunstige wisselkoers (de dollar die bijna gelijkstaat aan de euro). Ook Heineken en Unilever gaven meer uit aan marketing. Wederom gevolg van het einde van de pandemie, zegt Watson: „Tijdens de lockdowns bleken mensen vast te houden aan merken die ze al kenden, reclame maken had weinig zin. Dat is nu voorbij.” Mensen geven nu het geld uit dat ze tijdens de lockdowns niet uit kónden geven Kraft Heinz deed het andersom: de omzet daalde met 3,2 procent, van 12,9 miljard euro in het eerste halfjaar van 2021 naar 12,4 miljard in de eerste helft van dit jaar. Dat is voor een deel te wijten aan tegenvallende verkoopcijfers: het bedrijf verkocht 2,3 procentpunt minder ketchup, soep en andere voedingsmiddelen. Tegelijkertijd verdubbelde de winst bijna, van 530 miljoen euro vorig jaar naar ruim een miljard dit jaar. Volgens Kraft komt dat door belasting- en rentevoordelen. Het bedrijf schroefde de doelstellingen voor omzetgroei op van de eerder verwachte 5 procent naar een percentage vlak onder de 10 procent.  Ook – of vooral – voor de brouwers van bier zijn het gouden tijden: Heineken zag de winst met 22 procent toenemen tot 1,3 miljard euro (omzet 16,4 miljard), de winst van AB InBev steeg met 7,5 procent naar 9,4 miljard euro (omzet 27,5 miljard). Maar ook andere bedrijven deden goede zaken: zuivelbedrijf Danone zag een winstgroei van 5,1 procent naar 1,05 miljard euro op een omzet van 13,3 miljard euro (een stijging van 12,6 procent), de winst van Nestlé steeg met 6 procent naar 7,9 miljard euro (omzetgroei 9,2 procent, naar 46,5 miljard). Zowel Heineken als AB InBev (brouwer van onder meer Stella Artois, Budweiser en Corona) en Nestlé (koffie en water) profiteerde vooral van de heropening van de horeca. Bedrijven doen er goed  aan  een plan te hebben voor een omslag in gedrag Unilever is koploper prijsverhogingen, met een stijging van 11,2 procent. Ter vergelijking: de prijzen van Nestlé gingen met 6,5 procent omhoog, die van Danone met 6,8 procent. Heineken verhoogde de prijzen met 8,9 procent. Hoewel het bedrijf de hoogste prijsstijging doorvoerde, zegt Unilever maar 70 procent van de toenemende kosten en inflatie door te rekenen aan de consument. De rest vangt het zelf op met bezuinigingen en lagere marges. Zodoende zegt het bedrijf „sociale verantwoordelijkheid” te nemen. Algemeen directeur van Heineken Dolf van den Brink zegt de stijgende kosten „euro voor euro” door te berekenen. Dat betekent volgens hem niet dat het bedrijf zelf niets opvangt. „Onze winstmarge staat onder druk.” Als de kosten stijgen, stijgt de omzet mee en blijft de winst dat het bedrijf uit één verkocht biertje haalt hetzelfde, maar de marge wordt wel kleiner. De bierbrouwer verloor volgens eigen berekeningen inderdaad 0,35 procentpunt op de marge en zag zich genoodzaakt de winstdoelstelling van 17 procent marge voor dit volgend jaar te schrappen. Wel mikt het bedrijf dan op een winstgroei van 5 tot 9 procent, als nieuwe doelstelling. Concurrent AB InBev verloor 1,2 procentpunt.  Ook de levensmiddelenconcerns zagen, eveneens volgens eigen berekeningen, de marges versmallen: Nestlé leverde 0,5 procentpunt winstmarge in, Unilever 2 procentpunt en Danone 1 procentpunt.  Een lagere of instabiele marge is nadelig voor een bedrijf omdat het investeerders kan afschrikken, aldus analist Watson. Een hoge marge is doorgaans een indicatie van toekomstige groei. „Een lage marge kan betekenen dat een bedrijf de uitgaven niet onder controle heeft.”  De resultaten van voedingsmiddelenbedrijven reflecteren voor een deel het einde van de pandemie, met losgelaten of verminderde coronalockdowns: er wordt buitenshuis meer geconsumeerd. Nestlé verkocht meer koffie en water in cafés, Heineken (ook brouwer van onder meer Birra Moretti, Desperados en Affligem) schoof meer biertjes over de bar. Ook verkocht de brouwer meer ‘premium’-bieren (bieren uit het duurdere segment, inclusief de groene Heineken-biertjes). Unilever had wat concurrentie van goedkopere huismerken op het gebied van ijs, yoghurt en koffie, maar zag geen aanwijzingen voor „neerwaartse handel”, waarbij consumenten op grote schaal overstappen naar goedkopere producten.  Het is dus nog niet nodig voor bedrijven om in te zetten op grootverpakkingen of goedkopere producten om de consument vast te houden, zegt ook Watson. „Je zou misschien verwachten dat consumenten nu op zoek gaan naar koopjes, maar de psychologie is in deze tijd anders dan in standaardsituaties. We hebben net een pandemie achter de rug – mensen willen nu genieten. Bovendien is er nauwelijks werkloosheid. Mensen verdienen geld, en geven dat uit.” De concerns doen daarom zelfs eerder aan opwaardering van hun producten – ook wel ‘premiumisation’ genoemd – waarbij consumenten méér betalen voor een product van een ‘beter’ merk, met een luxere uitstraling. Heineken deed het met het dit jaar geïntroduceerde ‘zomerbiertje’ Heineken Silver. „Betaalbare luxes”, noemt Heineken-topman Van den Brink zijn premiumproducten, die mensen zichzelf volgens hem ook gunnen in financieel mindere tijden.  Toch doen bedrijven er goed aan vast een plan te hebben voor een omslag in consumentengedrag, zegt Watson. Immers: op een gegeven moment is het opgespaarde „coronageld” op en zullen de stijgende prijzen en inflatie – die volgens Watson verder omhoog zullen gaan en dus nog meer „pijn zullen veroorzaken” – tot meer koopjesjacht leiden. Hoewel de Bud’s en Corona’s van AB InBev nog  gretig aftrek vinden onder bierdrinkers, bereidt de brouwer zich vast op een dergelijke situatie voor, zegt een woordvoerder. Door bijvoorbeeld wél al te werken meer grootverpakkingen en kleinere – goedkopere – maten, zoals de reeds bestaande ‘Coronita’ (een klein Coronaflesje).  Ondanks de hogere productiekosten en krimpende marges, waren de resultaten van de voedingsmiddelbedrijven doorgaans beter dan verwacht. Veel bedrijven verhoogden daarom ook de eerder vastgestelde verwachtingen voor de rest van het jaar: Nestlé verwacht een omzetgroei van 7 tot 8 procent (eerder 5 procent), Danone van 5 tot 6 procent (eerder 3 tot 5) en Coca-Cola van 12 tot 13 procent (eerder 7 tot 8). Niet gek, met de aanhoudende inflatie: die zal resulteren in nóg hogere productiekosten, en dus nóg meer prijsstijgingen. Weer een duurder winkelmandje, en weer meer omzet voor de grote spelers op de voedsel- en drankmarkt. ||https://www.nrc.nl//nieuws/2022/08/05/de-consument-accepteert-gedwee-het-duurdere-winkelmandje-a4138289
2022-08-05||Vier uur praten levert kabinet en boeren weinig op|| Wat begon als een dag van hoop op verzoening met de boeren eindigde in een aankondiging van nog hardere acties. Het „verkennende” gesprek tussen onafhankelijk voorzitter Johan Remkes, het kabinet en een deel van de boerenorganisaties heeft vrijdag duidelijk niet opgeleverd waar op was gehoopt. Bij het LTO-kantoor in Wageningen maakten de grootste boerenorganisaties vrijdag bekend dat zij „zeer teleurgesteld” zijn. „Het geschonden vertrouwen is niet hersteld, boeren zijn het zat”, zeiden de boerenclubs in een gezamenlijke verklaring. Farmers Defense Force-leider Mark van den Oever kondigde „de hardste acties tot nu toe” aan. „Ik denk dat het gaat escaleren.” Een paar uur eerder was de stemming op het provinciehuis in Utrecht nog anders. Remkes sprak van „een buitengewoon constructief” gesprek, premier Mark Rutte maakte namens het kabinet excuses voor het beruchte ‘stikstofkaartje’ waarmee minister Christianne van der Wal (VVD) de plannen in juni lanceerde.  Ik denk dat het gaat escaleren Mark van den Oever Farmers Defense Force-leider Het kaartje, met daarop percentages dat in sommige gebieden tot wel 95 procent minder stikstof moet worden uitgestoten, had „tot grote verwarring en spanning geleid”, zei Rutte, terwijl Van der Wal achter hem driftig instemmend knikte. De stikstofminister zei daarna dat ze het kaartje „veel beter had moeten uitleggen”. „Je kunt er geen conclusies per boerenerf uit te trekken”, aldus Van der Wal. Het kabinet belooft vanaf nu de communicatie over het stikstofdossier te verbeteren.   Het was voor de belangrijkste boerenorganisaties, waarvan alleen LTO bij het gesprek aanwezig was, allemaal niet voldoende. Tijdens het gesprek was al duidelijk hoe groot de spanningen met het kabinet zijn. Rond één uur ’s middags laat de woordvoerder van Remkes de pers weten dat het gesprek in de Statenzaal van het Utrechtse provinciehuis wat uitloopt. „Omdat de sfeer zo goed is”, zegt hij. LTO neemt op Twitter direct „nadrukkelijk afstand” van de op het oog onschuldige mededeling. „Het is tekenend voor het optreden van de overheid de afgelopen tijd; eenzijdig en zonder afstemming”, schrijft LTO.  Als het overleg na ruim vier uur praten klaar is, blijkt dat de belangrijkste partijen het er niet over eens zijn wat binnen is afgesproken. LTO-voorman Sjaak van der Tak zegt dat er in het „stevige gesprek” weliswaar „beweging” is gekomen van de kant van het kabinet, maar dat de toezeggingen voor LTO „te weinig” zijn. „Voor ons is het klaar, wij kunnen het gesprek op dit moment niet voortzetten. De bal ligt nu bij het kabinet om het vertrouwen te herstellen.”   Gespreksleider Remkes had even daarvoor nog tegen de media gezegd dat eind augustus een tweede gesprek zou volgen. Ook premier Mark Rutte en Van der Wal zeiden na afloop dat dit binnen was afgesproken. De spanning liep voorafgaand aan het gesprek tussen Remkes, de boeren en het kabinet al hoog op. Het was Rutte vorige week met een telefoontje vanaf z’n vakantieadres toch gelukt om LTO-voorman Van der Tak aan tafel te krijgen. Een aantal radicalere boerenorganisaties weigerde met het kabinet in gesprek te gaan en wantrouwde Remkes als gespreksleider. Zij lieten zich uiteindelijk vertegenwoordigen door LTO. Van der Wal noemde het gesprek met de boeren „open en indringend”. Rutte zei dat de boeren „grote zorgen” op tafel hadden gelegd waar lang over was gesproken. Remkes noemde de sfeer „buitengewoon constructief”. Er werden volgens hem „zonder meel in de mond” flink wat kritische noten gekraakt, waartoe Remkes alle gespreksdeelnemers ook had opgeroepen. Remkes analyseerde dat „er sprake was en is van een stevige vertrouwenscrisis” tussen boeren en kabinet, die volgens hem dieper zit dan alleen de huidige stikstofdiscussie. Remkes had in zijn voorbereidende gesprekken ook klachten gehoord over zwalkend beleid, een stapeling van regelgeving en „miskenning” van het feit dat de landbouwsector de afgelopen decennia al een stevige stikstofreductie heeft bereikt. Remkes kreeg alle partijen aan tafel zo ver dat over een aantal kwesties vervolggesprekken komen, waarbij het kabinet „huiswerk” mee krijgt. Zo gaat minister Van der Wal kijken of boerenbedrijven die sinds de rechterlijke uitspraak in 2019 officieel hun vergunning zijn kwijtgeraakt, de zogeheten PAS-melders, versneld weer kunnen worden gelegaliseerd. Met die spraakmakende uitspraak dwong de Raad van State het kabinet om tot rigoureuze vermindering van de stikstofuitstoot te komen.  Ook wil het kabinet met de boeren serieus kijken naar innovaties om stikstof te reduceren, maar het moet dan wel gaan om „bewezen technologieën die juridisch houdbaar zijn”, benadrukte Remkes. Daarnaast wil het kabinet iets doen met de wens van de boeren om meer te kijken naar de uitstoot door boeren in plaats van de neerslag van stikstof in natuurgebieden. Dat eerste hebben boeren immers zelf in de hand, het tweede minder. Het kabinet maakte wel duidelijk dat aan de belangrijkste principes van het stikstofbeleid niet gesleuteld zal worden. Rutte IV heeft in het coalitieakkoord afgesproken dat de uitstoot van stikstof in heel Nederland in 2030 moet zijn gehalveerd, een opgave die boerenorganisaties veel te ingrijpend vinden. Zij zien liever lagere doelen voor de landbouw, en een latere deadline.  Maar Rutte herhaalde vrijdag dat het kabinet ervan overtuigd is dat vijftig procent minder uitstoot „echt nodig is” voor natuurherstel en het weer op gang brengen van de vergunningverlening voor bijvoorbeeld bouwprojecten. Snelheid is daarbij ook van belang, vindt het kabinet. Rutte zei dat het kabinet voorlopig alleen heeft toegezegd de boerenorganisaties „nog eens toe te lichten waarom 2030 nodig is”.  De afwijzende houding van Van der Tak viel vrijdag niet goed bij andere aanwezige boerenorganisaties. Tineke van den Berg, bestuurslid van Stichting Demeter voor biodynamische landbouw, vond het „shocking” dat Van der Tak zomaar zei dat het voor LTO voorlopig klaar is. „We zijn hier om dit samen op te lossen. Ik viel echt van m’n stoel, niet te geloven.” In Wageningen maakten FDF-leider Jeroen van Maanen en Agractie-voorman Bart Kemp duidelijk dat de boeren juist hadden verwacht dat het kabinet op de doelen, het tijdpad en de manier waarop de stikstofnorm nu gemeten wordt had bewogen. Daarop verwachten zij de komende tijd alsnog handreikingen van het kabinet. De boeren maakten duidelijk dat hun front tegen het kabinet – „onze gezamenlijke vijand” – voorlopig gesloten blijft. FDF-voorman Van den Oever zei over de opstelling van Van der Tak vrijdag: „Ik had het niet beter dan Sjaak kunnen doen.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/05/vier-uur-praten-levert-kabinet-en-boeren-weinig-op-a4138291
2022-08-05||Snickers zegt sorry voor fel bekritiseerde advertentie over Taiwan||Zelfs snoepgoed ontkomt niet aan de gespannen verhoudingen tussen Taiwan en China. Mars Wrigley, fabrikant van de chocoladereep Snickers, heeft zich vrijdag verontschuldigd voor een fel bekritiseerde advertentie waarin het de facto onafhankelijke Taiwan wordt aangeduid als land. Taiwan is helemaal geen land, maar een afvallige Chinese provincie, foeterden duizenden Chinese socialemediagebruikers, waarmee ze het standpunt van de Chinese regering herhaalden. Het gaat allemaal om een promotiecampagne van een limited edition chocoladereep. De fabrikant vermeldde deze week op haar website dat die alleen verkrijgbaar is in de landen Zuid-Korea, Maleisië en Taiwan. De suggestie dat Taiwan ook een land is, stuitte vele Chinezen tegen de borst. Een bericht op Weibo, een sterk gecensureerd Chinees socialemediaplatform, waarin stond dat Taiwan „een onlosmakelijk onderdeel is van China’s grondgebied” kreeg ruim achtduizend likes.  De snoepfabrikant voelde zich vervolgens gedwongen kleur te bekennen. Mars Wrigley „respecteert de nationale soevereiniteit en territoriale integriteit van China”, schreef het Amerikaanse bedrijf op Weibo, en „voert zijn bedrijfsactiviteiten uit in strikte naleving van de lokale Chinese wet- en regelgeving”. De verklaring bleek echter onvoldoende om de socialemediastorm tot bedaren te brengen. De snoepfabrikant erkende immers niet dat Taiwan onderdeel is van China, aldus critici. De verontwaardiging over de advertentie komt op een pikant moment. De spanningen tussen China en Taiwan zijn deze week weer opgelaaid nadat Nancy Pelosi, de voorzitter van het Amerikaanse Huis van Afgevaardigden, een bezoek had gebracht aan het eiland. China reageerde woedend en voerde een reeks militaire oefeningen uit rond Taiwan.||https://www.nrc.nl//nieuws/2022/08/05/snickers-zegt-sorry-voor-fel-bekritiseerde-advertentie-over-taiwan-a4138287
2022-08-05||Het jongste en het langstzittende Kamerlid in gesprek: &#8216;Pim Fortuyn was een heel belangrijk moment&#8217;||SGP’er Kees van der Staaij hield op de middelbare school in Amersfoort, begin jaren tachtig, een spreekbeurt over het boek Van Vreemde Smetten Vrij, over de Centrumpartij. De zin waarmee hij eindigde kent hij nog steeds uit zijn hoofd: „De Centrumpartij zal opgaan, blinken en verzinken.” Hij had een stapel partijfolders gepakt en in de prullenbak gegooid. Zijn docent was niet onder de indruk. Die vond het „populistisch”. Habtamu de Hoop van de PvdA deed in de vierde klas van de havo mee aan een debatwedstrijd en hij was als laatste aan de beurt om een politieke partij te kiezen. Alleen de PVV was nog over. „Ik zette een witte pruik op en deed de meest provocerende uitspraken.” Hij won. Toen hij daarna voor maatschappijleer een werkstuk over Nietzsche had „afgeraffeld” en bijna bleef zitten, wilde zijn leraar hem alleen helpen met een cijfer dat goed genoeg was als hij lid werd van de debatclub. Zo word je misschien wel bij toeval politicus, is de boodschap van Habtamu de Hoops verhaal, bij de ravioli met ricotta en citroen in het Potterhuis in Den Haag. Kees van der Staaij zegt dat hij nog steeds „attributen” meeneemt om aandacht te trekken – als een belangrijk debat in de Tweede Kamer lang duurt en hij met zijn kleine partij pas als een van de laatsten het woord krijgt. „Op school ben ik ook een keer op krukken de klas in gekomen voor een spreekbeurt over gehandicapten.” Aan het eind van de middag was Kees van der Staaij als eerste in het zeventiende eeuwse Potterhuis, aan de Dunne Bierkade in Den Haag. Hier schilderde Paulus Potter zijn Stier, Jan Steen woonde er met zijn gezin. In de bibliotheek staan hapjes klaar, maar Van der Staaij heeft alleen oog voor de boeken. „Abraham Kuyper! Waanzinnig wat die man allemaal schreef!” Hij trekt ook Heren van de thee uit de kast, van Hella Haasse. Die roman leerde hem een les, zegt hij. „Mensen kunnen verzuren zonder dat ze het zelf door hebben. Er kan zomaar ontevredenheid in je leven sluipen, gelukkig zijn is geen automatisme. Je moet je tuintje blijven wieden.” We wachten dan nog op Habtamu de Hoop. Hij is het jongste Tweede Kamerlid: 24 jaar oud. Van der Staaij is nu het langstzittende Kamerlid: 24 jaar lang.  We willen het hebben over de politieke cultuur in Den Haag, en over het andere dat hen bindt:  Van der Staaij adopteerde samen met zijn vrouw Marlies twee kinderen uit Colombia: Michaël (21) en Camila (18). De Hoop werd als baby van een paar weken oud te vondeling gelegd in een café in Addis Abeba, de hoofdstad van Ethiopië. Zijn Ethiopische ouders heeft hij nooit gekend, hij weet niet wanneer hij precies geboren is. Hij was naar een weeshuis gebracht en kort daarna werd hij geadopteerd door een boerenechtpaar uit Wommels, Friesland. We schenken oranje Crodino in en willen gaan zitten. Maar Van der Staaij kijkt liever nog even naar de boeken. Na een half uur komt De Hoop binnen, bezweet – hij moest nog in de Tweede Kamer zijn en heeft zich gehaast. Bij de ingang van het Potterhuis was hij aangezien voor de fotograaf, die ook later komt. Zulke dingen overkomen hem voortdurend, zegt hij. Hij denkt dat het komt omdat hij nog jong is, dat mensen hem moeilijk kunnen plaatsen. De Hoop neemt ook Crodino, hij kiest de rode, naar de kleur van zijn partij. „Ik kan niet anders.” Van der Staaij: „Gelukkig maar dat ik dan voor SGP-oranje koos.” De Hoop kijkt ook naar de boeken en zegt dat hij niet zo’n lezer is. „Ik probeer het, maar ik moet me er echt toe zetten.” Zijn laatste boek was De tirannie van verdienste van Michael Sandel, over maatschappelijke verschillen en de toekomst van de democratie. Dat vond hij geweldig. Maar hij kijkt vooral naar politieke documentaires, en Netflix. Kees van der Staaij groeide op zonder televisie. „Ik ben niet zo’n serie-fan. Een boek! Daar kun je lekker in bladeren en lezen.” Habtamu de Hoop Foto Daniël Niessen
 Van der Staaij vertelt over zijn maidenspeech in de Tweede Kamer, juni 1998: over de Experimentenwet Stad en Milieu. Een wat saai, technisch verhaal, vindt hij zelf. Kamerlid Eimert van Middelkoop van het Gereformeerd Politiek Verbond (GPV), later opgegaan in de ChristenUnie, was na hem aan de beurt. Hij had geciteerd uit de Bijbel: „De tong der wijzen brengt degelijke kennis voort, maar de mond der zotten stort dwaasheid uit.” „Hij zei,” zegt Van der Staaij, „dat ik in de Tweede Kamer zowel wijzen als dwazen zou tegenkomen.” Van der Staaij kijkt naar De Hoop. „Maar een mooi persoonlijk verhaal, dat was toen nog niet gebruikelijk. Jij had de mooiste maidenspeech die ik van deze lichting Kamerleden gehoord had.”  Dat verhaal, op 22 april 2021, ging snel nadat hij het had uitgesproken viral. De Hoop vertelde uit zijn hoofd hoe hij als baby was achtergelaten in het café. Zijn moeder, denkt hij, had hem op de toonbank gelegd. „Ze heeft als het ware een bakje koffie besteld en is vertrokken.” In zijn maidenspeech zei hij: „Wie mij op de wereld zette, is voor mij onbekend. Maar wie mij de liefdevolle opvoeding hebben gegeven waardoor ik vandaag op deze plek kan staan, daar bestaat geen enkele twijfel over.” Habtamu de Hoop zegt nu: „Het was erg persoonlijk, dat doe ik niet graag. Ik wil geen mooi verhaal zijn. Maar het was een mogelijkheid om te vertellen waarom ik hier terecht was gekomen. Het was niet omdat ik zelf alles zo goed had gedaan. Kansengelijkheid zit niet in je dna, het gaat om wie en wat je om je heen hebt. Dus ook om de voetbaltrainer in het dorp die mij zelfvertrouwen gaf toen hij mij aanvoerder liet worden.”  Was hij zenuwachtig voor die speech? De Hoop: „Ik ben voor een groep nooit zo zenuwachtig. Een gesprek met één persoon voelt kwetsbaarder. Dat heb ik altijd al gehad.”  Vooraf had De Hoop de tekst van zijn speech aan zijn ouders laten lezen. „Ik ben een nuchtere boerenzoon, mijn ouders houden niet zo van emotioneel gedweep.” Maar dit vonden ze mooi. Hij zat toen nog maar een paar weken in de Tweede Kamer, zijn salaris had hij nog niet binnen. Hij had nauwelijks geld, want voor de verkiezingscampagne had hij zich in de schulden gestoken: „Ik had krantenadvertenties gezet, billboards gekocht, posters gemaakt. Ik wilde per se gekozen worden.” Dus hield hij zijn maidenspeech in het C&A-pak dat hij ook al droeg op de feesten van zijn middelbare school, hij droeg de schoenen waar zijn vader dertig jaar eerder in was getrouwd. „Attje Kuiken [nu PvdA-fractievoorzitter] liep naar me toe en zei: ‘Habtamu, dat zijn wel echt vertrapte schoenen, ga je nog eens nieuwe halen? Je bent nu Kamerlid.’ Ik zei: ‘Attje, ik zou wel willen, maar ik heb nog geen salaris gekregen.’” Van zijn eerste salaris kocht hij twee pakken, en ook schoenen. In de dinerzaal van het Potterhuis, een verdieping lager, vraagt Kees van der Staaij om een minuut stilte. Op tafel staat salade. Dan zegt hij: „Grappig wat jij net zei, dat je een op een praten spannender vindt dan voor een groep. Ik heb het andersom. Op een partijdag kan ik mensen niet een op een in de ogen kijken. Als iemand dan grimmig kijkt, maak ik me zorgen: wat denkt die persoon?” Van der Staaij had al in de debatzaal van de Tweede Kamer gezegd hoe mooi hij de maidenspeech vond, en dat er een link tussen hen was door die adoptie. Waarom kozen Van der Staaij en zijn vrouw voor Colombia? „Er was denk ik veel documentatie over Colombia, er kwamen veel baby’s vandaan en Marlies had Colombianen in de familie. Laatst hebben we nog gegeten met de mensen met wie we in die tijd in een hotel zaten en die op dezelfde dag uit hetzelfde kindertehuis een baby kregen. We zeiden tegen elkaar dat we nu dus ook elkaars kind hadden kunnen hebben. Daar kun je je nu niks meer bij voorstellen. In die tijd kregen we eerst een fotootje, en we wilden meteen voor dit wezen door het vuur gaan.” Habtamu de Hoop zegt dat hij nooit aan zijn ouders heeft gevraagd waardoor ze zelf geen kinderen konden krijgen. „Mijn vader was al 39 toen ik kwam, mijn moeder een paar jaar jonger. Je kon als je wat ouder was niet overal meer adopteren. Misschien dat ze daarom voor Addis Abeba kozen.” Zijn ouders hadden hem al vroeg verteld over de adoptie. „Ik was vijf of zes. Ik kon later zo boos worden als mensen vroegen: wie zijn dan je echte ouders? Ik vond dat beledigend voor hen. Dit zijn de mensen die me eten gaven, me naar voetbal reden. Dit zijn mijn ouders. En voor mezelf dacht ik: heb ik dan iets wat niet echt is?” Van der Staaij: „Het valt bij jou natuurlijk wel meteen op door je huidskleur. Mijn vrouw kreeg weleens te horen, als vreemden naar onze kinderen keken: ‘Het lijkt me zo leuk om een Indoman te hebben. Die van mij is maar een kaaskop.’” We vieren elk jaar de dag dat mijn ouders mij voor het eerst zagen. Dan gaan we naar een Ethiopisch restaurant Habtamu de Hoop  Heeft hij zelf in de Tweede Kamer weleens over de adoptie verteld? „Laatst was er een debat over buitenlandse adoptie en of daarmee gestopt moest worden.” Uit een onderzoek was gebleken dat er tussen 1967 en 1997 veel misstanden waren geweest bij adoptie. „Ik vond het lastig, ik realiseerde me: het is raar als ik niets zeg over mezelf. Dat heb ik toen kort gedaan. Ik zei dat wij het belangrijk hadden gevonden om te weten dat de natuurlijke ouders echt niet voor het kind konden zorgen. Als adoptieouder zou ik niet graag tegen mijn kind willen zeggen dat de ouders te weinig geld hadden. Dan kun je net zo goed zelf geld geven. Maar ik wilde niet normatief zijn, ik wil niet voor anderen spreken.” De Hoop knikt. „Ik vind het politiek gezien heel moeilijk dat het beste wat mij is overkomen, mijn adoptie, voor anderen iets verschrikkelijks is geweest, omdat mensen hun kind onvrijwillig hebben afgestaan. Mijn verhaal is niet de norm. Maar het is moeilijk als er een negatieve zweem over adoptie komt te liggen. Dat deed ook mijn ouders pijn, alsof zij iets verkeerd hebben gedaan.” Niet De Hoop zelf, maar een andere PvdA’er deed het debat over adoptie. „Je werd wel genoemd in dat debat”, zegt Van der Staaij. „O, kijk aan. Ik probeer me bewust afzijdig te houden omdat ik er niet heel objectief in sta. Ik vond het heel heftig toen buitenlandse adoptie on hold werd gezet. Negen van de tien keer willen ouders het beste.” Hoe besteedt hij aandacht aan zijn afkomst? „We vieren elk jaar de dag dat mijn ouders mij voor het eerst zagen, op 8 december. Dan gaan we naar een Ethiopisch restaurant. We kijken ook altijd de filmpjes terug die mijn vader van die eerste dagen heeft gemaakt.” Zijn broertje werd later geadopteerd. Hij komt uit Nasaret, zo’n twintig kilometer van Addis Abeba. „Toen mijn ouders dertig jaar getrouwd waren, in 2019, zijn we teruggegaan. Het café waar ik te vondeling was gelegd stond er niet meer. In het weeshuis hadden ze een dik boek voor ons op tafel gelegd, met alle namen van de kinderen en de dag dat ze binnen waren gekomen. Bij de dag met mijn naam stonden iets van dertig kinderen en door acht namen stond een kruis. Die waren overleden. We hebben met de kinderen van het tehuis gevoetbald, we hadden shirts voor hen meegenomen en ik realiseerde me zo goed hoeveel geluk ik heb gehad. Ik was in die tijd presentator van Het Klokhuis en raadslid. Het voelde als een verplichting om in de politiek iets terug te doen voor mijn geluk.” Hoe zag het weeshuis eruit? „Volgens mijn moeder zag het er veel beter uit dan ruim twintig jaar eerder. Toen lagen baby’s op elkaar. Maar ik zag nog steeds dertig baby’s op één kamer, Jezus.” Hij schrikt en kijkt naar Van der Staaij. „Jeetje, excuus Kees.” Van der Staaij en zijn vrouw gingen in 2010 met de kinderen terug naar Colombia. Ze gingen naar het ziekenhuis waar ze waren geboren, en het kindertehuis. „We vonden het belangrijk om er al vroeg heel open over te zijn. Ze wisten dat ze met het vliegtuig waren gekomen en dat vonden ze heel normaal. Ze hoorden een keer over mensen die een kindje verwachtten en een van onze kinderen vroeg: ‘Wanneer komt het vliegtuig?’ Daar was dus nog wat werk te doen in de voorlichting.” Onze kinderen wisten dat ze per vliegtuig waren gekomen en dat vonden ze heel normaal Kees van der Staaij  Hij kijkt naar De Hoop. „Jij bent maar een paar jaar ouder dan mijn zoon. Op de dag dat hij geboren werd, stond ik bij de Twin Towers in New York. Die later dat jaar, op 9/11, zouden instorten.”   In Wommels waren Habtamu de Hoop en zijn broertje een tijdlang de enige kinderen van kleur. „Maar als ik Fries begon te spreken hoefde ik niet meer te bewijzen dat ik een boerenzoon van daar was. Ik heb er nooit last van gehad, ik zie het als een verrijking: ik ben een Friese jongen maar ook zwart, waardoor ik me in veel mensen kan verplaatsen. Het enige wat ik echt wel lastig vond, is Sinterklaas.” De Hoop zegt niet: Zwarte Piet. „Ik heb dat altijd wat onderdrukt. In de loop van de tijd ben ik me erover gaan uitspreken, maar in Friesland is de drempel daarvoor wat hoger dan in de Randstad. In 2020 ben ik naar de Black Lives Matter-demonstratie gegaan in Leeuwarden. Ik was toen raadslid van de PvdA en mijn fractie was het er niet mee eens dat ik ging. Ik zei: kinderen worden hierdoor van jongsaf aan buitengesloten en daardoor is 5 december voor veel kinderen een klotedag. Het tegenargument was: toen ik jong was, was ik dik en werd ik ook gepest. Get over it.” Kees van der Staaij Foto Daniël Niessen Een zwarte labrador komt de dinerzaal in en gaat bij de tafel liggen. De Hoop zegt dat hij Van der Staaij voor het eerst op het Binnenhof zag in de Nacht van Rutte, op 1 april vorig jaar in het debat over de ‘functie elders’-notitie. „Door corona mochten we niet allemaal tegelijk in de bankjes zitten en ik had het zo gepland dat ik erbij was toen Rutte aan de beurt was. En toen jullie die motie van wantrouwen steunden, Kees.” Van der Staaij kijkt onbewogen. „Wij keken elkaar aan en zeiden tegen elkaar: ‘jeetje, als de SGP het zelfs steunt, kan het weleens heel erg spannend worden’. En bij de ChristenUnie zag ik de gezichten stijver worden.” De ChristenUnie had net laten weten dat ze de motie van wantrouwen níet zouden steunen, Gert-Jan Segers wist niet dat de SGP een andere beslissing had genomen. Van der Staaij: „Ik denk dat ik het de lastigste affaire vond in mijn politieke periode. Het was iets heel uitzonderlijks om zo’n motie te steunen, maar de waarden die in het geding waren  wogen zwaar. En we wisten toen al dat de oude coalitie Rutte zou blijven steunen en dat wij, als wij dat ook zouden doen, de enige niet-coalitiepartij waren die dat deden.” Twee dagen na het debat, toen Segers in Het Nederlands Dagblad zijn vertrouwen in Rutte alsnog opzegde, sms’te Van der Staaij aan Rutte dat de motie van wantrouwen niet persoonlijk bedoeld was, en dat hij zijn uitzonderlijke stemgedrag nog eens wilde toelichten. De week erna dronken ze samen koffie. De Hoop kent in de Tweede Kamer alleen de politieke cultuur zoals die sinds 1 april is, met hevige conflicten en harde uitvallen – zoals het dreigement van  Forum voor Democratie-Kamerlid Van Houwelingen dat zijn D66-collega Sjoerdsma  zich voor een tribunaal zou moeten verantwoorden. Van der Staaij zag het in meer dan twintig jaar veranderen. Wat was voor die veranderende cultuur de meest bepalende gebeurtenis? Van der Staaij denkt lang na, zegt dan: „Pim Fortuyn was een heel belangrijk moment. Wat me daar vooral nog van bijstaat is het spectaculaire van het onvoorziene. Economisch ging het best goed, maar onderhuids was er onbehagen waar we geen zicht op hadden. Dus nu vragen we ons steeds af: hebben we het beeld wel scherp? Missen we iets? En met de LPF kwam de taal van de straat de Tweede Kamer in. Alles veranderde, het moest flitsender, sneller, populairder. Iedereen vroeg zich af: spreken we niet te veel ambtelijke geheimtaal?” Is Van der Staaij zelf ook anders gaan praten? „Ja, en we zijn focusgroepen gaan oproepen. Mensen uit onze achterban die weinig op hadden met politiek maar wel midden in de samenleving stonden, zoals de politieagent, de vmbo-lerares. Die lieten we reflecteren: hebben we als SGP de goede punten te pakken? Is onze taal overgekomen? Dus ja… zo’n speech over de Experimentenwet Stad en Milieu, mijn maidenspeech, die zou ik tien jaar later al helemaal anders hebben gedaan.” Dóór de Fortuynrevolte? „Ja!” Voor een oud-presentator van Het Klokhuis kan het niet erg moeilijk zijn om helder te praten, toch? De Hoop: „Ik denk dat dat mijn kracht is ja, dat ik in mijn eigen taal politiek bedrijf.” Hij was een kleuter toen Fortuyn werd vermoord. „Ik heb ook nooit bewust een andere premier meegemaakt dan Mark Rutte. Mijn generatie is gewend aan een rechtse meerderheid maar ik heb het gevoel dat jongeren er nu ook schijtziek van zijn. Ik vind het mijn taak om hun een stem te geven en om zelfvertrouwen te tonen. Het lijkt nu vaak alsof links er maar zo’n beetje bij zit. Maar als Rutte er niet meer zit, komen er weer kansen. Ik vind dat heel spannend.” Ziet Van der Staaij het ook zo? „De PvdA had het in Rutte II naar Haagse maatstaven best goed gedaan, ook voor mensen met een laag inkomen. Dat je toch zo genadeloos wordt afgerekend bij de verkiezingen in 2017, daar heb ik geen goed antwoord op. Ik hoor: de PvdA kon het niet uitleggen aan de vrachtwagenchauffeur om de hoek. Je ziet als tendens dat partijen steeds minder een natuurlijke achterban hebben en dan geldt: wie de huiskamer binnenkomt, heeft al heel wat bereikt. Dus proberen politici zichtbaar te zijn en uiten ze zich radicaal. Maar hoe moet je daarna dan weer gaan samenwerken voor een goed bestuur van Nederland?” En dan, tegen De Hoop: „Ik heb vaak het idee dat mensen het te goed hebben om nog links te stemmen.” De Hoop: „Moet je het slecht hebben om solidair te zijn? Dat zou toch verschrikkelijk zijn?” Hij gelooft het ook niet. Bij het toetje, delizie al limone, zegt hij dat hij zijn werk in de politiek geweldig vindt. En dat zijn hart elke keer „een sprongetje maakte” als hij het oude gebouw van de Tweede Kamer binnenliep, dat nu wordt gerenoveerd. „Je voelde de geschiedenis.” De Hoop begint net. Hoelang blijft Van der Staaij nog in de politiek? „Ik heb het gevoel dat ik dichter bij de uitgang ben dan bij de ingang.” Dat zegt Rutte ook: dat hij over de helft is. „O ja?” De Hoop: „Bij Rutte weet je het nooit.” Bij Kees van der Staaij misschien ook niet? „Ik vind dat je het elke keer moet afwegen, en elke keer wordt het minder vanzelfsprekend om door te gaan.” Habtamu de Hoop (Addis Abeba, 1998) is Tweede Kamerlid voor de PvdA. Hij groeide op in het Friese dorp Wommels en was eerder raadslid van  Súdwest-Fryslân en presentator van  Het Klokhuis. Kees van der Staaij (Vlaardingen, 1968) is fractievoorzitter van  de SGP in de Tweede Kamer. Met zijn vrouw Marlies schreef hij in 2004 Liefs uit Bogotá, over de adoptie van hun twee kinderen. Dit is de vierde aflevering van een reeks zomeravondgesprekken. Twee aan elkaar gewaagde gasten eten met NRC-redacteuren.   Volgende week: acteur Nasrdin Dchar en  danser/queer-activiste Naomie Pieter.
 Foto’s Daniel Niessen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/05/ik-werd-zo-boos-als-ze-vroegen-wie-zijn-je-echte-ouders-a4138064
2022-08-05||Boosheid en zorgen om beloega in de Seine|| Als de beloega boven water komt om adem te halen, ziet hij in plaats van ijsschotsen groene loofbomen die over met keien bedekte oevers  gebogen staan. In plaats van het kraken van ijs of de vele geluidjes die zijn medebeloega’s maken, hoort hij mensen roepen: „Il est là!”, en het geklik van camera’s. In plaats van ijskoud zeewater voelt hij het lauwe, troebele water van de Seine om zijn witte lijf.   Dinsdag werd zo’n zeventig kilometer van Parijs een beloega gespot in de Seine, een witte tandwalvis die erg lijkt op een dolfijn. „Hij zwom hier gisteren urenlang rond”, zegt Emmanuel Pasco-Viel van de prefectuur Aure, die  vrijdagmiddag de reddingsoperatie leidt  in het dorpje Saint-Pierre-la-Garenne. „Dan zag je zijn kop af en toe bovenkomen”, zegt hij, gebarend naar het water in de enorme sluis achter hem. „Het was ongelooflijk om zo’n spierwit, gracieus dier van drie, misschien wel vier meter lang hier in de Seine te zien.” De beloega heeft zich vrijdagmiddag nog niet opnieuw laten zien. Pasco-Viel was onder de indruk van de gratie van het dier, maar vooral maakte het aanzicht hem ongerust. „Hij kan niet lang overleven, zo ver van zijn natuurlijke habitat.” In samenwerking met de brandweer en dierenbeschermingsorganisaties probeert de prefectuur daarom de beloega naar zee te krijgen, maar een perfecte methode bestaat niet. „De eerste hypothese is om het dier met geluidjes noordwaarts te leiden, maar het is zo’n 200 kilometer tot de zee, dus de vraag is hoe haalbaar dat is. Een andere optie is het dier insluiten en naar zee brengen, maar daarmee zullen we hem beschadigen.”    Met gefronsde wenkbrauwen zijn zo’n tien brandweerlieden in de weer met het klaarmaken van boten om de beloega te voeren, het plaatsen van afzettingen, het te woord staan van journalisten. Ze zijn bezorgd, en dat is niet zonder reden: donderdag bleek dat de beloega sterk vermagerd is en verkleuringen op de huid heeft.   Het nieuws heeft inmiddels de hele omgeving bereikt. Meermaals per uur komen mensen aanrijden in het slaperige Saint-Pierre-la-Garenne, in de hoop een glimp  op te vangen van het dier. Wat opvalt is de boosheid van de beloegaspotters. „Het is tijd dat mensen wakker worden”, zegt de 29-jarige schoonmaker Alexis Mathe, die op zo’n tien minuten rijden woont. „Het is de tweede keer in korte tijd dat er zo’n soort dier in de Seine zit, dat móét wel met de opwarming van de aarde te maken hebben”, zegt hij, verwijzend naar de orka die eind mei iets verderop in de Seine werd aangetroffen en uiteindelijk stierf.   De gepensioneerde kleuterjuf Véronique Ozanne, die de beloega sinds donderdag volgt met haar man Jean-Claude, zegt dat ze de komst van het dier niet los kan zien van „alles wat er nu gebeurt”. Jean-Claude verduidelijkt: „Met klimaatverandering en zo.” De gepensioneerde monteur Thierry Cuisse (62) vindt dat de komst van de beloega toont „hoe belachelijk we met dieren omgaan”.  Het is vooralsnog niet met zekerheid te zeggen of klimaatverandering de directe reden is dat de beloega in de Seine terechtkwam. Het is ook mogelijk dat hij in de war is geraakt door onverwachte geluiden in het water en op drift raakte – de mens lijkt  in elk geval wel de boosdoener te zijn. Pasco-Viel: „We zijn nu vooral druk bezig om het dier te redden, daarna zullen wetenschappers zich zeker over het vraagstuk buigen hoe het dier hier is gekomen.”||https://www.nrc.nl//nieuws/2022/08/05/boosheid-en-zorgen-om-beloega-in-de-seine-a4138290
2022-08-05||Een CO2-budget voor burgers? In theorie ‘niet echt dom’, maar implementatie is ‘waanzinnig’||Hoe kunnen we op zo’n manier verduurzamen dat iedereen het kan betalen? Barbara Baarsma, econoom bij de Rabobank en hoogleraar toegepaste economie aan de Universiteit van Amsterdam, gaf deze week een antwoord op die „ongelofelijk belangrijke en noodzakelijke” vraag.  Bij BNR Nieuwsradio en vervolgens talkshow  Op1 pleitte ze voor een persoonlijk verhandelbaar CO2-budget: burgers en bedrijven krijgen een bepaalde hoeveelheid uitstootrechten, die bij elkaar opgeteld voor niet meer dan 1,5 of 2 graden opwarming van de aarde zorgen. Die rechten zijn te verkopen. Mensen die minder verbruiken, omdat ze bijvoorbeeld kleiner wonen, kunnen zo wat extra geld verdienen aan mensen die veel verbruiken – bijvoorbeeld omdat ze in een groot huis wonen met zwembad en sauna. Zo gaat er geld van rijk naar arm.  Het is een „gedachte-experiment”, zei Baarsma, ingegeven door een regering die níét kiest voor de beste oplossing: een CO2-belasting. „Het klimaatbeleid van dit kabinet”, zei ze, „bestaat uit vele miljarden om te vergroenen. Alleen: dat is een wortel, en je hebt een ook een stok nodig om mee te slaan. Anders kom je nergens.” Haar idee stuitte op veel weerstand. „Laten we het zeggen zoals het is: de elite is op zoek naar manieren om klimaatopwarming te stoppen, zonder dat zij hun eigen levensstijl willen aanpassen”, twitterde SP-Kamerlid Mahir Alkaya. „Dit is dus gewoon een pleidooi voor nivellering hè?”, wierp opiniemaker Sander Schimmelpenninck de criticasters tegen. „Maar ja, dat snappen jullie natuurlijk weer niet.” Het idee van Baarsma is niet nieuw: meteoroloog en weerman Gerrit Hiemstra opperde het vorig jaar in een interview in Het Financieele Dagblad – met dezelfde Twitterstorm tot gevolg. En ook Hiemstra had het idee gerecycled. „Het circuleerde al bij de Europese Commissie in de jaren 90”, zegt Johan Albrecht, hoogleraar economie aan de Universiteit Gent en auteur van het boek Klimaatneutraal in 2050?. „Men dacht toen aan een soort extra bankkaart waarop CO2-kredieten van gezinnen werden bijgehouden en die je moest gebruiken bij bijvoorbeeld tanken.” Het was „natuurlijk” niet uitvoerbaar, zegt hij – er was toen nog geen internet. We moeten erkennen dat ons hedendaagse consumptiepatroon onhoudbaar is. Dat wordt hierdoor op scherp gezet. Jaap Tielbeke auteur boek ‘Een beter milieu begint niet bij jezelf’ Baarsma haalt een oud stukje theorie van stal, vertelt emeritus hoogleraar milieueconomie Aart de Zeeuw (Tilburg University). „Je kunt volgens milieueconomen op twee manieren vervuiling terugdringen. Beide manieren gaan ervan uit dat er een prijs moet ontstaan voor burgers en bedrijven.” Een manier (en volgens vrijwel alle economen de beste), is die prijs invoeren met een heffing: een CO2-belasting dus. Je weet dan van tevoren alleen niet hoevéél de vervuiling zal worden teruggedrongen. Met andere woorden: met welke prijs je het gewenste effect bereikt. Rekeningrijden, dat het kabinet in 2030 wil invoeren, is een vorm van een CO2-belasting. De tweede manier is het plan voor een CO2-budget. „Je stelt dat budget van tevoren vast, hakt het in stukjes en vervolgens ontstaat er een markt en op die markt vanzelf ook een prijs”, zegt De Zeeuw. „In theorie is zo’n systeem van verhandelbare emissierechten superieur, want dan vang je twee vliegen in één klap: je weet precies hoeveel er in totaal wordt uitgestoten, en de prijs is een prikkel om te verduurzamen.” Voor bedrijven is deze theorie in de praktijk gebracht, met het emissiehandelssysteem in de Europese Unie. Voor burgers is het echter totaal onuitvoerbaar, zeggen economen. „Dat implementeren is waanzinnig”, zegt De Zeeuw. „Je hebt een enorm systeem van controle nodig. En hoe ga je de precieze uitstoot van al die spullen en activiteiten berekenen?” Bovendien zijn er veel andere maatregelen die relatief makkelijk zijn in te voeren en bewezen effectief zijn, zegt Dirk Bezemer, hoogleraar Economie en Bedrijfskunde aan de Rijksuniversiteit Groningen. „Kerosinebelasting, zonnepanelen op alle openbare daken, het afschaffen van de subsidie voor de fossiele sector van 17,5 miljard. Dat is het laaghangend fruit. Die dingen gebeuren nu niet, vanwege allerlei belangen. Dát is het echte probleem, waar we ons op zouden moeten richten. Dit voorstel heeft niet veel toegevoegde waarde.” Toch, zegt Johan Albrecht, is het idee voor een CO2-budget „niet echt dom”. „We hebben al dertig jaar internationaal klimaatbeleid en zeker in Europa is dat zeer complex. Toch daalt de energiegerelateerde uitstoot in Europa nog amper, tussen 2014 en 2018 met slechts 1,1 procent. Dat komt doordat de uitstoot in de transportsector en bij gezinnen gestegen is.”  Als Europa haar doel wil behalen om de uitstoot in 2030 met 55 procent te verlagen ten opzichte van 1990, „waarom dan niet op een onconventionele manier?” Illustratie Lynne Brouwer
 „Het is een prachtige tekentafeloplossing”, zegt Jaap Tielbeke, journalist en auteur van het boek Een beter milieu begint niet bij jezelf. „Een oplossing die alleen een econoom kan verzinnen: we maken gewoon een berekening en laten de markt zijn werk doen en dan komt het goed. Maar dat is een miskenning van de politieke en sociaal-economische realiteit. De lobby van grote vervuilers is bijvoorbeeld zeer krachtig. En hoe gaan we om met historische emissies, die vooral door rijke landen zijn uitgestoten? Met al dat soort zaken krijg je te maken als je zoiets wilt invoeren.”   Puur als gedachte-experiment kan het misschien wél waardevol zijn, denkt hij. „We moeten erkennen dat ons hedendaagse consumptiepatroon onhoudbaar is. Dat wordt hierdoor op scherp gezet.” Ook hoogleraar Bezemer vindt het een nadeel dat de verantwoordelijkheid van verduurzaming met een CO2-budget bij het publiek wordt gelegd. De energietransitie, zegt hij, gaat niet van onderaf gebeuren. „Dat is een populaire opvatting, omdat mensen daar verhalen bij kunnen vertellen: we gaan allemaal havermelk drinken, dat idee. Maar deze transformatie moet gecoördineerd plaatsvinden. De verantwoordelijkheid ligt bij instellingen met systeemrelevantie: de overheid en bedrijven.” Het klimaatprobleem is grotendeels een verdelingsprobleem Cees Withagen emeritus hoogleraar milieu-economie VU De energietransitie draait per definitie om politieke en ethische vragen, zeggen economen. Het gaat over rechtvaardigheid, over de vraag wat voor samenleving we willen hebben. „Het klimaatprobleem is grotendeels een verdelingsprobleem”, legt Cees Withagen, emeritus hoogleraar milieueconomie (Vrije Universiteit), uit. „Tussen rijke en arme landen, en tussen rijke en arme mensen binnen landen. Daarom is het heel goed over herverdeling na te denken en te kijken naar de impact van beleid op inkomensgroepen. Dat zijn politieke keuzes.” De energietransitie, vindt Johan Albrecht, moet een „inclusief project” worden. „Wie rijdt met een Tesla rond? Dat zijn de hoge inkomens. Ook de lage inkomens moeten kunnen profiteren, anders krijg je een tweedeling in de maatschappij. We moeten dus niet alleen zoeken naar de juiste prijsinstrumenten voor de private markt; de overheid moet ook voor groene publieke voorzieningen zorgen.” Het plan voor een CO2-budget voorziet ook dat soort vragen: het zorgt immers voor herverdeling van geld van rijk naar arm, omdat mensen die weinig verbruiken hun uitstootrechten kunnen verkopen. Juist dat element schopte veel mensen tegen het zere been. Maar in hoeverre is deze manier van herverdelen anders dan, zeg, nivelleren via inkomensbelasting? En hebben rijke mensen niet altijd al meer mogelijkheden dan anderen?  De effecten op de ongelijkheid in de samenleving, zeggen economen, hangen geheel af van hóé je dat doet. Iedereen een gelijke hoeveelheid uitstootrechten lijkt misschien rechtvaardig, maar dat is het waarschijnlijk niet. „Als je arm bent leef je mogelijk in een zeer energie-inefficiënte woning”, zegt Johan Albrecht. „En je hebt geen middelen om die te verduurzamen. Rijke mensen hebben dat wel en kunnen vervolgens rechten uitsparen. Dus waarom zou je hun gratis rechten geven? Je moet ze juist geven aan de arme groep. De meeste economen pleiten voor selectieve maatregelen.” Ongelijkheid heeft bovendien vele dimensies. Je kunt kijken naar ongelijkheid in inkomen, vermogen, maar ook in vrijheid van levensstijl – en dat laatste neemt door het CO2-budget plan toe. Rijke mensen kunnen het zich dan permitteren door te gaan met hun manier van leven, terwijl armere mensen een prikkel hebben om te verduurzamen. „En dat is nou juist níét waar het probleem ligt”, zegt Bezemer. „Bijna de helft van de globale emissies wordt veroorzaakt door de 10 procent rijksten van de wereld.” Herverdelen van geld kun je volgens economen het beste doen via belastingen over inkomen en vermogen. En niet indirect, via verkoopbare uitstootrechten. „Ik denk ook niet dat arme mensen er heel blij van zouden worden”, zegt Aart de Zeeuw. „‘We mogen niet vliegen maar krijgen wel een beetje geld om onze elektriciteitsrekening te betalen, nou bedankt!’”  Eigenlijk, zegt hij, zijn er voor de twee gedroomde effecten van zo’n CO2-budget, verduurzaming en herverdeling, dus veel betere methoden. En uiteindelijk zal iedere oplossing voor de energietransitie, ook de gedroomde CO2-heffing, leiden tot nieuwe ongelijkheid. Die kan met belastingen worden bestreden.||https://www.nrc.nl//nieuws/2022/08/05/een-co2-budget-voor-burgers-in-theorie-niet-echt-dom-maar-implementatie-is-waanzinnig-a4138288
2022-08-05||Column | De vijfde colonne  draagt geen djellaba||Na het vele dodelijke politiegeweld in de Verenigde Staten tegen zwarte Amerikanen, werd de uitdrukking ‘walking while Black’ gemunt: door simpelweg op straat te lopen ben je als zwart persoon al verdacht. Daar hoef je verder geen moeite voor te doen.  Daar kunnen we in Nederland de term ‘banking while muslim’ aan toevoegen, want een eenvoudige donatie van 2,50 euro aan je lokale moskee blijkt voor banken al reden voor onderzoek naar ‘terrorismefinanciering’. Dat werd duidelijk uit het artikel Als geld overmaken aan je echtgenoot verdacht wordt eerder deze week in NRC (3/8): Nederlandse banken vinden de meest alledaagse overschrijvingen door moslims al verdacht.   Daarbij hanteren ze niet het principe ‘onschuldig tot het tegendeel is bewezen’, ze grijpen al in als ze dénken dat er sprake is van terroristische motieven, waarbij het enige aanknopingspunt de islamitische achtergrond van cliënten is. Zo kon een voorzitter van een moskee in Heemskerk geen nieuwe koffiefilters bestellen, omdat de rekening door de bank was geblokkeerd. Koffiefilters. Terrorisme is ook niet meer wat het geweest is. Volgens het artikel is „negatieve publiciteit” voor banken een reden islamitische organisaties af te wijzen. Maar als negatieve pers een argument is, dan hebben we met de banken zelf ook nog wel wat flinke appels te schillen. Opvallend, en ronduit schokkend, is dat banken zich laten leiden door berichten op obscure websites met ongefundeerde verdachtmakingen. De Rabobank ging af op de hijgerige publicist Carel Brendel, die zo’n beetje iedere moslim in Nederland met overslaande stem linkt aan de moslimbroeders of Hamas. Of allebei.  Maar er is nog iets fundamenteel mis met de houding van banken. Door mensen met een islamitische achtergrond bij voorbaat als verdacht te beschouwen, plaats je hen buiten de samenleving. Mensen worden niet beoordeeld op wat ze doen, maar op hun geloof. Daarmee gaan de banken mee in het idee dat de islam inherent vijandig is en moslims een ‘vijfde colonne’ zijn. Wilders is er groot mee geworden.  Er is in de politiek en media jarenlang zoveel twijfel gezaaid over moslims, dat het nu kennelijk een ingeburgerd en geaccepteerd feit is dat je hen mag verdenken en uitsluiten. Diezelfde moslims die door de politiek ervan beschuldigd werden ‘met hun rug naar de samenleving te staan’, vinden zichzelf maar al te vaak met de rug tegen de muur en de samenleving als geheel tegenover zich. Uitgezonderd vanwege hun geloof, gewantrouwd als gevaar.  Ondertussen is het echte gevaar open en bloot onder ons. Terwijl moslims beticht werden van een groot, sinister complot om het Westen in het geheim te onderwerpen, werkte extreem-rechts daar in alle openheid aan. Nadat hoogleraar Leo Lucassen twitterde dat niets zo globalistisch is als extreem-rechts, reageerde Thierry Baudet daar triomfantelijk op: „Klopt, we zijn ons aan het verbinden. En we gaan jullie verslaan.”  Een gedenkwaardige tweet waarin Baudet voor één keer de waarheid schreef. Op internationaal niveau werkt extreem-rechts nauw samen. Er zijn geldstromen – het Amerikaanse International Freedom Alliance Foundation betaalde Wilders’ advocatenkosten –, Eva Vlaardingerbroek verschijnt met regelmaat op het Amerikaanse Fox, Trump steunt de Nederlandse boeren-terreuracties en Nederlandse journalisten en politici bezingen openlijk hun liefde voor anti-democratische autocraten als Poetin en Orbán. Ze zitten in het hart van ons parlement, ze werken in de media, leiden studenten op aan onze universiteiten en hebben de beschikking over fondsen. De vijfde colonne is onder ons, maar draagt geen djellaba en baard, maar is wit en netjes in pak – en dus niet verdacht.  Terwijl zij verder aan de poten van de rechtsstaat zagen, de democratie ondermijnen en het debat vergiftigen met aperte en onbeschaamde leugens, hebben de banken het allemaal onder controle. Die 2,50 euro per maand aan de lokale moskee ontglipt hun aandacht niet. Ondertussen blijkt voor moslims de belofte dat ‘als je maar je best doet en je aan de wet houdt, je er dan bij hoort’ een leugen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/05/de-vijfde-colonne-draagt-geen-djellaba-a4138271
2022-08-05||Column | Ophouden?||Op de terugweg uit Canada zat ik met de paus in het vliegtuig. Hij maakte een tussenstop op Schiphol en hoopte in Amsterdam nog een stukje van de Gay Pride mee te pikken. Anoniem uiteraard. Hij had zijn indianentooi nog op. Die had hij gekregen in het West-Canadese Maskwacis, waar hij even langs was gegaan om zijn excuses aan te bieden aan de oorspronkelijke bevolking van dit gigantische deel van Noord-Amerika. Verontschuldigingen voor de gruwelijke misdaden die de kerk daar nog niet zo lang geleden had gepleegd op koloniale internaten.  „Ik krijg het schaamrood niet van mijn gezicht”, fluisterde de oude Argentijn, die mij nog eens rustig uitlegde dat op die scholen 150.000 inheemse kinderen door gefrustreerde paters mishandeld en misbruikt waren. En vermoord. Een aanzienlijk deel van die onschuldige lieverds was verdwenen in gigantische massagraven.  „Fosse comuni”, stamelde de oude baas, die mij er nog eens op wees dat hij officieel de plaatsbekleder van Jezus Christus hier op aarde is. Het huilen stond hem nader dan het glimlachen. Even had hij overwogen om die arme Canadezen een stevige financiële compensatie aan te bieden, maar zijn adviseurs hadden hem verteld dat dat nu even niet goed uitkwam omdat een paar sjoemelkardinalen onlangs 450 miljoen hebben verspeeld.  Iets met een pandje in Londen. De verantwoordelijke kardinaal had aan zijn baas uitgelegd dat dit all in the game was. Soms win je, soms verlies je. Ik vroeg hoe de kerk aan dat geld kwam. „Donaties van arme mensen uit de sloppenwijken”, stamelde de Heilige Vader. „Die lieverds sturen hun zuur verdiende laatste beetjes omdat ze vinden dat hun kerk niet mag verloederen.” Ik relativeerde de schade door hem voor te rekenen dat 450 miljoen niet zo heel veel is. Een stuk of wat topvoetballers. Meer niet.  De voorhoede van Paris St. Germain. „Dat is ook weer waar”, zei het erelid van de FC Barcelona, de enige voetbalclub met een kleine kapel in de spelerstunnel. Elon Musk lacht om dit soort fooitjes. De paus en ik gingen verder in onze kranten. Hij las over die Nancy Pelosi op Taiwan, die bijna voor een derde wereldoorlog zorgt.  „Sommige vrouwen hebben dat”, lachte de paus, „die jagen alleen al met hun aanwezigheid iedereen in het harnas. Die Pelosi is zeker zo’n type. Met dat irritante botoxhoofd.”   Meteen vroeg hij of het waar was van Nick & Simon.  Ik had ook zoiets gehoord.  En Jutta en Koen? „Ze zeggen het zelf”, stelde ik de bejaarde man gerust. „En Gordon bijna dood”, stamelde de paus geschrokken.  „Wie zegt dat?”, vroeg ik. „Gordon zelf”, zei de paus. „Dan is het waar”, zei ik. „Gordon overdrijft niet in dit soort essentiële zaken. Het zou verschrikkelijk zijn voor zijn hondjes.”  Toen vroeg de paus wat ik van Canada vond.  „Mooi,” antwoordde ik, „maar ook wel raar. Veel dikke mensen en die zijn allemaal bont en blauw van de meest gruwelijke tattoos, die volgens mij allemaal uit een en hetzelfde plaatjesboek komen.”  Waarop Franciscus vroeg of er in ons land ook zoveel tattoos waren. „Wel meer dan vroeger,” zei ik, „maar wij komen voorlopig inkt tekort. Bij ons gaan volle tankwagens van dat spul in rapporten van onze regering die compleet dichtgelakt moeten worden.” Want? Dan kan je als premier een record breken. Deze snapte de paus niet. Ik wel. Toen vroeg de paus of het waar was dat er bij ons in Amsterdam een universiteit was die geld had gekregen van de Chinese overheid om aan te tonen dat in China de mensenrechten niet geschonden werden. Volgens de paus was dat vast een christelijke universiteit geweest. Hij moest hier zelf hartelijk om lachen. Ik vertelde dat dat onderzoek inmiddels gestopt was en dat de VU het geld braaf had teruggestort. Toen keek hij mij wanhopig aan en vroeg: „Al deze ellende op een rij.  Zal ik die tooi voorlopig maar ophouden?” „Hou maar op”, zei ik. „Met alles?”, vroeg de paus. „Nee,” zei ik, „alleen die tooi”.||https://www.nrc.nl//nieuws/2022/08/05/ophouden-a4138280
2022-08-05||Doden en gewonden bij Israëlische luchtaanvallen op Gazastrook||Israëlische militairen hebben vrijdag luchtaanvallen uitgevoerd op de Gazastrook. Dat meldt het Israëlische leger op Twitter. Volgens het Palestijnse ministerie van Volksgezondheid zijn er zeker zeven mensen omgekomen en veertig gewond geraakt, zo meldt persbureau AP. Volgens de terroristische groepering de Palestijnse Islamitische Jihad is een hoge commandant van de groep bij de aanvallen omgekomen. De Israëlische autoriteiten hebben hierover niets naar buiten gebracht.  Het Israëlische leger noemt „directe bedreigingen” door de Palestijnse Islamitische Jihad als aanleiding voor de aanvallen. Eerder deze week arresteerde Israël een leider van deze groepering in de stad Jenin in de Westelijke Jordaanoever. Tijdens de arrestatie kwam volgens persbureau Reuters een 17-jarig lid van de Palestijnse Islamitische Jihad om het leven.  In Israëlische media gingen beelden rond waarop te zien zou zijn dat de leider door de arrestatie gewond was geraakt. De groepering reageerde door zijn strijders te waarschuwen, waarna Israël zich schrap zette voor een tegenaanval door militaire versterking naar de grens met Gaza te sturen. Ook sloot het Israëlische leger omliggende wegen af.  Een woordvoerder van Hamas, de militante beweging die de Gazastrook bestuurt, zei volgens Al Jazeera dat de groepering zal „reageren” op de „escalatie” van vrijdag. „Het verzet zal ons volk in de Gazastrook verdedigen met alles wat het heeft,”. Hamas en Israël zijn in de Gazastrook al ruim vijftien jaar met elkaar in gewapend conflict. De meest recente oorlog was in mei 2021. Toen werd elf dagen achter elkaar gevochten. Volgens de Verenigde Naties vielen er in die periode 242 doden. Nadat aan het einde van die elf dagen een staakt-het-vuren werd bereikt, liepen de spanningen meermaals op. In januari dit jaar vuurde het Israëlische leger raketten af op militaire doelwitten in de Gazastrook. Die aanval was een reactie op twee raketten die vanuit Gaza in de Middellandse Zee hadden geland, zei het Israëlische leger. ||https://www.nrc.nl//nieuws/2022/08/05/doden-en-gewonden-bij-israelische-luchtaanvallen-op-gazastrook-a4138251
2022-08-05||Opinie | De Randstad begrijpt het platteland niet||Neem nou B., een onvindbaar Fries dorp met 400 huizen. Als de inwoners naar het gemeentehuis in Joure willen, dan moeten ze dertig kilometer rijden. Onderweg komen ze door negen  dorpen. Op die rit van dertig kilometer komen ze één stoplicht tegen, van een brug. Na acht uur ’s avonds is de weg leeg. René Strijland heeft gewerkt in de woningbouw. Maar in het dorp en het buitengebied ligt 10 Mbit-glasvezelkabel. Doorgaand verkeer komt van de busjes van PostNL, FedEx, DHL en de elektrische van Deutsche Bahn: de ’s avonds bij de Bijenkorf bestelde trui, ligt per definitie de volgende ochtend op de stoep. Bij de onlangs vernieuwde SPAR kan je kurkuma kopen en diepgevroren weekmaaltijden bestellen. De bezorgbusjes van HelloFresh en Jumbo houden de concurrentie scherp. Aan de rand van het dorp zijn mannen bezig met staal. Ze laden de profielen op hun vrachtwagens en formeren bouwploegen. Zo bouwden ze de Heineken Music Hall en Pakhuis De Zwijger in Amsterdam,  de kolommen van het Erasmus MC waar Ernst Kuipers tot voor kort zijn persconferenties gaf, de draagconstructie van Buitenlandse Zaken aan de Haagse Rijnstraat en de 600 ton voor de nieuwbouw van de Hoge Raad aan het Malieveld. Dat staal moest  met marmer bekleed: stond chiquer. Naast de staalmannen levert een aluminium lasser segmenten voor superjachten die verderop langs de kust in elkaar worden gezet. De Friese paardenfokker tussen B.  en H. kan met de maandag- of woensdagvlucht van KLM naar New York zijn in de Verenigde Staten populaire gitzwarte paarden versturen. Dankzij deze handel kon hij zijn boerderij vrij kopen van de baron, een restantje landadel. De opinieredactie verzint voor deze zomerserie een kop, u schrijft het artikel met de beste argumenten erbij. Sinds een paar weken mogen in een deel van Australië katten niet meer vrij buiten rondlopen, omdat ze een enorme impact hebben op de biodiversiteit. Ook in Nederland krijgen katten veel vogels en kleine zoogdieren te pakken. De opdracht voor komende week is daarom: Verbied loslopende katten. De tekst (max. 600 wrd.) kunt u uiterlijk 10 augustus sturen naar opinie@nrc.nl o.v.v. Anderzijds.  Aan de dijk woont een beurshandelaar in zijn eigen wereld die beleggertjes in de Randstad gek maakt met zijn adviezen. Een advocatenstel rijdt een keer in de week naar de rechtbank in Amsterdam en werkt daarna thuis de vonnissen uit.  Een boer bouwt een geitenstal om aan een Chinese fabriek in Heerenveen te kunnen leveren. De Brabantse varkensboer die bestemmingsplantechnisch is neergestreken in het buitengebied  wil van 5.000 naar 9.000 varkens gaan. ICT’ers verderop in de straat doen vanuit huis de administratie van randstedelijke gemeenten. En tante Annie, die elke cent in haar leven drie keer wist om te draaien, vloog inmiddels al vijftien keer naar de States. Iris kwam glunderend terug uit Zuid-Amerika. Toch eens in Ibiza gaan kijken, zei de installateur. De jachtschilder kwam met enthousiaste verhalen terug over het noorderlicht. De tegenstelling Randstad-platteland is, kortom,  flauwekul. En de Randstad begrijpt dat niet.  Nederland is een delta: zeer vruchtbaar, dichtbevolkt en met een wirwar aan handelsstromen. De generieke Europese natuurwetgeving is  hier niet werkbaar. Nederlandse ‘natuur’, dat  zijn gebieden waar we niks mee konden in onze deltahouding waarin alles benut moet worden.  Stikstof verdeelt het land, maar het is de Europese wetgeving die Nederland in de hoek  gezet heeft. Niemand kan meer vooruit of achteruit; de bureaucratie ontdekt langzaam dat ze haar eigen staart aan het opeten is. Vliegveld Valkenburg is het beste voorbeeld van hoe vast we zitten: het is een prima bouwlocatie voor circa 10.000 mensen, eigendom van de staat, een geliefde potentiële woonplek voor randstedelingen zo pal naast de Wassenaarse duinen, met veel werkgelegenheid in de omgeving. Toch lukt het niet om hier een juridisch houdbare bouwvergunning voor zelfs maar een woning te produceren. Iemand moet het initiatief nemen voor noodwetgeving. Kijk naar de Duitsers die onlangs de Europese milieuwetgeving terzijde schoven om uit hun Russische gasomklemming te geraken.   De Europese natuurrichtlijnen moeten juridisch kaltgestellt worden.||https://www.nrc.nl//nieuws/2022/08/05/de-randstad-begrijpt-het-platteland-niet-a4138252
2022-08-05||&#8216;Historische droogte&#8217; in Frankrijk: meer dan honderd gemeenten zonder drinkwater||Meer dan honderd gemeenten in Frankrijk zitten vanwege de droogte zonder drinkwater. Dat heeft de Franse minister van Ecologische Transitie Christophe Béchu vrijdag tegen persbureau AFP gezegd tijdens een bezoek aan Alpes-de-Haute-Provence, in het zuiden van het land. Béchu zei dat de getroffen gemeenten water aangeleverd krijgen via vrachtwagens, omdat „er geen water meer in de leidingen zit”. Het gaat onder meer om gemeenten in het departement Doubs in het oosten van Frankrijk en de departementen Drôme en Var in het zuiden.  De Franse premier Elisabeth Borne noemde de crisis vrijdag „historisch” en heeft een interministerieel crisisteam ingesteld om maatregelen landelijk beter te kunnen coördineren. In 93 van de 96 departementen gelden al beperkingen op watergebruik, en voor 62 departementen is een crisissituatie uitgeroepen. Bij dit hoogste niveau van alertheid is onder andere het besproeien van gazons, voertuigen, trottoirs en het irrigeren van gewassen verboden. De afgelopen julimaand was de op een na droogste maand ooit gemeten in Frankrijk - alleen maart 1961 was droger. Het neerslagtekort bedroeg 84 procent in vergelijking met het gemiddelde in de jaren tussen 1991 en 2020. De steeds vaker voorkomende hittegolven, die gepaard gaan met extreme droogte, zijn volgens wetenschappers een direct gevolg van de klimaatcrisis. Daarbij neemt extreem weer in intensiteit, duur en frequentie toe. De Franse regering heeft gewaarschuwd voor een verslechtering van de watervoorziening in de komende twee weken. Een interview met de Franse minister van Ecologische Transitie en Regionale Cohesie, Christophe Béchu (in het Frans):||https://www.nrc.nl//nieuws/2022/08/05/historische-droogte-in-frankrijk-meer-dan-honderd-gemeenten-zonder-drinkwater-a4138246
2022-08-05||PFAS-concentraties blijken óveral ter wereld te hoog||Overal ter wereld zitten te veel PFAS in water en de bodem. Daarmee is onomkeerbaar een grens van de planeet overschreden. Dat schrijven Zweedse onderzoekers  in Environmental Science & Technology. PFAS is zo wijdverspreid dat ze overal grenswaarden overschrijden en de gezondheid van mensen aantasten. De gevaarlijke kant van PFAS was al bekend. Maar nu tonen onderzoekers aan dat vier specifieke PFAS een ‘planetaire grens’ overschrijden. De stoffen richten zodanig veel schade aan, dat het evenwicht verstoord is en de aarde onvoldoende weerstand kan bieden om de schade tegen te gaan. Klimaatwetenschappers introduceerden het begrip ‘planetaire grens’ in 2009, en stelden het bestaan van negen planetaire grenzen vast, waarbinnen een stabiele toekomst voor de wereld en de mensheid is gegarandeerd. Veel van die grenzen zijn inmiddels ruim overschreden, zoals op gebied van klimaatverandering en biodiversiteitsverlies. PFAS (poly- en perfluoralkylstoffen) zijn duizenden tot miljoenen verschillende chemicaliën die sinds de jaren vijftig op grote schaal zijn geproduceerd. Ze bevatten bindingen tussen koolstof- en fluoratomen, en dat geeft ze unieke maar ook extreme eigenschappen. De lijst van producten waarin ze zitten is eindeloos: van pannen en voedselverpakkingen tot cement, zonnepanelen, kogels, tandpasta, pianotoetsen en smeermiddelen in kerncentrales. Veel PFAS zijn zowel water- als vetafstotend. Dat is een bijzondere combinatie waardoor ze zo nuttig zijn in bijvoorbeeld pannen en regenjassen. Ook zijn ze hittebestendig, non-reactief en warmtegeleidend. Inmiddels is duidelijk dat de stoffen schadelijk zijn. Ze breken niet af, waardoor ze decennialang in het milieu zijn opgestapeld. Veel PFAS zijn ook ‘bio-accumulatief’, wat betekent dat ze zich gedurende het leven kunnen ophopen in mensen. En sommige PFAS zijn toxisch: ze verstoren het immuunsysteem. Vooral bij kinderen verlagen ze daardoor de effectiviteit van vaccinaties. Bij hogere concentraties kunnen ze kankerverwekkend zijn, leverschade veroorzaken en de bloeddruk verhogen bij vrouwen. Het RIVM stelde vorig jaar vast dat Nederlanders via voedsel en drinkwater te veel PFAS binnenkrijgen. „Mensen vermoedden al dat de planetaire grens overschreden was, nu blijkt dat voor ten minste deze vier PFAS zo te zijn”, zegt Annemarie van Wezel, hoogleraar milieu-ecologie aan de Universiteit van Amsterdam. „Dit toont aan dat we ontzettend voorzichtig moeten zijn met het gebruik van met name persistente stoffen, die ophopen in het milieu. We moeten kritischer zijn met de vraag of zulke stoffen echt nodig zijn in het dagelijks leven.” De onderzoekers vergeleken in diverse gebieden de PFAS-gehaltes in regenwater, bodem en oppervlaktewater wereldwijd met internationale en nationale richtlijnen. Het gaat om de stoffen PFOS, PFOA, PFHxS en PFNA, die tot de wijdstverspreide en schadelijker PFAS behoren. De concentraties in regenwater en oppervlaktewateren overschrijden Amerikaanse en Europese grenswaarden ruimschoots. Daarnaast worden door Nederland voorgestelde richtlijnen voor bodemkwaliteit wereldwijd niet behaald. Het probleem is nagenoeg onomkeerbaar, aldus de onderzoekers. Dat komt, schrijven ze, doordat de stoffen in het milieu niet afbreken, en moeiteloos over de wereld bewegen via lucht en regenwater. Nederland werkt sinds vorig jaar aan een algeheel verbod op niet-essentiële PFAS in Europa. Het is moeilijk om alle PFAS uit te bannen, aangezien vele PFAS bijvoorbeeld in brandblusschuim van maatschappelijke waarde zijn. In de meeste landen zijn PFOS en PFOA al verboden. Vorig jaar raadde het RIVM aan geen fruit of groenten te eten dat in de buurt van chemiebedrijf Chemours in Dordrecht is geteeld, wegens een te hoog gehalte aan PFAS.||https://www.nrc.nl//nieuws/2022/08/05/pfas-concentraties-blijken-overal-ter-wereld-te-hoog-a4138250
2022-08-05||Chinese cyberslaven in Cambodjaanse torenflats: de maffia van Sihanoukville||Cyberslavernij in Cambodja is een relatief recent verschijnsel. NRC sprak erover  met medewerkers van de hulporganisatie Licadho, een Cambodjaanse mensenrechtenorganisatie en International Justice Mission (IJM), een internationale organisatie die zich bezighoudt met mensenhandel.  Een handvol lokale en internationale journalisten schrijft sinds enkele maanden over het onderwerp, onder wie  journalisten van het Cambodjaanse online nieuwsmagazine Voice of Democracy. Zij deelden hun kennis. Wegens  de veiligheid van deze bronnen kan  NRC hun namen niet noemen.   Lu Xiangri (32) wilde een beter leven. In mei 2020 reisde hij van zijn woonplaats in Zuid-China naar Cambodja  en begon samen met een vriend een  restaurant  in de hoofdstad Phnom Penh – om in de coronacrisis al snel kopje onder te gaan. Hij kreeg  de tip dat hij voor een mooi salaris aan de slag kon als restaurantmanager  in de Cambodjaanse kuststad Sihanoukville. Maar daar aangekomen werd hij in een auto geduwd en in een torenflat achter een computer gezet. „Ik kreeg meerdere telefoons en moest valse identiteiten opzetten. Ik zei: dit is niet de baan waarop ik heb gesolliciteerd. Je werkt nu voor ons, zeiden ze.”  Lu, in een kraakhelder wit T-shirt met de opdruk Bonjour Madam, vertelt zijn verhaal in een koffiehuis dicht bij het vliegveld van Phnom Penh. Als de deur opengaat kijkt hij schichtig achterom. Het binnengekomen stel lijkt ongevaarlijk; hij  vervolgt zijn verhaal.   Hij was in handen gevallen van de Chinese maffia. In de flat in Sihanoukville kreeg hij  een lijst van bedrijven die door corona in de problemen waren gekomen. Die moest hij leningen aanbieden, gebaseerd op een piramide-constructie. „Ik zei: ik weet helemaal niet hoe ik dit moet doen. Maar daar hadden ze geen boodschap aan. Ze hadden 5.000 dollar voor mij betaald en dat bedrag moest ik  terugverdienen.” Volgens mensenrechtenactivisten  zitten tienduizenden Chinese en Zuidoost-Aziatische burgers opgesloten in zwaarbewaakte  flats in Sihanoukville, Phnom Penh, elders in Cambodja en vermoedelijk ook in Laos en Myanmar. Ze worden gedwongen via geavanceerde online methodes mensen te beroven – Chinezen maar ook Amerikanen, Europeanen en andere Aziatische burgers. „Ik denk dat ze veel geld verdienen”, zegt Lu. „Alleen al op mijn afdeling waren zo’n tweeduizend mensen aan het werk.” Er zijn  werknemers die er zelf voor kiezen. Maar uit getuigenissen van arbeiders die na interventie van hun ambassade zijn vrijgelaten, en beeldmateriaal van martelingen die mensen  hebben ondergaan, blijkt dat een groot deel van hen tot de cybercriminaliteit wordt gedwongen. Zo ook Lu. „Er waren bewakers”, vertelt hij. „We konden niet weg, tenzij we speciale toestemming hadden van de eigenaar van het oplichtingsbedrijf. Bij weigering of slechte prestaties werden we gefolterd. Iedereen kon zien hoe werkers in de martelkamer werden geslagen of stroomstoten kregen met een taser. Mensen gilden het uit van de pijn. Geloof me, niemand wil dit werk doen. We moesten wel.” Na drie dagen had Lu genoeg moed verzameld om de Chinese ambassade te bellen. „Die  heeft de Cambodjaanse politie ingelicht. En die kwam. Niet om mij te bevrijden. Maar om de eigenaar te informeren!” Lu verstijft bij de herinnering. „Ik was doodsbenauwd. De bewakers waren woedend. Ze zeiden dat ik zou worden doorverkocht voor 16.700 dollar. Ik was te veel gedoe geworden.” Met een informant die anoniem wil blijven, reist NRC van Phnom Penh naar havenstad Sihanoukville aan de Golf van Thailand, ooit  populair als tussenstop bij backpackers. In 2013 bestempelde China de stad tot belangrijke handelspost op  de Nieuwe Zijderoute, een omvangrijk netwerk dat China via wegen,  spoorlijnen en transport over  water   met het westen verbindt. Drie jaar later arriveerden de eerste Chinese investeerders. Binnen twee jaar  was Sihanoukville veranderd van een slaperige, bosrijke badplaats   in een betonnen Chinese gokstad.   RL
 We  dwalen over  brede wegen langs talloze  hoogbouwcomplexen – sommige half afgebouwd, andere bewoond. Ruim honderd casino’s aan brede lanen vormen het centrum. Chinese teksten op de puien van casino’s en levensmiddelenwinkels domineren het straatbeeld. Op de centrale rotonde glimmen twee klatergouden leeuwen. Veel Cambodjaanse inwoners werden  verdreven.  Achterblijvers verkopen etenswaren in mobiele straatstalletjes.   Ook Chinese maffiakartels vonden de weg naar de stad. Lokale kranten maken sindsdien dagelijks melding van wapengeweld, prostitutie, moord, ontvoeringen en afpersing. Onder Chinese druk vaardigde de Cambodjaanse premier Hun Sen, die al 37 jaar aan de macht is, op 1 januari 2020 een gokverbod uit. Maar sinds de coronacrisis is een groot deel van de maffia-activiteiten online gegaan. In 2021 verschenen in de lokale pers de eerste getuigenissen van slachtoffers van ‘cyberslavernij’.   De informant leidt NRC langs tientallen grauwe flats. Een dystopische aanblik – volgens de  getuigenissen zouden in deze gebouwen de gedwongen oplichting en martelingen plaatsvinden. Sommige slachtoffers vertellen over honger en slaapgebrek. De verdachte gebouwen, door lokale media  in kaart gebracht, zijn acht tot tien verdiepingen hoog en staan  in clusters verspreid door de stad. Ze zijn omheind door hoge muren, voorzien van camera’s en overspannen met prikkeldraad. Ramen hebben tralies, de entree is bewaakt. En, opvallend: veel   gebouwen worden geflankeerd door een Cambodjaanse militaire of politiepost. Al het bos in  en rondom de wijk van het Cambodjaanse dorpshoofd Chea Woeung (57) was binnen twee jaar gekapt; er kwamen tachtig flats voor in de plaats. Hoewel hij het groen mist, is Woeung niet ontevreden. In het nieuwe familiepand runt zijn dochter op de begane grond een kapsalon. De woonvertrekken bevinden zich op de eerste verdieping. Met het Chinese deel van de stad bemoeit de familie zich niet. „We hoorden in het begin verhalen over mensen die uit de gebouwen sprongen. Toen er nog geen tralies voor de ramen zaten. Wie weet wat er zich afspeelt.” Woeung haalt zijn schouders op. „We merken nooit iets. Nou ja, vervolgt hij aarzelend,  „laatst vielen Cambodjaanse agenten onze huizen binnen. Ze waren op zoek naar Chinese werkers die waren ontsnapt uit de flatgebouwen in Chinatown.” Vroeg hij zich niet af waarom de werkers waren gevlucht? „Hoe kunnen wij dat nou weten? Ik spreek geen Chinees.” Lokale media als het Cambodjaanse platform Voice of Democracy brachten afgelopen maanden video’s naar buiten van de marteling  waarmee cyberwerkers zouden worden gestraft omdat ze werk weigeren of   een te lage dagopbrengst halen. Soms worden de beelden gebruikt om familieleden in China af te persen. Een Chinese man die anoniem wil blijven, vertelt dat hij werd gefolterd met stroomstoten omdat hij  mensen te weinig geld afhandig wist te maken. Hij had bij binnenkomst in het kantoorgebouw waarin hij werd opgesloten een training over  crypto-investeringen gekregen. „Ik wilde dat werk niet doen”, vertelt hij op een geheime locatie in Phnom Penh. „Het was ook ingewikkeld, ik vond het moeilijk.” Een medeslachtoffer,  stelt hij, werd in zijn nabijheid doodgeslagen. Aan de rand van Sihanoukville runt de Italiaanse Micky Drudi (42) in een nederzetting aan de kust een van de laatst overgebleven strandtenten. Westerse toeristen zijn er niet meer maar Drudi, een sympathieke, stoer uitziende veertiger, is gebleven wegens zijn tachtigjarige vader, die zijn leven deelt met een Cambodjaanse. „We hebben hier samen succesvolle restaurants opgezet”, zegt Drudi. „Hij wil niet weg en ik laat hem natuurlijk niet  achter.”  Ook Drudi is de komst van de bewaakte flatgebouwen niet ontgaan. „Natuurlijk vond ik dat raar. Ik reed er weleens langs of ik iets kon zien. Je kunt nu alleen het terrein betreden als je een pas hebt. We hoorden verhalen over slavernij. Zelfmoorden. Maar ja, dat komt tot je via sociale media. Wat kan je geloven?”  Drudi’s Cambodjaanse stiefzus Anay (29) is in de nederzetting geboren en woont iets verderop, tussen enkele palmbomen in een van de hippie-achtige houten huizen, een overblijfsel uit  het backpackerstijdperk. Ze vertelt dat er weinig contact is tussen de Cambodjaanse en de Chinese gemeenschap. „Cambodjanen met land hebben van de komst van de Chinezen geprofiteerd. Maar de armen zijn verjaagd. Prijzen zijn gestegen en de meeste Chinese bedrijven nemen geen Cambodjanen aan. Er is meer geweld, dat klopt. Maar alleen tussen Chinezen onderling. Niet tegen ons.” We hoorden verhalen over mensen die uit de gebouwen sprongen In de avond rijden we naar  een berucht   hoogbouwcomplex van vier à vijf flats in de wijk Chinatown, niet ver van de nederzetting. We passeren een politiepost  en  enkele Chinese winkeltjes in laagbouw tussen de flats. Voor elk winkeltje zit een bewaker.  Cambodjaanse afvalrapers lopen met hun houten kar langs de van prikkeldraad en camera’s voorziene muren rond de flats en verzamelen weggegooide voedselverpakkingen. De entree van elke flat is afgesloten met een groot traliehek.  Volgens journalisten van Al Jazeera behoort het complex toe aan crimineel Dong Lecheng, in China veroordeeld voor fraude en omkoping. Hij heeft sinds 2018 de Cambodjaanse nationaliteit en doet zaken met onder anderen senator Kok An, die zelf ook enkele gebouwen bezit  waarin cyberslavernij zou plaatsvinden. In een uitzending op 14 juli doen Al Jazeera-journalisten de banden tussen Chinese maffiabazen en Cambodjaanse politici nauwgezet uit de doeken. De meeste complexen waar zich cyberslavernij   zou afspelen zijn in bezit van Cambodjaanse politici, stellen zij, allen nauw gelieerd  aan premier Hun Sen. Ook de beruchte Chinese casinobaas Xu Aimin, in 2013 in China veroordeeld voor miljardenfraude  middels  illegaal gokken, zou eigenaar zijn van een van de gebouwen. Hij kan in Sihanoukville over een weg rijden die naar hem is vernoemd, de Xu Aimin Avenue. „Ik heb nooit de hoop verloren dat ik eruit kon komen”, zegt Lu in het koffiehuis in Phnom Penh. Nadat hij de politie had gebeld, werd hij doorverkocht aan een ander oplichtingsbedrijf. Ditmaal moest hij geld aftroggelen van rijke vrouwen die hij moest benaderen via datingsites. Aan het einde van zijn eerste werkdag zag Lu het niet meer zitten. „Ik zei tegen de bewakers: ik heb al eerder de politie gebeld. Als je me nu niet vrijlaat, ga ik dat weer doen.” Lu werd opgesloten in de slaapvertrekken en na enkele dagen opnieuw doorverkocht. „Voor 18.000 dollar. Dat werd er doodleuk bij gezegd”, zegt Lu verbijsterd, nog steeds  nauwelijks in staat te  geloven dat mensen tot dergelijke daden in staat zijn. „Zo werd dus toch nog een beetje winst met mij gemaakt.”  Bij het derde bedrijf werd Lu gedwongen mensen  ertoe over te halen  te investeren in cryptogeldsystemen. Hij moest zich richten op Amerikaanse en Europese burgers. Ook ditmaal gebruikte Lu de telefoons waarmee hij mensen moest oplichten  om contact te zoeken met de buitenwereld. Via sociale media plaatste hij oproepen bij hulporganisaties en zond hij berichten naar politici. „Ik dacht: ik moet de leiders van Cambodja laten weten wat er aan de hand is.” Lu stuurde ook een DM naar het Twitteraccount van de gouverneur van Sihanoukville, Kuoch Chamroeun. Die reageerde, vermoedelijk om reputatieschade te voorkomen. Enkele dagen later, op 12 oktober 2021, werd Lu door de Cambodjaanse politie bevrijd. „Alleen ik”, zegt hij. „Dat is natuurlijk raar. Waarom bevrijdde de politie niet het hele gebouw?”  Lu deed zijn verhaal op Chinese sociale media en is sindsdien benaderd door honderden medeslachtoffers. In de overtuiging dat hij met zijn aanpak ook anderen kan redden, startte Lu samen met een Chinese zakenman, Chen Baorong, een hulplijn. Door druk uit te oefenen op Cambodjaanse politici, door hen rechtstreeks en via sociale media te benaderen, hebben Lu en Chen de afgelopen maanden enkele tientallen  mensen kunnen bevrijden.  Intussen ontkennen Cambodjaanse politici  dat cyberslavernij een groot probleem is.   Ondergouverneur Long Dimanche van Sihanoukville zei in de eerder genoemde Al Jazeera-uitzending: „We krijgen klachten, maar in de meeste gevallen is er niets aan de hand. Mensen wisselen weleens van baan.”  Lu’s collega Chen is in maart gearresteerd wegens verspreiding van desinformatie. Hem wacht mogelijk drie jaar cel.  Sindsdien adviseren hulporganisaties Lu dringend Cambodja te verlaten. De meeste cyberslaven zijn Chinees, maar een deel is afkomstig uit Thailand, Maleisië, de Filippijnen, Vietnam en Indonesië. Volgens getuigenissen zijn ze meestal naar Cambodja gelokt met de belofte van een mooie baan.  Veel Zuidoost-Aziatische landen waarschuwen hun burgers  nu niet te reageren op aantrekkelijke banen in Cambodja. Verschillende ambassades zijn in actie gekomen om hun burgers te bevrijden.   Mediabedrijf Vice deed afgelopen maand een poging inzicht te krijgen in de winsten van de oplichtingsmaffia. De organisatie Chainanalysis schat dat er in 2021 wereldwijd 7,7 miljard euro is gestolen via crypto-oplichting. Onduidelijk blijft hoeveel hiervan door Chinese syndicaten is weggesluisd. De anti-oplichtingsorganisatie GASO stelt dat de Chinese cybermaffia in Cambodja in ieder geval 285 miljoen dollar heeft verdiend aan de 1.652 mensen die zich bij hen hebben gemeld. De organisatie is opgericht door een Singaporese vrouw die anoniem wil blijven,  slachtoffer van oplichting via een datingapp. Ze werd verleid te investeren in bitcoin en opgelicht  voor 16.000 Amerikaanse dollar. Het IP-adres leidde naar Cambodja. „Ik ben niet iemand die het erbij laat zitten”, vertelt ze via de beveiligde app Signal. „Ik ga achter de criminelen aan. De cybermaffia leeft in weelde. Dit systeem moet aangepakt worden. Ook premier Hun Sen en zijn familie. Ze verdienen er allemaal aan. Cambodja doet alsof ze meehelpt in de strijd tegen mensenhandel, maar in de praktijk beschermen ze dit hele uitbuitingssysteem.”  Sinds kort waarschuwt ook China  burgers voor nep-banen van oplichtingsbedrijven in Cambodja. Wat de rol is van de Chinese overheid en of er banden zijn met de Chinese misdaadsyndicaten blijft in nevelen gehuld. Zeker is dat Sihanoukville voor China van belang is. Niet alleen als handelspost in het Zijderoute-project,  ook als militaire post. Afgelopen juni meldden de Verenigde Staten  dat de Chinezen in Sihanoukville in het geheim hun marinebasis uitbouwden. Al in 2020 duidde de Cambodjaanse expert Sophal Ear, docent aan de Arizona State University, de relatie tussen Cambodja en China als „een duivels huwelijk tussen autocratische regimes. Een win-winsituatie voor de elite van China en die van Cambodja. Achter de bouwprojecten in Sihanoukville wordt een witwas-machine opgezet die zijn weerga niet kent”, zo stelde hij. De expert heeft de ontwikkelingen over cyberslavernij gevolgd en laat per e-mail weten: „Je zou kunnen zeggen dat uit het autocratische huwelijk een kind is  geboren: de maffiastaat. Waar zoveel corruptie is, wordt mensenhandel de norm.” In Phnom Penh kijkt Lu Xiangri gespannen op zijn telefoon. Hij heeft ons (informant, tolk en correspondent) meegenomen naar een flatgebouw in een verlaten straat in het centrum. Achter de gele muur, opgehoogd met golfplaten, zou een jonge Chinees als cyberslaaf gevangen zitten. Al dagen vraagt hij Lu om hulp. „Hij appt nu”, zegt Lu geëmotioneerd. „Ze willen hem doorverkopen voor 30.000 dollar. We moeten hem nu redden, voordat hij is verplaatst of vermoord. Jij bent van de internationale pers”, zegt Lu. „Kun je er niet naartoe lopen en vragen of ze hem vrijlaten?” Lu stapt uit de tuktuk en wil dat we met zijn allen bij het hek van het gebouw de vrijlating van de man eisen. Pas na veel moeite laat Lu zich overtuigen dat een wilde aanbel-actie niet alleen onszelf maar ook de vastgehouden werker in gevaar zou brengen. Maar het is niet makkelijk om niets te doen. Bij het wegrijden worden we gekweld door onmacht en twijfel. Voor Lu werd de situatie te gevaarlijk. Hij heeft Cambodja verlaten en is  in veiligheid. Van de Chinese cyberslaaf die Lu in Phnom Penh om hulp vroeg is niets meer vernomen. Cambodjaanse politici zeggen dat het land  meewerkt aan acties om ‘cyberslaven’ te bevrijden. Maar de Cambodjaanse politie komt  selectief in actie en pas na diplomatieke druk of betaling.  Ook worden bureaucratische  belemmeringen opgeworpen. „We hadden graag iedereen uit de gebouwen willen bevrijden”, zei de Thaise ambassadeur in februari  tegen lokale media. „Maar Cambodja stuurde ons alleen degenen van wie we papieren konden overleggen.” Vorige  maand plaatsten de Verenigde Staten Cambodja op het hoogste niveau van de zwarte lijst van mensenhandel. „Diepgewortelde corruptie staat de strijd tegen mensenhandel in de weg”, aldus de Amerikaanse minister Blinken van Buitenlandse Zaken. Correctie (6 augustus 2022): in een eerdere versie van dit artikel stond Stophal Ears werkplek verkeerd vermeld. Dat is hierboven aangepast. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/05/chinese-cyberslaven-in-cambodjaanse-torenflats-de-maffia-van-sihanoukville-a4138038
2022-08-05||Amazone Sanne Thijssen krijgt rust in een paard - ook de ‘streber’ waarmee ze het WK rijdt||Het litteken op de hand van spring-amazone Sanne Thijssen,  dat moet van een jaar of tien, elf geleden zijn, zegt moeder Dorien Thijssen. Sanne  was aan het timmeren in de werkplaats. „Zegt ze opeens: mam, heb je een pleister?” Ze had in haar hand gezaagd, het was best een serieuze wond. „Ik zeg: ‘Sanne hoe lang heb je dat al, dat had gehecht moeten worden.’ Zei ze: ‘Oh  sinds gister of eergister, ofzo.’”  Sanne was „altijd al een bezig bijtje”. Dan zaagde ze zelf een heel parcours van wel twintig hindernissen bij  elkaar, zodat de meiden uit de buurt met hun pony konden komen springen. En ja, dan gaat er soms wel eens wat mis, zegt haar moeder. Maar klagen deed ze niet. „Nooit.” Alles draaide thuis om paarden en pony’s. Niet zo gek: Sannes vader is springruiter Leon Thijssen, die internationale successen behaalde.   De liefde voor de sport sloeg ook over op zijn drie kinderen. Net als jongere zus Mel en broer Mans was Sanne al op jonge  leeftijd altijd met pony’s bezig, zegt Dorien Thijssen.  „Dan gingen ze om acht uur ’s ochtends het bos in en kwamen ze uren later pas weer terug. Ik weet eigenlijk niet eens waar ze naartoe gingen.” „Zwemmen met de pony’s, in een meertje”, herinnert Mel (21) zich. „Of we gingen springen zonder zadel. We hebben zoveel plezier gehad. In het begin was het niet zo serieus. Daarom zijn we er allemaal zo makkelijk ingerold.” Inmiddels geldt Sanne Thijssen (23) als hét talent van de Nederlandse springsport. In mei won ze de prestigieuze Global Champions Tour in  Madrid,  met een prijzenpot van 100.000 euro. In 2021 sleepte ze verrassend het CHIO in Rotterdam in de wacht.  Komende week, vanaf woensdag, komt Thijssen met haar  toppaard Con Quidam  in  actie tijdens de Wereldruiterspelen, het WK van de paardensport,  in het Deense Herning. In de selectie, met Maikel van der Vleuten, Jur Vrieling en Harrie Smolders,  is Thijssen een opvallend gezicht. Niet alleen omdat  ze minstens tien  jaar jonger is dan de rest. Ook omdat vrouwen een zeldzaamheid zijn in de Nederlandse springtop. De laatste Nederlandse vrouw op een WK was Angelique Hoorn in 2002.  Hoe bereikte Sanne Thijssen de top? En wat maakt haar zo goed? Maikel van der Vleuten, die vorig jaar een bronzen medaille won op de Olympische Spelen in Tokio, heeft „haar opkomst” van nabij meegemaakt.  „Ze is iemand met veel talent, handigheid en  een natuurlijk gevoel.” Zoiets is moeilijk in woorden te vangen, zegt hij, maar zo durft ze te improviseren als een rit niet loopt als verwacht. „Veel ruiters durven niet van hun plan af te wijken. En natuurlijk   komt ze „echt uit een paardenfamilie.” Net als hijzelf, zoon van springruiter Eric van der Vleuten.  „Maar dan nóg moet het van jezelf komen.” Van Thijssens prestaties in Madrid was Van der Vleuten onder de indruk. Vooral van haar barrage, waarin de ruiters die een foutloze proef hebben gereden het nog een keer tegen elkaar opnemen. „Ik denk dat dat niet veel sneller had gekund.”  „Pffff”, verzucht vader Leon Thijssen, als hij aan die overwinning terugdenkt.  „Als je dat ziet! Ze krijgt ook het publiek helemaal achter zich.” Vanwege haar „jeugdige onbevangenheid”, denkt hij. „Ze zien dat ze het risico neemt. En dat ze ervoor gaat.” En dat heeft ze altijd gedaan, zegt hij. Gevraagd naar het moment waarop haar talent zichtbaar werd, zegt hij: „Je zag vooral al jong veel doorzettingsvermogen. Als ze op de pony een concours niet goed had gedaan, ging ze dat  meteen nabouwen. Eerst 1,5 uur slepen met die hindernissen en dan oefenen.”  Niet  Leon, die zowat  elke week van huis was om wedstrijden te rijden, maar Dorien helpt Sanne van jongs af aan met de pony’s. Al op haar zesde of zevende begint ze met wedstrijden. Samen rijden moeder en dochter  het hele land door.  „Ze wilde toen al internationaal gaan rijden” herinnert Dorien zich. „Maar daar zijn we nooit in meegegaan. We dachten: we houden het leuk, later krijg je de kans wel.”  Die kans komt als Sanne Thijssen is overgestapt naar de paarden, en als Con Quidam bijna tien jaar terug op haar pad komt. Een bruine hengst, van toen zes jaar oud.  Con Quidam is pittig, maar daar kan ze goed mee omgaan, zegt Leon.   „Sanne is  heel goed met beesten met een heel hoog temperament, net niet kierewiet. Daar kan ze rust in krijgen.” Elke ruiter of amazone weet: je kunt in bloedvorm zijn, maar als je niet het goede paard hebt, dan ga je geen grote prijzen winnen. En Con Quidam is zo’n paard „dat je maar één keer in je leven tegenkomt”, zei Sanne Thijssen dit jaar in  De Limburger.  Wat maakt hem zo goed? Natuurlijk moet een paard snel zijn, hoog kunnen springen. Maar het is ook karakter, zegt Leon Thijssen.  „Die Con Quidam, dat is zó’n streber. Als de vrachtauto van Sanne wegrijdt en hij mag niet mee naar een wedstrijd,  dan staat hij te schoppen in zijn box. Hij is publieksgeil. Weet precies wanneer het erom spant.”  „Ik grap wel eens: je mag hem ook aan mij geven”, zegt zus Mel. Maar, serieuzer. „Ik denk niet dat hij met iemand anders dezelfde resultaten zou halen.” Jaloezie kennen de drie volgens haar onderling niet. Lachend: „We wisselen alleen adviezen uit als daarom gevraagd wordt.” Hoe afhankelijk je als ruiter van een paard kan zijn, blijkt ook als Con Quidam een tijd geblesseerd is.  „Toen ze net achttien was, won ze al zoveel”, zegt zus Mel. „Dan gaan mensen dingen van je verwachten.” Maar zonder Con Quidam gaat het rijden Sanne  een tijd  moeilijker af. „Ze begon te twijfelen: kan ik het nog wel?”  „Volgens mij heeft ze een periode gedacht: nu weet ik niet meer of dit mijn toekomst is”, zegt moeder Dorien. Sanne dacht  zelfs voorzichtig na over een plan B. „Ik geloof dat ze dierenartsassistent wilde worden.” Het komt er niet van. Con Quidam, inmiddels zestien,  herstelt. En ergens is die blessure ook haar geluk geweest,   want  anders was het paard waarschijnlijk verkocht. Nu rijden ze al jaren succesvol samen. Thijssen is minstens tien jaar jonger dan de rest van de équipe  Maar, zegt haar goede vriendin Gabryella Dufour, denk niet dat het succes haar komt aanwaaien. Op topniveau meedraaien in het springen is keihard werken. „Ze heeft een superdruk schema.” Alleen al dit jaar reed Thijssen wedstrijden in   Nederland, België,  Duitsland, Frankrijk, Spanje, Zweden, de VS en Mexico met  soms wel acht paarden.  Het  hoort erbij, zegt Leon Thijssen, net zo goed voor zus Mel en broer Mans, die  ook springruiter zijn. Ook thuis rijden ze alle drie elke dag zeven tot tien paarden, ze zijn onderdeel van het bedrijf en  verantwoordelijk voor de paarden die ze rijden.  Toen Stal Thijssen in 2020 een inval van de Fiod kreeg, onderdeel van een groter onderzoek naar witwassen in de paardenwereld, ging dat ook aan de kinderen niet voorbij.  „Vooral de manier waarop dat gebeurde, heeft veel impact gehad”, zei Sanne  in De Limburger. „Ze droegen kogelvrije vesten. Geweren, handboeien.” De zaak is nog niet afgerond, tot frustratie van Leon Thijssen, die er verder weinig over kwijt wil. Hij heeft het gevoel dat de Fiod hem „kapot” probeert te maken, „maar er is niks aan de hand.” De branche ligt onder de loep, zegt hij. „Maar bij paarden geldt nu eenmaal: wat de gek ervoor geeft.”   Vorig jaar begon Sanne Thijssen haar eigen stal. Vlakbij die van haar ouders. Zo koopt en traint ze ook een paar eigen paarden, terwijl ze daarnaast ook bij haar ouders rijdt. Een grote stap voor iemand van 23. Maar het past bij haar, zegt haar vader. „Ze wil zelfstandig zijn. Dat zit er gewoon in bij haar.”  „Veel mensen denken dat je er alleen met talent komt”,  zegt Dufour, die zelf ook springamazone is  gewerkt heeft bij Stal Thijssen. „Maar talent is maar een deel. Er zijn zoveel mensen die goed kunnen rijden. Het financiële deel, connecties, de goede mensen naast je hebben: dat is de echte uitdaging.” Het leven in de springsport – vooral het vele reizen, de helft van de week van huis zijn –  is reden dat er relatief weinig  vrouwen  in de top meerijden, wordt veel gezegd. Van der Vleuten: „Als je op een gegeven moment moeder wordt, dan wil je dat misschien niet meer.” Een fysieke verklaring is er  niet, zegt hij. „Sanne weegt niets. Dat maakt niet uit. Belangrijk is dat je een klik hebt met je paard.”  Het „extreem goede paard”, dat heeft Sanne nu, zegt haar vader. Maar springen kan de hele familie. Laatst deden Leon, Sanne, Mel en Mans allemaal mee aan het Nederlands Kampioenschap.  Sanne eindigde   als tweede, Mel werd tiende, Leon dertiende en Mans veertiende. „Een kwart van de top is Thijssen”, zegt Leon. „Dat is iets om trots op te zijn.”||https://www.nrc.nl//nieuws/2022/08/05/amazone-sanne-thijssen-krijgt-rust-in-een-paard-ook-de-streber-waarmee-ze-het-wk-rijdt-a4138245
2022-08-05||Gemeente Nijmegen mag studenten niet uitsluiten van eenmalige energietoeslag||De gemeente Nijmegen mag studenten niet uitsluiten van de eenmalige energietoeslag voor lage inkomens. Dat oordeelt de rechtbank Gelderland vrijdag. Het college stelde eerder dat studenten niet in aanmerking komen voor de toeslag omdat de woonsituatie van de groep zeer divers is. Een student uit Nijmegen spande hierom een zaak aan en kreeg gelijk: volgens de rechtbank is het gemaakte onderscheid niet te rechtvaardigen.  Doordat de energieprijzen de afgelopen maanden fors zijn gestegen, stelde het kabinet een eenmalige energietoeslag voor lage inkomens beschikbaar. Huishoudens met een bijstandsuitkering krijgen de toeslag automatisch. Wie een inkomen tot 130 procent van de toepasselijke bijstandsnorm heeft, kan de toeslag bij diens gemeente aanvragen.  De Nijmeegse student kreeg van de gemeente te horen dat hij geen eenmalige energietoeslag zou ontvangen omdat hij studiefinanciering ontvangt. Hij vond dat hij als student ten onrechte werd uitgesloten. Studenten en niet-studenten kunnen volgens hem in dezelfde financiële omstandigheden verkeren. De student zei in de rechtbank de gevolgen van de hoge energieprijzen te voelen en weinig te besteden te hebben. Als student zou hij daarom juist niet uitgesloten moeten worden.  De gemeente Nijmegen zegt het besluit te hebben genomen na advies van minister Carola Schouten (Armoedebestrijding, ChristenUnie) om studenten als categorie uit te sluiten. Volgens Schouten is dit gerechtvaardigd omdat de woonsituaties van studenten van elkaar kunnen verschillen. Een deel van de studenten woont nog bij hun ouders en zou daarom niet zelf de energierekening betalen. Het deel dat wel op kamers woont, zou de huurprijs inclusief de energiekosten betalen. Studenten kunnen volgens de minister wel individuele bijzondere bijstand aanvragen.  Volgens de rechtbank had Nijmegen een onderscheid kunnen maken door via de Basisregistratie persoonsgegevens te achterhalen of de student een zelfstandig huishouden voert. Ook zou de gemeente van studenten kunnen een energienota kunnen eisen, waaruit blijkt dat de energiekosten gestegen zijn. Op die manier zou de gemeente volgens de rechtbank wel een gerechtvaardigd onderscheid kunnen maken. De Nijmeegse student moet van de gemeente nu alsnog een toeslag van achthonderd euro ontvangen. In juli werd de eenmalige energietoeslag verhoogd van achthonderd naar dertienhonderd euro. ||https://www.nrc.nl//nieuws/2022/08/05/gemeente-nijmegen-mag-studenten-niet-uitsluiten-van-eenmalige-energietoeslag-a4138240
2022-08-05||Boerenorganisaties zeer ontevreden over gesprek met Remkes, &#8216;maak je op voor hardste acties ooit&#8217;||Boerenorganisaties zijn zeer ontevreden over het eerste overleg vrijdag met het kabinet, onder leiding van Johan Remkes. Henk Bleker van de Nederlandse Melkveehouders Vakbond (NMV) noemt het gesprek „mislukt” en stelt dat het kabinet „geen enkele handreiking doet”. Ook Farmers Defence Force en Agractie zijn ontstemd. FDF-Voorman Mark den Oever dreigt met „de hardste acties die FDF ooit gevoerd heeft”, omdat de kloof tussen de boeren en het kabinet volgens hem nog altijd onverminderd groot is.  Sjaak van der Tak, voorzitter van de grootste boerenlobbyclub LTO Nederland, zei na afloop van het overleg dat er weliswaar iets van beweging is gekomen in de stikstofonderhandeling, maar dat die vooralsnog onvoldoende is. „De bal ligt bij het kabinet”, zei Van der Tak. „Dat moet het vertrouwen van onze boeren en tuinders herstellen.”  Remkes erkende vrijdag dat er sprake is van „een stevige vertrouwenscrisis” tussen de agrarische sector en het kabinet, die volgens hem verder teruggaat dan de huidige stikstofdiscussie. De vertrouwensbreuk zou onder andere te maken hebben met een „gevoel van miskenning” en „zwalkend beleid”. De eerste voorzichtige afspraken voor verder overleg zijn vrijdag gemaakt. Zo moeten ministers bijvoorbeeld een brede sociaaleconomische impactanalyse maken en beter onderbouwen waarom ze de stikstofuitstoot in de landbouwsector per 2030 gehalveerd willen hebben, iets dat eerst voor 2035 op de planning stond. Ook hoeven boeren volgens Remkes niet te vrezen dat hun individuele bedrijf rechtstreeks wordt geraakt door het ‘stikstofkaartje’, waarop de inkrimpdoelen per regio stonden aangegeven. Voor dat stikstofkaartje maakte premier Rutte na het overleg zijn excuses. Hij erkende dat het voor „grote verwarring” had gezorgd onder boeren en zei dat hij hierover beter zal communiceren, zo meldt persbureau ANP. Na het gesprek van vrijdag komen er vervolggesprekken, met naast de boerenorganisaties ook de provincies, natuurorganisaties, brancheorganisaties en de levensmiddelensector - waar volgens Remkes ook over verdienmodellen gesproken gaat worden. De meeste boerenorganisaties, zoals de protestclubs Farmers Defence Force en Agractie, kondigden woensdagavond al aan niet plaats te nemen aan de onderhandelingstafel in het provinciehuis in Utrecht. Zij stuurden de LTO-voorman Van der Tak als vertegenwoordiger. Namens het kabinet zaten daar premier Rutte, minister Christianne van der Wal (Natuur en Stikstof, VVD) en landbouwminister Henk Staghouwer (ChristenUnie). Het persmoment na afloop van het gesprek, dat vrijdagmiddag om 13.30 uur zou worden uitgezonden, was in eerste instantie met een half uur uitgesteld. Volgens een woordvoerder van Remkes liep het overleg uit omdat „de sfeer zo goed is”. Maar zelfs over die sfeer zijn de twee partijen het niet eens. LTO liet via Twitter weten dat dit bericht „eenzijdig” is en dat het zich “nadrukkelijk” niet herkent in die verklaring. „Het is tekenend voor het optreden van de overheid afgelopen tijd; eenzijdig en zonder afstemming”, aldus de boerenorganisatie. Na een laatste rookpauze van gespreksvoorzitter Remkes begon het persmoment uiteindelijk om 14.45 uur, na een overleg van ruim vier uur.||https://www.nrc.nl//nieuws/2022/08/05/remkes-spreekt-van-stevige-vertrouwenscrisis-na-eerste-stikstofoverleg-a4138237
2022-08-05||De Eredivisie begint weer: een alternatieve kijkwijzer over geweld, gokken en lange spitsen||Lees de persberichten en je zou bijna denken dat eredivisieclubs deze zomer in zee zijn gegaan met charitatieve instellingen. Bedragen worden niet genoemd, de term sponsor wordt vermeden. In plaats daarvan gaat het over ‘officiële partners’ die „een belangrijke bijdrage leveren aan de maatschappelijke doelstellingen van de club” (Robert Eenhoorn, AZ), over „mentale gezondheid en preventie van matchfixing” (Menno Geelen, Ajax), of over „een partner die gelooft in het verhaal van FC Volendam” (Mike Tol).  Waar het op neerkomt: alle eredivisieclubs hebben recent een meerjarige sponsordeal getekend met een of meerdere (online) gokbedrijven. Toto, Betcity, Unibet, Kansino en GGPoker heten ze. Dit seizoen zijn ze wekelijks te zien op de borst, rug en mouwen van eredivisievoetballers. Net als in veel buitenlandse competities. Om gokverslaving tegen te gaan verbiedt het kabinet (oud-)topsporters sinds vorige maand  reclame te maken voor sportweddenschappen. Maar op de eredivisievelden geldt dat verbod vooralsnog niet.  Dat gokbedrijven en voetbalclubs elkaar  hebben gevonden is geen verrassing. Clubs hebben geld nodig. Naar schatting betalen de gokaanbieders in totaal enkele tientallen miljoenen om betting partner  te mogen zijn van eredivisieteams. Daar hebben die bedrijven goede redenen voor. Sportweddenschappen, vooral op tennis- en voetbalwedstrijden, behoren tot de populairste in hun soort. Het is bovendien een groeimarkt.  Tegelijkertijd is het lastig voor een online gokaanbieder om zich te onderscheiden van de concurrentie. En dus is agressieve marketing dé methode om nieuwe klanten te werven. Sinds het aanbieden van online kansspelen eind vorig jaar werd gelegaliseerd, maken gokbedrijven dan ook volop reclame in Nederland. In oktober en november  waren er ruim 336.000 gokadvertenties te zien op televisie en internet – ruim twee keer zoveel als het jaar ervoor.  Grote vraag is hoe lang dat nog doorgaat. Gesteund door de Tweede Kamer, die is geschrokken van het marketingoffensief van de gokbedrijven en vreest dat gokverslaving toeneemt, werkt minister Franc Weerwind (Rechtsbescherming, D66) aan een verbod op ‘ongerichte’ gokreclames, zoals spotjes op radio, tv en in de publieke ruimte. Dat zou per 1 januari volgend jaar in moeten gaan. Ook wil hij per 2025 een einde maken aan sportsponsoring door online gokbedrijven. Tenzij de gokbranche erin slaagt het kabinet op andere gedachten te brengen, is het huwelijk tussen eredivisieclubs en hun betting partners dus al snel voorbij. Vuurwerk, keiharde muziek, kwetsende spreekkoren  en  tegenstanders trakteren op een bierdouche. Het lijkt gemeengoed te worden bij  wedstrijden in het Nederlandse betaald voetbal. Voor de één hoort het bij de sfeer,  voor de ander is het  reden om stadions te mijden.    Volgens Matthijs Keuning, voorzitter van het Supporterscollectief Nederland, moet er voor zowel de fanatieke fan als het gezin plek zijn in de stadions. „Dat is geen keuze”, zegt hij.    Het leek er de voorbije decennia op dat het voetbalvandalisme langzaam  uit de stadions  werd verbannen. Grote rellen waarbij de mobiele eenheid tijdens wedstrijden charges  uitvoerde, behoorden tot het verleden. In de loop der jaren maakten agenten binnen de poorten  plaats voor stewards. En de stadionspeaker  was de aangewezen man om in geval van nood het publiek te bedaren. Dat ging goed. Tot de  pandemie,  blijkt uit een analyse van het Auditteam Voetbal en Veiligheid. Nog voor de stadions weer opengingen voor publiek werd het betaald voetbal geconfronteerd met een forse toename van  geweld. Met een nieuwe generatie ordeverstoorders. Verschillende incidenten bij streekderby’s, racistische uitingen tegen Steven Berghuis en ongeregeldheden voor het duel Feyenoord-Union Berlin vielen op. Het seizoen eindigde in een anticlimax  met rellende supporters  bij de play-off tussen ADO Den Haag en Excelsior. Volgens Keuning gaat het in veel gevallen om een combinatie van factoren, waarbij de pandemie van invloed was. „Er zijn inderdaad meer incidenten geweest en er is een stijging van het aantal stadionverboden [ruim vierhonderd ten opzichte van circa tweehonderd in voorgaande jaren, red.].  Dat komt vooral door een nieuwe, onsamenhangende groep supporters. Er kwamen  frustraties naar buiten. Tegelijkertijd is de pakkans groot. De  verhoudingen binnen de supportersgroepen zijn weer normaler geworden, dus gaan we hopelijk weer een seizoen zonder al te veel incidenten tegemoet.”  In de jaren tachtig gingen na elke grote rel stemmen op om  een Voetbalwet in te voeren. Inmiddels heeft Nederland   een van de strengste voetbalwetgevingen ter wereld, met Engeland als voorbeeld.  Het Openbaar Ministerie (OM) kan alle informatie over relschoppers  doorspelen  naar de KNVB. De KNVB legt zelf  boetes en stadionverboden op. „We moeten altijd de balans in de gaten houden”, zegt Keuning. „Een goede sfeer is voor iedereen belangrijk. Gezang en vuurwerk hoort daar bij. Het gooien van bekers bier is wat anders. Niemand vindt het fijn om dat in zijn nek te krijgen.”  De lange spits is  terug in de Eredivisie. Luuk de Jong staat samen met Bas Dost,   Henk Veerman en de nieuwe Ajacied Lorenzo Lucca symbool voor de hernieuwde erkenning  van de kopsterke aanvaller die als  afmaker, aanspeelpunt en bliksemafleider dient. De 31-jarige PSV’er maakte zijn faam tijdens de strijd om de Johan Cruijff Schaal direct waar. De aanvallende middenvelder Guus Til profiteerde van diens  dubbele dekking en scoorde drie keer tegen Ajax.     Trend of toeval? Oud-spits Youri Mulder denkt dat er wel degelijk een bepaalde gedachte achter zit. Volgens hem heeft de revival van de targetman mogelijk te maken met een veranderde regel waardoor bij een achterbal de bal niet meer per se uit het strafschopgebied hoeft te worden geschoten. „De meeste trainers willen van achteruit opbouwen, maar met een lange, balvaste spits hebben ze een alternatief. Op iemand als Luuk de Jong kan je bal wel in één keer naar voren schieten”, stelt Mulder, die bij FC Twente en Schalke 04 speelde.    Bij PSV zal De Jong vooral de rol als aanvalsleider vervullen.  Met 54 kopdoelpunten was hij in 2019 al recordhouder in de Nederlandse competitie.  En ook  de kopsterke Bas Dost keerde na tien seizoenen terug in de Eredivisie. De 1,96 meter lange spits, die in 2018 bedankte voor Oranje, kwam transfervrij over vanuit België.  Als international kwam Dost niet verder dan achttien duels. Waarvan veertien keer als  invaller. Het frustreerde hem dat hij bij Oranje nooit voor vol werd aangezien. Dost werd bij FC Utrecht met open armen ontvangen. Luuk de Jong (PSV) met de Johan Cruijff-schaal op 30 juli 2022. FotoVincent Jannink
     Het vertrouwen in Dost is zelfs zo groot dat zijn concurrent Henk Veerman (31) besloot te vertrekken naar zijn oude liefde FC Volendam. De 1,99 meter lange spits wordt in zijn geboortedorp herenigd met zijn twaalf centimeter kleinere buurman Robert Mühren (33).  Het Volendamse tweetal speelde in het seizoen 2013/2014 ook al samen in de voorhoede van de club uit het vissersdorp.  Dat was destijds in de eerste divisie. „Het is heel belangrijk dat spitsen elkaar aanvoelen en aanvullen”, stelt Youri Mulder. „Dus zal er naast de lange spits vaak een wat beweeglijker aanvaller staan.” Kijk bij het gepromoveerde FC Volendam eens langs de lijn, naar de bankjes waarop coaches en reservespelers zitten. Geen dug-out, maar een dug-hout, zoals Volendam het noemt. Een van hout vervaardigde reservebank, die als het aan de club  ligt staat voor meer. FC Volendam wil de meest duurzame club van Nederland worden (in navolging van Forest Green Rovers uit Engeland, officieus de groenste club ter wereld). Directeur Jan Smit – inderdaad, de zanger – liet een tijdje geleden via de clubkanalen weten dat FC Volendam een periode van „soul searching” achter de rug heeft, maar in duurzaamheid het „grotere verhaal” (en een manier om sponsoren te trekken) van de club heeft gevonden. Ultieme droom van Smit: een stadion in de vorm van een vissersschip, volledig klimaatneutraal. Wie ná wedstrijden lang blijft zitten in het stadion, ziet soms nog een groep spelers het veld op komen. Dat zijn wisselspelers of invallers die weinig minuten hebben gemaakt. Onder leiding van een fysiektrainer trekken ze sprintjes, doen ze wat oefeningen, werken ze zich in het zweet. De bedoeling? Het voorkomen van onderbelasting – mogelijk het woord van het seizoen. Ofwel:  conditieverlies door  gebrek aan training. Clubs die ook in Europese competities actief zijn, spelen vaak drie wedstrijden in de week. Veel getraind wordt er tussendoor niet – funest voor wisselspelers. „Onderbelasting is een groter probleem dan overbelasting”, zei KNVB-bondsarts Edwin Goedhart er eerder over in NRC. Extra probleem dit seizoen: het WK in Qatar, van half november tot half december. Veel spelers zijn niet goed genoeg om voor hun land uit te komen, dus zijn ze wekenlang vrij. Er wordt al nagedacht over extra oefenwedstrijden om de WK-winter door te komen. KNVB, put out this kunstgras”, zei Ajax-aanvoerder Dusan Tadic vorig jaar na een wedstrijd tegen Sparta – het laatste woord klonk verdacht veel als kutgras, wat werd onderstreept door het lachje van Tadic. Maar zijn punt was duidelijk: op kunstgras vindt hij spelers  de helft minder goed. Technisch is het lastig voetballen, blessures liggen op de loer. Sommige spelers weigeren überhaupt op kunstgras te spelen en coaches haten het. In 2003 was Heracles Almelo de eerste betaald voetbalclub met kunstgras. Er volgde een korte opmars, maar daarna leek de kunstgrasmat weer te verdwijnen. Tot dit seizoen. Met Cambuur Leeuwarden, Excelsior, FC Emmen en FC Volendam zijn er vier kunstgrasclubs in de Eredivisie volgend seizoen – tegen drie vorig seizoen. Dat Sparta weer gras aanlegt op Het Kasteel, is een kleine pleister op de wonde voor liefhebbers van gemaaid gras. Heracles Almelo was de eerste club in de Eredivisie met kunstgras, maar speelt daar nu niet meer. Foto Vincent Jannink||https://www.nrc.nl//nieuws/2022/08/05/de-eredivisie-begint-weer-een-alternatieve-kijkwijzer-over-geweld-gokken-en-lange-spitsen-a4138244
2022-08-05||Een drol op een bruiloft||Even heb ik getwijfel of ik wel aan zou kunnen komen met een podcast waarvan het concept zo kinderachtig is dat het mijn reputatie wel eens zou kunnen aantasten. Maar toen dacht ik: als drie volwassen vrouwen zijn in staat geweest om een vermakelijke tiendelige podcastserie te maken over een drol, dan moeten ze van goeden huize komen. Op de bruiloft van Helen en Karen, op een boot in Amsterdam, werd een drol gevonden. Midden op de grond.  Om erachter te komen wat er gebeurd is hebben ze „extremely underqualified detective” Lauren ingeschakeld, die inderdaad armzalig is in professionaliteit, maar zeker niet in zelfvertrouwen. Samen halen ze alle middelen uit de kast; een leugendetectortest van Amazon, een semiprofessionele crime scene-inspectie en de hulp van echte forensisch experts, om de zaak tot in de puntjes uit te pluizen. Who shat on the floor at my wedding, 13 afl. van 20-100 min. ||https://www.nrc.nl//nieuws/2022/08/05/een-drol-op-een-bruiloft-a4137310
2022-08-05||Wat het koraal ons vertellen wil||Chris Morgan is ecoloog, wildlife-onderzoeker en maker van natuurdocumentaires. In The Wild onderzoekt hij hoe de natuur menselijke invloeden overleeft, ertegen terugvecht of zich op een bijzondere manier aan onze machten aanpast. Soms staat hij op een bergtop, dan weer staat in duikpak in een rivier, in een andere aflevering scheurt hij op een sneeuwmobiel door Alaska. Morgan verzamelt tijdens zijn wereldreizen verhalen van mensen die hun leven wijden aan het beschermen van natuurgebieden. Zijn benadering is wetenschappelijk, al kan hij zijn enthousiasme of waardering voor moeder natuur niet altijd onderdrukken - een insteek die je van een natuurdocumentaire mag verwachten. Ik heb vooral genoten van de aflevering Coral Reefs: a biologica Symphony being silenced. Daarin leerde ik dat een manier bestaat om naar koraal te luisteren, en er zo van te leren! The Wild with Chris Morgan, tweewekelijks afleveringen van 10-40 min, KUOW. ||https://www.nrc.nl//nieuws/2022/08/05/wat-het-koraal-ons-vertellen-wil-a4137308
2022-08-05||Sla die lange TV-zit dit jaar over||Het is een lange zit, een avondje Zomergasten. Geen tijd of geduld voor een televisieavond van drie uur lang maar wel een fear of missing out, het ongemakkelijke gevoel dat je toch echt iets misloopt? Je kunt zomergasten ook gewoon als podcast beluisteren.  Zo voorkom je dat je straks niet mee kan praten op de buurtbarbeque, over de zomergasten en interviewprestaties van Janine Abbring - traditiegetrouw een onderwerp van gesprek in augustus. De videofragmenten die de gasten meenemen worden samengevat, om toch mee te kunnen krijgen wat je niet kunt zien.  VPRO Zomergasten, wekelijks afleveringen van 2-3 uur, NPO 2/VPRO. ||https://www.nrc.nl//nieuws/2022/08/05/sla-die-lange-tv-zit-dit-jaar-over-a4137309
2022-08-05||‘Wij willen iets terugdoen voor de Bijlmer’||Andy: „Binnen onze vriendengroep zijn wij meestal degenen die iets organiseren. Vooral toen we nog geen kinderen hadden nodigden we iedereen uit voor onze verjaardagen. We bedachten ook een feestje om vrienden met verschillende professionele achtergronden te verbinden, Crossing Wires. Gewoon eens iets anders dan een bruine kroeg waar je vrijdagavond heen kon na werk, maar wel met kwaliteits-dj’s.”  Andy Corinde (42) is geboren in Suriname en woont sinds zijn zesde in Nederland. Hij werkte in elektrotechniek en assurantiën en zit nu al twaalf jaar in de recruitmentsector. In Amsterdam richt hij de Nederlandse tak op van Red Sofa, een internationaal wervingsbedrijf voor creatives.  Frederique van Waning (39) studeerde Europese Studies met hoofdvak Italiaans en is senior portfoliomanager bij Adidas. Eerder werkte ze bij Heineken en freelancete  onder meer als producer en projectmanager. Ook was ze Benelux-manager voor muzieksite Resident Advisor.   Andy en Fre wonen in de Bijlmer en verdienen samen 3,5 keer modaal. Ze zijn ouders van zoon Sammy (3) en dochter Quinn (9 maanden). Fre: „Als we een feestje hebben gegeven, zeggen we ook wel: ‘Wat een rotzooi, dit doen we echt niet meer.’ Een maand later is het WK en zeggen we: ‘Misschien toch weer leuk om iedereen hierheen te halen.’” Andy: „Achteraf denken we: Jezus, wat een gedoe.”  Fre: „Anderhalf jaar geleden zijn we naar de Bijlmer verhuisd. De buurt heeft ons zo veel gegeven dat we eigenlijk wat terug willen doen. We wilden eigenlijk al jaren een bar.” Andy: „Of een hostel.” Fre: „Of een filmhuisje. We wilden eigenlijk een huiskamerachtige plek waar al onze vrienden heen konden komen en waar wij dan leuke dingen zouden cureren. Nu hebben we plannen voor een bar, Complex, maar niet zomaar een bar, we willen dat die een maatschappelijk doel heeft. Waarom zou je tijd investeren in iets wat geen impact heeft?”  Andy: „Als je het zelf goed hebt, dan moet je ervoor zorgen dat je andere mensen op hetzelfde niveau kunt krijgen.”  Fre: „Mijn broer had dat vroeger ook, dan nodigde hij het halve azc uit op zijn examenfeest.”  Andy: „Voor mij is dat toch eigenlijk de reden dat je leeft, om ook voor andere mensen te zorgen.”   Fre: „Zodra ik van school was, heb ik ook altijd wel vrijwilligerswerk gedaan. Als ik het niet doe, vraag ik me ook af: wat voeg je nou toe?”  Andy: „We hebben vluchtelingen geholpen, een benefiettentoonstelling opgezet voor Sint Maarten, en we hebben ook wat mensen individueel geholpen.” Fre: „We wonen hier in de Bijlmer waar je echt wel mensen ziet struggelen, vooral jongeren. Dat wakkerde bij ons het vuur aan iets voor jongeren in de buurt te doen.”  Andy: „Bij Complex willen we een copywriter of designer laten vertellen wat ze doen, om jongeren uit de buurt te laten zien dat daar ook kansen voor hen liggen. Maar we willen ook portfolio-avonden organiseren waar jongeren feedback kunnen krijgen van een expert. Jongeren uit de buurt weten vaak niet wat voor banen er liggen in de creatieve industrie en zien niet direct kansen liggen voor zichzelf.” Fre: „De evenementen die we organiseren, zijn bedoeld als toegankelijke feestjes waar jongeren die iets creatiefs willen doen, kunnen mengen met de commerciële kant van de Bijlmer. Uiteindelijk willen we ook een co-working space en een hub, zodat het een groot ecosysteem wordt, waar je mensen tegen het lijf loopt. Een soort Soho House, maar dan niet zo premium met moeilijke memberships voor 1.000 euro per maand en een zwembad op het dak, haha.”  Andy: „We hebben mee mogen doen met Boost je Buurt, een traject voor ondernemingen met een maatschappelijk doel vanuit de gemeente. We werden uit 45 organisaties gekozen. Toen hebben we drie maanden allerlei opdrachten gedaan.”  Fre: „Draaien doen we als hobby ernaast. In mei waren we ieder weekend aan het draaien.”  Andy: „Eens per maand draaien we in club Radion, we hebben een huwelijk gedaan, op een designbeurs gestaan en gedraaid in een cafeetje. Het werd soms  te druk.”   Fre: „Wij slapen superlaat, dat is bij ons cruciaal. Gemiddeld gaan we om half een naar bed.”  Andy: „Regelmatig ook om een uur en af en toe een keer om twaalf uur. Als de kinderen in bed liggen, hebben we allebei nog heel erg de drang iets te doen voor onszelf.” Fre: „Om negen uur hebben we nog een opleving, we kiezen dan eerder voor onze hobby’s.” Andy: „Soms moet Fre me er wel echt toe aanzetten om aan dit soort projecten te beginnen. Ik ben vijf maanden geleden begonnen met een nieuwe baan, toen was Quinn nog maar vier maanden. We draaiden die periode ieder weekend.” Fre: „We hadden een baby die nog twee keer per nacht wakker werd.” Andy: „Het was gewoon veel te veel.” Fre: „Ik ben ook wel een avondmens. Dan zeg ik: ‘We gaan eten, Andy, en daarna moeten we aan de bak.’” Andy:„ Ik heb soms echt geen zin en dat zeg ik dan ook: ‘Ik ben op.’”  Fre: „Dan kibbelen we even.”   Andy: „Quinn wordt tussen half zeven en kwart voor zeven wakker.”  Fre: „Sammy wordt om half acht wakker.”  Andy: „Een van ons begint en staat als eerste op met de kinderen. Degene die later wakker wordt, helpt rond kwart over acht met aankleden en naar de crèche brengen. Wie de vroege shift krijgt, ligt ook aan wie er de avond ervoor ‘vrij’ heeft gehad en wie al drie keer is opgestaan omdat Sammy wakker was.” Fre: „Soms is er een beetje discussie.” Andy: „Tussen negen en kwart over negen zijn we op de crèche. We zijn altijd de laatsten met brengen en halen. De kinderen wassen en  naar bed brengen doe ik heel vaak in mijn eentje, zodat Fre een avond voor zichzelf heeft.” Fre: „Wij hebben een geweldig oppas. Die is zo fantastisch dat ik Quinn met drie weken al bij haar durfde te laten.”   Andy: „We brengen de kinderen weg met de auto, ook iets waar we makkelijk in zijn. Al moeten we parkeergeld betalen, we pleuren alles in de auto en gaan gewoon.” Fre: „Sommige ouders hebben altijd boterhammetjes gesmeerd en maaltijden ingevroren. Wij vragen ons altijd om zes uur af of we wel eten hebben voor Sammy die avond en wat we gaan koken. Dat doen we om en om, maar Andy is een betere kok.” Andy: „Uiteindelijk komt het altijd goed, maar something’s got to give.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Opstaan Quinn is tussen half zeven en kwart voor zeven wakker, dan staat een van beiden mee op.  Hulp in de huishouding Eens in de twee weken, „bless her soul”.   Boodschappen „Fysiek, we gaan bijna elke dag naar de winkel. Fre doet het vaker, want die is daar beter in. Ik heb ADHD. Ik kan echt twee pakken boter gaan halen en dan anderhalf uur bezig zijn omdat ik allerlei andere dingen zie die me handig lijken. Maar die zijn niet handig op dat moment, haha.” Laatste grote uitgave Velgen voor de auto. Vervoer Een auto, een hybride Mitsubishi Outlander. Bedtijd Tussen twaalf en een uur. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/05/wij-willen-iets-terugdoen-voor-de-bijlmer-a4138241
2022-08-05||Uit de Westelijke Jordaanoever verdwenen werk van Banksy duikt op in Tel Aviv||Het was jaren zoek: een kritisch kunstwerk dat de beroemde graffitikunstenaar Banksy in 2007 aanbracht bij de afscheidingsmuur op de Westelijke Jordaanoever - en dat later werd beklad en weggehaald. Tot deze week, toen het ineens te zien was in een hippe kunstgalerie in hartje Tel Aviv. De vondst roept meer vragen op dan die beantwoordt. Bansky tekende destijds een strijdbaar staande rat met een katapult in zijn pootjes, die hij op een betonblok plaatste naast de scheidsmuur in Bethlehem, op de door Israël bezette Westelijke Jordaanoever. Het kunstwerk is bedoeld als kritiek op de bezetting van Palestijnse gebieden door Israël en de omgang met Palestijnse burgers. Ratten komen veel voor in het dystopische oeuvre van Banksy, die ook andere kritische werken spoot in dezelfde wijk. Na enige tijd kreeg het werk van Banksy te maken met rivaliserende graffiti - en sprayde iemand ‘RIP Bansky Rat’ over het katapultknaagdier heen. Later verwijderden onbekende mensen het stuk muur met het kunstwerk erop en sindsdien was onbekend waar het was. De originele locatie van het verwijderde kunstwerk van Banksy in Bethlehem. Foto Nasser Nasser/AP
 „Dit is het verhaal van David en Goliath”, zei de Israëlische koper van het kunstwerk Koby Abergel tegen persbureau AP. Over wat bij met deze oudtestamentische analogie bedoelde wijdde hij verder niet uit. De gespoten tekst ‘RIP Banksy Rat’ is door een restaurateur van het werk verwijderd. Volgens de galeriehouder was het betonblok zo zwaar dat het met een kraan de expositieruimte in getild moest worden, waarna medewerkers het nauwelijks van zijn plek kregen. De Israëlische kunsthandelaar Koby Abergel onthult het kunstwerk van Banksy in Tel Aviv. Foto Oded Balilty/AP Abergel zei het graffitiwerk netjes op legale wijze te hebben aangekocht bij een Palestijnse zakenpartner in Bethlehem. Over wie deze verkoper was, welk bedrag met de deal gemoeid was en hoe het stuk beton van 400 kilo naar Tel Aviv - over de door Israël bewaakte grens - getransporteerd was repte Abergel met geen woord. Hij zegt het werk alleen te willen tentoonstellen, het is vooralsnog niet te koop. Abergel toont op zijn telefoon een foto waarop te zien is hoe hij in Bethlehem het kunstwerk van Banksy bekeek. Foto Oded Balilty/AP Of de kunstaankoop werkelijk wettelijk in de haak was, is onzeker. Het Palestijnse ministerie van Toerisme liet tegenover persbureau AP de verplaatsing als „diefstal van het Palestijnse volk” te beschouwen. „Dit waren schilderijen [...] voor Bethlehem, voor Palestina. Dus ze vervoeren, aanpassen en tentoonstellen is zeker een illegale actie”. Een in 1954 bekrachtigd internationaal verdrag, ook door Israël ondertekend, gebiedt bezettende mogendheden om de verwijdering van kunst en cultuur uit bezette gebieden te voorkomen. Bansky heeft nog niet op de actie gereageerd, maar volgens Abergel mag de Britse kunstenaar hem dankbaar zijn. „We hebben het [kunstwerk] naar het centrum van Tel Aviv gebracht, waar het publiek zijn boodschap kan zien”, aldus de kunsthandelaar. „Daar zou hij blij mee moeten zijn”. Toeristen maken foto’s van een werk van Banksy in Bethlehem. Foto Nasser Nasser/AP||https://www.nrc.nl//nieuws/2022/08/05/uit-de-westelijke-jordaanoever-verdwenen-werk-van-banksy-duikt-op-in-tel-aviv-a4138232
2022-08-05||Opinie | De alleenstaande voetbalvandaal bestaat niet||Bij voetbalclub Hellas Verona loopt een fan rond die de eerste regel uit een fameus gedichtje van Gaius Valerius Catullus op zijn arm heeft getatoeëerd. Odi et amo: ik haat en ik bemin. Catullus schreef het in de laatste eeuw voor Christus. Algemeen is aangenomen dat het in dit vers gaat om sterk afwisselende emoties in een relatie met een getrouwde vrouw. Wellicht dat ook de Verona-voetbalfan tweeduizend jaar later iets wilde uitdrukken over een haat-liefdeverhouding met een persoon (stom dat ik het hem niet heb gevraagd) maar ik denk – en hoop – dat hij de dichtregel op zijn arm liet zetten om iets te vertellen over zijn relatie met de club. Pieter van Os is journalist en schreef onder andere het boek Johan Cruijff: de Amerikaanse jaren. Hoe passend zou dat zijn? Want wat de voetbalfan drijft is een combinatie van ergernis, soms grenzend aan haat, en voldoening: gevoelens van plezier en geluk die de luid verklaarde liefde voor de club bevestigen. Slotwoorden van Catullus’ gedichtje: fieri sentio et excrucior, ik voel het gebeuren en ik lijd. Of nog erger: en ik voel me gekruisigd. Iedere voetbalfan wordt teleurgesteld, altijd. Ook als het geweldig gaat met je club, want aan alles komt een einde. Mij zal voor altijd een geweldig seizoen bijblijven van de club waaraan ik mijn hart heb verpand. Tegelijk is de herinnering huiveringwekkend. Het team stond op winst in de halve finale van het belangrijkste Europese toernooi om in de zesde minuut van de blessuretijd alsnog te verliezen. Dat ene moment trok voor weken een grauwsluier over de dagen. Voor sommigen waren het maanden. Het gaat hier, natuurlijk, om collectief verdriet. De teleurstelling wordt samen beleefd. Doorleefd, zo u wil. Een voetballiefhebber zal erkennen, al heeft hij duizenden uren in zijn eentje doorgebracht voor wedstrijden op de tv –  en ik ben niet anders – dat voetbal het beste is te genieten in een groep, in een stadion, op een plein voor een scherm, in het café. Je hoort ook zelden over fanatieke fans die in de beslotenheid van hun huiskamer de lampenkap of het servies hebben gesloopt uit teleurstelling en woede over het falen van hun club  of de scheidsrechter. De alleenstaande vandaal, een dertig  jaar oud typetje van Kees van Kooten, is grappig, zelfs hilarisch, omdat hij niet bestaat. Het idee is absurd: in je eentje door de trein rennen, aan bankjes rukken en reizigers de naam van een  club in het gezicht schreeuwen.  Het delen van de spanning, de ergernis, onzekerheid en de overwinning: dat is wat liefde voor voetbal onderscheidt van die voor kunst. Ik noem hier kunst, omdat ik dit vooral cultuurliefhebbers regelmatig probeer uit te leggen – en ik beschouw mezelf als een van hen. Zij vragen, zonder veel belang te stellen in het antwoord, waarom het publiek in een concertzaal of museum zich wel kan gedragen en voetbalsupporters niet. Die vraag is retorisch bedoeld. Barbaren zijn het, daar in het voetbalstadion.  Dat is een prettige gedachte, waarschijnlijk; het schept afstand tot de barbaar in jezelf. Maar de vergelijking gaat mank, door de afwezigheid van het extatisch groepsgeluk in de beleving van kunst en de even collectief ervaren woede en frustratie. Die maakt dat geweld in en rond het voetbalstadion nooit ver weg is. Natuurlijk speelt het individu hierbij een rol: die beslist te zwichten voor de groep, die weegt (of overweegt) deugden als zelfbeheersing, matigheid of gewoon verstandigheid. En natuurlijk spelen bij rellen ook de omstandigheden een rol, uitgebreid bestudeerd door vandalenexperts. De politie kent die omstandigheden en stemt de werkwijze erop af.  De overgrote meerderheid van de commentatoren en voetbalofficials leven daarentegen in ontkenning. Die beweren na iedere opgelegde boete of incident telkens weer dat het om ‘een klein groepje’ gaat ‘dat het verpest voor de rest’. Die zinsnede is allengs uitgegroeid tot een folkloristisch mantra. Terwijl het onmiskenbaar onjuist is. Door de lockdown zouden vooral jonge fans niet meer weten hoe ze zich dienen te gedragen Dat bleek weer eens op de laatste dag van het afgelopen seizoen, 29 mei, toen het faliekant misging in Den Haag bij de wedstrijd ADO-Excelsior. Na massale rellen sprak de officier van justitie  over „een veldslag”. Toeschouwers bestormden het veld en gooiden vuurwerk naar de fans van de tegenstander. Later gingen ze politieagenten te lijf met loden pijpen en andere voorwerpen. Acht agenten raakten gewond. En dat allemaal door ‘een klein groepje’ van ‘zogenaamde supporters’?  Met dat ‘zogenaamde’ (het hoort bij het mantra) suggereren sportcommentatoren, clubofficials en zelfs hoofdcoaches dat relschoppers het woord supporter niet verdienen; ze zouden niet van de club houden maar slechts een podium zoeken om te vechten.  In dit geval was dat lastig vol te houden, omdat de aanleiding bijzonder concreet was en alles te maken had met de club en het voetbal. ADO Den Haag kon die dag promoveren van de Keuken Kampioen Divisie (het tweede plan) naar de Eredivisie (het hoogste podium). Het verschil is enorm: in de Keuken Kampioen Divisie speel je tegen Eindhoven, Top Oss en Telstar, in de Eredivisie tegen internationale grootheden als PSV, Feyenoord en Ajax. Een kwartier voor het einde van de wedstrijd stond ADO met 3-0 voor en, in voetbaltaal, met één been in de Eredivisie. Toch ging het alsnog fout. Excelsior uit Rotterdam won na strafschoppen. Getergde ADO-supporters bestormden het veld en de veldslag kon beginnen. Dit weekeinde begint de Eredivisie.  Vraag is of de trend van toenemend supportersgeweld zich voortzet, zoals ook de voetbalbond KNVB die in de laatste maanden van het afgelopen seizoen zag. Waarschijnlijk niet, want de Covid-lockdown ligt met de dag verder achter ons en allerhande deskundigen hebben die aangewezen als voornaamste reden voor de groei.  Het eenvoudige verhaal daarbij is, zoals ook gegeven door NOS-commentatoren in hun voetbalpodcast: door die lockdown weten vooral jonge  fans niet meer hoe ze zich dienen te gedragen.  Die analyse lijkt me iets te makkelijk. Fanatieke voetbalfans hebben zich altijd en overal tegen de gevestigde orde gekeerd en, in het verlengde daarvan: tegen ordehandhavers. Ze vieren wat de maatschappij verwerpt, ze verafschuwen wat in de samenleving en vogue raakt. Serieus sociologisch onderzoek (en er wordt nogal wat onderzoek naar voetbalvandalen verricht) en boeken als The Football Factory (een roman) en Among the Thugs (non-fictie) laten vooral dat goed zien. Tijdens de pandemie mocht minder dan ooit. Het is dus niet vreemd dat de supportersschare, eenmaal uit de lockdown, zich nog minder liet zeggen. Dat anti-autoritaire en ongeregelde van fanatieke voetbalsupporters intrigeert wetenschappers al jaren, omdat die houding regelmatig (niet altijd) gepaard gaat aan meningen die door sociologen als Theodor Adorno juist als autoritair zijn bestempeld: voor de eigen natie en een sterke leider, tegen vrouwenrechten, vluchtelingen en het homohuwelijk. De typische hooligan, om het simpel te zeggen, blijkt orde en gezag te waarderen, terwijl hij de eerste is om het recht op te eisen een bushokje te slopen, of een politieagent. Symbolisch voor dat laatste is de alomtegenwoordigheid van ‘1312’, een cijferreeks die overal ter wereld is te vinden op de muren van voetbalstadions. Het is de numerieke weergave van ACAB, ofwel: All Cops Are Bastards. Talloze hartstochtelijke fans leven ernaar. Dat bleek weer eens   twee jaar geleden in Wit-Rusland. Het ‘kleine clubje dat het verpest voor de rest’ koestert daar een nagenoeg even reactionair wereldbeeld als de dictator, Aleksandr Loekasjenko. Maar toen massale protesten tegen hem begonnen, verklaarden de hooligans van het land zich snel solidair en gingen ze zelfs voorop in gevechten tegen de politie. Honderden  fans zitten momenteel jarenlange gevangenisstraffen uit. De Poolse socioloog  Radoslaw Kossakowski liet onlangs nog eens zien, na omvangrijk onderzoek onder hooligans in Polen, dat de antiautoritaire inslag sterker is – en zwaarder weegt – dan de meningen over mens en samenleving. Ongegrond is daarom de angst, die leeft onder Poolse liberalen, dat fanatieke voetbalsupporters een fascistoïde brigade zullen vormen, zegt Kossakowski: „Mede door hun felle anti-etatisme, deels een erfenis uit de tijd van het communisme, hebben Poolse fans inderdaad rechtsere opvattingen dan die in West-Europa. Maar dat blijft steevast zonder organisatorische gevolgen.” Fanatieke voetbalfans, meent hij, zijn in eerste instantie anti-systeem. Ze zijn tegen. Daar bouw je geen organisatie op. Het zou overigens oneerlijk zijn om iedere hartstochtelijke voetbalfan bekrompen rechtse meningen toe te dichten. Sterker, er is iets voor te zeggen om voetballiefhebbers juist ruimdenkend te noemen, flexibel in hun standpunten – wat past bij de onvoorspelbaarheid en het veranderlijke van de sport. Want de onweerstaanbare aantrekkingskracht van voetbal zit hem niet in de schoonheid van het spel maar in iets dat de Noorse wetenschapper Sigmund Loland de „sweet tension of uncertainty of outcome” heeft genoemd: de onzekerheid van de uitslag. Je verbijt je. Op de tribune kan iedereen om je heen ook verdraaid helder verwoorden wat er schort aan het team, de coach of de scheidsrechter. En dan opeens, vijf minuten en twee doelpunten later, ben je samen compleet van mening veranderd. Kom daar maar eens om in de politiek of, zo je wilt, in een filosofisch dispuut: mensen die dolblij of diep teleurgesteld constateren dat ze even daarvoor helemaal fout zaten. Die vreselijke scheidsrechter die een strafschop cadeau gaf is plotseling een vakbekwame arbiter. En die labbezakkerige rechtsback plotseling een godsgeschenk.  Het leven van de voetbalfan bestaat uit een rare mix van schijnbaar objectieve analyses en totale partijdigheid. Toegegeven, die meningsvorming krijgt extra dynamiek in de groep. De fan staat niet alleen.  Naar aanleiding van de rellen in en buiten het stadion van ADO besloot cameraman Jan Rein Hettinga voorlopig geen voetbalstadion meer te betreden. Hij houdt het voortaan bij de registratie van symfonieorkesten. In een blog, ‘Als voetbal oorlog is, deserteer ik...’, beschreef hij hoe jonge ventjes hem minutenlang bespuugden; hoe het is om vuurwerk, bier en munten op je hoofd te krijgen. Hettinga bracht eveneens de vuurwerkbom in herinnering die fans nog maar een paar maanden geleden op het veld gooiden in het stadion van Vitesse en die een cameraman een gehoorbeschadiging heeft bezorgd. Hettinga is boos. Begrijpelijk.  Zijn ervaringen laten ook zien, net als de rellen na ADO-Excelsior: het gaat om grote groepen fans, niet om een paar rotte appels.    De groep kent een eigen rationaliteit en modus operandi. De anonimiteit van de groep biedt eveneens een dekmantel aan hen die zich niet kunnen beheersen. Niet voor niets proberen autoriteiten de groep juist op te breken en relschoppers met hulp van camera’s individueel verantwoordelijk te stellen. Het leidt tot straffen en stadionverboden.  En tot interessante excuses in de rechtbank. Mensen van wie weinigen zullen vermoeden dat ze zich bijzonder gewelddadig kunnen gedragen, stamelen voor de rechter dat ze zichzelf niet herkennen. Neem de Haagse Ferdinand van H. (24) die begin juni in de rechtbank verscheen vanwege zijn bijdrage aan de rellen na ADO–Excelsior. Nadat zijn daden waren vertoond op een scherm in de rechtbank, zei   hij: „Slaat nergens op om te doen”. En een van zijn verklaringen voor eigen gedrag: „Een beetje meedoen met anderen.” Hij zei niets over wat hij voelde toen een speler van ADO de beslissende strafschop zachtjes in handen van de Excelsior-keeper schoot.   In een terugblik noemde tv-presentator Jan Joost van Gangelen, van sportzender ESPN, de wedstrijd tussen ADO en Excelsior als zijn ‘moment van het seizoen’. Ja, haastte hij zich te zeggen, de rellen waren wanstaltig, „maar als je dat weghaalt, blijft er pure emotie over”.  Daar moest ik even rustig over nadenken. Zei Van Gangelen nu dat de rellende, woedende fans geen emoties toonden? Of was hun emotie niet puur en die van de voetballers wel? Of alleen die van hem? Al deze opties zijn natuurlijk larie. Wie een gesprek wil voeren over geweld en vernielingen rond voetbalwedstrijden doet er goed aan het beest ten minste eerlijk in de bek te kijken. De conclusie zou dan wel eens kunnen luiden dat ‘zogenaamde supporters’ niet zo ver afstaan van de bedaarde, keurige voetballiefhebber. Mensen als Van Gangelen. En mensen als ikzelf. Fans die beweren alleen voor de ‘pure emotie’ naar het voetbalstadion te gaan.||https://www.nrc.nl//nieuws/2022/08/05/de-alleenstaande-voetbalvandaal-bestaat-niet-a4138239
2022-08-05||Column | Weer is Europa speelbord in clash tussen grootmachten||‘We leven in een tijd waarin je het gevoel hebt dat de grond onder je voeten vandaan zakt. Tussen de twee helften van de wereld, tussen twee beschavingen waarvan de leiders elkaar uitdagen als homerische helden, aarzelt het lot en struikelt het naar de toekomst.” Dit schreef de Franse oud-premier Paul Reynaud in 1951, aan het begin van de Koude Oorlog, in zijn boek Unite or perish: a dynamic program for a united Europe. Maar voor wie in Europa woont en de wereldpolitiek volgt, lijkt het ook van toepassing op onze tijd. De „twee helften van de wereld” waren destijds de Verenigde Staten en de Sovjet-Unie, elk met bondgenoten of satellieten. Nu zijn het, in een toenemend bipolaire wereld, de VS en China. Weer zit Europa ertussen. Zonder eigen leger, niet als geopolitiek speler maar als speelbord waarop anderen hun pionnen verplaatsen.  Nee, de geschiedenis herhaalt zich nooit. Er zijn grote verschillen. Maar er liggen ook parallellen.  Reynaud was premier toen Duitsland Frankrijk in 1940 bezette. Hij was tegen ‘München’ en andere akkoordjes met Hitler, en wilde met Churchill een Frans-Britse Unie vormen om de nazi’s te stoppen. Maar hij kreeg zijn ministers niet mee. Toen Hitler Frankrijk binnenviel, vluchtte Reynaud. Hij werd opgepakt door het Vichy-regime, dat wél met Duitsland samenwerkte. Tot 1945 zat hij in allerlei gevangenissen en had hij tijd om na te denken over Frankrijk en Europa. Als grootmachten clashen, concludeerde hij, kan een verdeeld Europa, „gebroken als een spiegel”, het nooit bolwerken. Geen schijn van kans. „Maar als we in Europa de handen ineenslaan, hebben we een geweldige toekomst.” Europa kon een „derde gigant” worden. Eerst economisch, later politiek. Reynaud noteerde dit vóór de Europese eenwording echt begon. Het continent lag deels nog in puin. Hoewel er net miljoenen Europeanen waren uitgemoord, kibbelden Europese landen over alles. Niemand wilde soevereiniteit opgeven. Intussen kwamen de Verenigde Staten en de Sovjet-Unie in een ideologisch-militaire patstelling terecht. De grens tussen de nucleaire grootmachten liep dwars door het continent. Zo dreef Europa wederom in het oog van een enorme storm. West-Europeanen (de rest had Stalin al ingepalmd) „hebben een minderwaardigheidscomplex omdat ze amper zijn bewapend”, schreef Reynaud. „Als ze wapens hebben, raken ze dat complex kwijt. (…) De Europeanen hebben de kolossale industriële macht van Amerika nodig, niet in plaats van Europese inspanningen om zichzelf te bewapenen maar om die inspanningen te bevorderen.” Destijds moest West-Europa kiezen tussen de Sovjet-Unie en de Verenigde Staten. Nu, anno 2022, hoor je Europeanen zeggen dat we een eigen, onafhankelijke koers moeten varen. Wel Oekraïne steunen met de VS, tegen Rusland. Maar niet meegaan in de Amerikaanse hysterie over China. China bedreigt Europa niet. Het is een rivaal, maar we hebben het land ook nodig – zoals in de strijd tegen klimaatverandering. Economisch is Europa veel afhankelijker van China dan de VS.  Maar door de oorlog in Oekraïne trekken China en Rusland steeds meer samen op tegen de VS. De escalatie rond Taiwan, deze week, versterkt dat. Europese bedrijven verlaten China. De Congolese ambassadeur steunt „het principe van één China”, en met hem vele anderen  die het Westen met zijn gepreek over democratie graag een toontje lager horen zingen. Zo wordt de wereld, helaas, meer bipolair: the West versus the Rest. „Wij kunnen niet twee oorlogen tegelijk voeren”, zei een Amerikaanse oud-topfunctionaris laatst. „We moeten focussen op de grootste bedreiging. Voor Washington is dat niet Rusland, maar China.” Net als in de dagen van Paul Reynaud rest Europa weinig keus meer, behalve optrekken met de Amerikanen en proberen hen op het continent zo veel mogelijk te ontlasten. Dat betekent als de sodemieter werk maken van Europese defensie, binnen de NAVO. „In dit enorme, tragische gevecht”, besloot Reynaud, „staan Amerikaanse isolationisten en Europese pacifisten voor gek.” 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/05/weer-is-europa-speelbord-in-een-clash-tussen-grootmachten-a4138238
2022-08-05||China schort klimaatgesprekken VS op na Taiwan bezoek Pelosi||China kondigt vrijdag sancties aan tegen de Verenigde Staten en schort op een aantal onderwerpen de samenwerking op, waaronder de gesprekken over klimaat. Beijing neemt de maatregelen naar aanleiding van het bezoek van de Amerikaanse politica Nancy Pelosi aan Taiwan. Na haar bezoek voerde China een serie militaire oefeningen uit rond Taiwan, waarbij onder meer ballistische raketten werden afgevuurd.  Beijing schort de samenwerking op op het gebied van transnationale misdaadpreventie en drugshandel. Ook wordt het repatriëren van illegale migranten per direct stopgezet en worden de klimaatbesprekingen tussen de VS en China gepauzeerd. Tijdens de klimaattop in Glasgow in 2021 kondigden de twee landen, de grootste CO2-uitstoters ter wereld, om samen meer actie te ondernemen. Zo tekende China, samen met de VS en andere landen, een akkoord om ontbossing tegen te gaan – een grote stap voor het land dat destijds miljarden euro’s investeerde in bedrijven die worden gelieerd aan ontbossing.  Het Chinese ministerie van Buitenlandse Zaken kondigde eerder vandaag aan dat er ook sancties zullen volgen voor Nancy Pelosi en haar familie. Volgens een woordvoerder „ondermijnde het bezoek van Pelosi de soevereiniteit en territioriale integriteit van China, beledigde het het één-China-principe en vormde het een ernstige bedreiging voor de vrede en stabiliteit in Taiwan”. Welke sancties tegen Pelosi worden ingevoerd, is nog niet duidelijk. ||https://www.nrc.nl//nieuws/2022/08/05/china-schort-klimaatgesprekken-vs-op-na-taiwan-bezoek-pelosi-a4138236
2022-08-05||Kevin Spacey verliest zaak, moet House of Cards alsnog bijna 31 miljoen dollar betalen||Kevin Spacey moet de makers van de politieke dramaserie House of Cards bijna 31 miljoen dollar (30,3 miljoen euro) betalen. Dat heeft een rechtbank in Los Angeles donderdag geoordeeld, melden internationale media. De acteur werd in 2017 ontslagen vanwege beschuldigingen van seksueel wangedrag richting verschillende collega’s op de set. De makers moesten het personage van Spacey, Frank Underwood, uit de serie schrijven en leden daardoor verlies.  Volgens de makers heeft het gedrag van Spacey hen miljoenen dollars gekost, omdat ze al tijd en geld hadden besteed aan het schrijven en filmen van het laatste seizoen, waarin toen grote aanpassingen moesten worden gemaakt. Het seizoen heeft tevens minder inkomsten opgeleverd omdat het moest worden ingekort. Aanvankelijk was het de bedoeling dat er dertien afleveringen zouden verschijnen. Dit werden er acht.  In november vorig jaar oordeelde de rechter al dat de Amerikaanse acteur de makers van House of Cards een schadevergoeding van bijna 31 miljoen dollar verschuldigd was. Spacey ging hiertegen in beroep, maar de rechtbank in Los Angeles meent dat hij niet kan aantonen dat de schadevergoeding „volkomen irrationeel” is. Volgens de rechtbank is de acteur zijn contractuele plicht om „op een professionele manier” diensten te leveren keer op keer niet nagekomen.  Spacey heeft ook andere zaken tegen zich lopen. Vorige maand moest hij voorkomen in een Britse rechtbank, voor een zaak waarin hij door drie mannen wordt beschuldigd van seksueel wangedrag. In oktober dit jaar wacht Spacey een zaak van acteur Anthony Rapp, de eerste persoon die hem publiekelijk beschuldigde van seksueel misbruik.  Vijf jaar geleden beschuldigde Rapp Spacey ervan hem in 1986 seksueel te hebben misbruikt op een feestje. Rapp was toen veertien jaar oud, Spacey was 26. Hoewel Spacey Rapp zijn excuses aanbood op Twitter, zei hij zich niets van de gebeurtenis te herinneren. Het was het begin van een reeks beschuldigingen van seksueel wangedrag, waaronder van twintig mannen bij het Londense theater The Old Vic, waar Spacey tussen 2004 en 2015 artistiek directeur was. ||https://www.nrc.nl//nieuws/2022/08/05/kevin-spacey-verliest-zaak-moet-house-of-cards-alsnog-bijna-31-miljoen-euro-betalen-a4138230
2022-08-05||Componist John Ewbank: ‘Met Nederlandse muziekrechten kun je ook mooie rendementen draaien’||John Ewbank (53) zit achter de piano in zijn Hilversumse studio en heeft, zoals hij het zegt, „meer zin” om muziek te maken. Lange tijd voelde het componeren als een opgave, omdat hij commerciële prestatiedruk voelde om weer een hit te moeten schrijven. Die druk is weg. De componist en tekstschrijver van Marco Borsato’s superhits ‘Rood’, ‘De waarheid’ en ‘De bestemming’, hoeft niet meer te scoren, sinds hij weet dat kapitalen worden geboden voor zijn oude composities.  „De zakelijkheid van muziek was niet altijd prettig. Mensen die succes krijgen, raken het soms kwijt. Je hebt veel one hit wonders. Die componisten verdienen ineens heel veel geld, en gaan gespannen de studio in op zoek naar nieuw succes. Nu, in de nadagen van mijn carrière, nu de druk natuurlijk minder hoog is, merk ik dat ik steeds meer inspiratie krijg. Dat is echt een cadeau. Daarnaast geeft het rust dat op dit moment rechten een mooie financiële achtervang zijn”, zegt hij. Ewbank is een van de muzikanten die beseffen dat muziekrechten een steeds grotere economische waarde hebben. Sterker nog: hij is er een onderneming in begonnen. John Ewbank richtte vorig jaar  met vier zakenpartners een fonds op dat muziekrechten opkoopt en exploiteert: Pythagoras Music Fund (PMF).  Wie de muziekrechten van grote artiesten bezit, heeft goud in handen. De afgelopen jaren zijn honderden miljoenen betaald voor de catalogi van ’s werelds grootste popsterren.
Zo verkochten rockpensionado’s Bob Dylan, Bruce Springsteen, Sting en Neil Young de afgelopen jaren hun muziekbibliotheek, of een deel daarvan, aan vermogende investeerders voor bedragen tussen de 150 en 400 miljoen euro. Niet alleen in de Verenigde Staten en het Verenigd Koninkrijk is de handel op gang gekomen. Ook in Nederland exploiteren ondernemers muziekrechten. Ze jagen op de rechten van Nederlandstalige nummers, zoals die van Marco Borsato of Peter Koelewijn. NRC zocht twee van die investeerders op en vroeg naar hun businessmodel en commentaar op de jongste rage. De investeerders zijn bekende namen uit de bancaire wereld en de muziekindustrie. Ewbank werkt samen met John Brands, een muziekuitgever met decennia ervaring, Hein van der Ree, ex-directeur van muziekrechtenorganisatie Buma/Stemra, oud-Van Lanschot-bankier Michiel Boere en fusie- en overnamespecialist Rob Hendriks. De vijf partners zijn muziekrechten aan het hamsteren. Vorig jaar nam het fonds voor een onbekend bedrag de catalogus over van Willem van Kooten, oervader van de Nederlandse muziekindustrie. Van Kooten maakte faam als onverschrokken platenbaas met zijn label Red Bullet en muziekuitgeverij Nanada Music. Hij gaf sinds de jaren zestig muziek uit van onder meer Golden Earring, Shocking Blue en medley-hitformatie Stars On 45. Die kon hij lang ongegeneerd pluggen bij radiostations,  omdat hij als dj Joost den Draaijer zelf achter de knoppen zat en kon bepalen welke nummers hij draaide. In de Van Kooten-catalogus, met circa 30.000 nummers, bevinden zich onder meer de rechten van de internationale hits ‘Radar Love’ van Golden Earring en ‘Venus’ van Shocking Blue, plus de rechten van jarenzeventigtopacts Focus, Earth & Fire en Sandy Coast.  Daarnaast wist PMF de rechten van de muziek van BZN te bemachtigen. Dat is een encyclopedie van zevenhonderd songs die niet alleen bestaat uit de catalogus van de Volendamse hitformatie, maar ook nummers bevat van zanger Jan Smit die in handen zijn van BZN-componisten.    De belangstelling voor Nederlandse hits is volgens Ewbank verklaarbaar. „De rechtenopkoopbusiness draaide lang om Anglo-Amerikaans repertoire. Maar de Europese muziekrechtenmarkt ligt nu ook open. Met Nederlandse muziekrechten kun je ook mooie rendementen draaien”, zegt Ewbank. Het fonds, met een omvang van 100 miljoen euro, streeft naar een jaarlijks rendement van 6 tot 9 procent. „Dat keren we elk jaar uit aan onze investeerders”, zegt Ewbank. Namen van deze participanten, die hij omschrijft als vermogende particulieren, wil hij niet prijsgeven.  Het auteursrecht wordt soms verdeeld over wel zeven ‘meeschrijvers’. De drumprogrammeur, de strijkarrangeur, de tekstschrijver en de zanger eisen allemaal een stuk van de taart John Ewbank componist en tekstschrijver De muzikant meent dat muziekrechten een relatief veilige en overzichtelijke belegging zijn. „Je kunt hard maken waarin je investeert, want je kunt precies zien waar, wanneer en door wie een nummer is beluisterd. Hoe meer data, hoe transparanter en dus hoe interessanter voor investeerders.” Hein van der Ree, die bij Buma/Stemra zes jaar verantwoordelijk was voor de verdeling van de auteursgelden, meent dat er nog volop ‘poldermateriaal’ te gelde is te maken. Aanbod genoeg. Een groep ouder wordende muzikanten is nu immers toe aan het pensioen en wil rechten afstaan.  „De muziekindustrie kwam tot leven in de jaren zestig. Een deel van de componisten is op leeftijd en kan met de verkoop van muziekrechten de toekomst voor zichzelf en hun kinderen veilig stellen”, zegt Van der Ree. PMF heeft onlangs de rechten gekocht van Lennart Nijgh, componist van de nummers van Boudewijn de Groot en van vaderlandse oerrocker Peter ‘Kom van dat dak af’ Koelewijn. Marktvorsers menen dat er miljoenen zijn betaald. Dat willen Ewbank en Van der Ree niet bevestigen. Ewbank wil zelf zijn rechten nog niet verkopen, maar is blij dat hij perspectief heeft. De componist heeft zijn eigen rechten niet ondergebracht bij Pythagoras. „Dat zou gek zijn. Dan ben ik koper en verkoper tegelijk.” Hij sluit niet uit dat hij een deel van zijn oeuvre met monsterhits binnen een aantal jaren aan een partij aanbiedt. „Als je de helft van je portfolio verkoopt, kun je je financiële risico’s spreiden en andere beleggingen doen. De meeste componisten zijn niet zo zakelijk. Maar het is natuurlijk ook pas sinds kort dat een auteur op deze wijze echt vermogen kan vrijspelen.” Ewbank wil zelf zijn rechten nog niet verkopen, maar is blij dat hij perspectief heeft In het pre-digitale tijdperk werden auteursrechten niet beschouwd als een potentiële goudmijn, vertelt Ewbank. Toen profiteerde een muzikant nog van de verkoop van platen en dat leverde soms tonnen op. „Per verkochte cd-single ontvingen de schrijvers samen ongeveer een gulden. Als je dan een gouden plaat scoorde en 100.000 exemplaren verkocht, konden de schrijvers in één keer iets van 100.000 gulden verdienen”, vertelt Ewbank. Die florissante tijden zijn voorbij. De inkomsten uit streaming zijn voor opkoper en componist een stuk kariger dan uit lp’s en cd’s. Om een voorbeeld te geven: om voor liedjeschrijvers 100.000 euro op te brengen moet een nummer toch bijna 80 miljoen keer worden beluisterd op Spotify. De betalingen lopen via muziekrechtenorganisaties en worden uitgekeerd aan de componisten van de muziek, degenen die het auteursrecht bezitten. Dat kan een hele groep muzikanten zijn. „Het auteursrecht wordt soms verdeeld over wel zeven ‘meeschrijvers’. De drumprogrammeur, de strijkarrangeur, de tekstschrijver en de zanger eisen allemaal een stuk van de taart”, vertelt Ewbank. Vroeger waren vaak alleen componist en tekstschrijver eigenaar van het auteursrecht.   Nu er geen verkoop van fysieke ‘muziekdragers’ meer is, zijn de auteursrechten de melkkoe. ‘De waarheid’ van Marco Borsato genereert tegenwoordig aanzienlijke inkomsten, omdat de klassieker onophoudelijk wordt aangeklikt op digitale kanalen. Incidentele uitvoering op de radio leverde vroeger wel een paar duizend euro op, maar dat weegt niet op tegen de continue stroom aan inkomsten via YouTube, Spotify, TikTok en andere streamers, vertelt Ewbank.    Foto Merlijn Doomernik PMF benadert nu actief partijen die mogelijk ‘gouden ouden’ uit de catalogus willen gebruiken in een film, een reclamespotje of een videospelletje. In The Queen’s Gambit, een serie van Netflix, zit een scène waarin de hoofdrolspeelster, een schaakkampioene, minutenlang danst op ‘Venus’ van het Nederlandse Shocking Blue. George Baker maakte ooit een comeback omdat zijn nummer ‘Little Green Bag’ werd gebruikt in de openingsscène van Quentin Tarantino’s Reservoir Dogs.  Die markt is alleen maar gegroeid. „Netflix alleen al zendt per jaar meer dan honderd series uit. De streamingdiensten hebben muziek nodig en sturen ons briefings waar wij op kunnen intekenen”, zegt Van der Ree. En dat zijn niet alleen tv-en filmmakers. Ook gamebedrijven als Sony en Epic Games zijn op zoek naar muziek voor series en games. Daarbij kunnen bedrijven met rechten soms behulpzaam zijn door suggesties te doen. Wat een deal oplevert, hangt af van de voorwaarden. Soms koopt een producent het nummer in één keer af, in andere gevallen wordt per view betaald.  De bedragen kunnen oplopen. Pink Floyd kreeg ooit het aanbod om het nummer ‘Money’ voor 10 miljoen dollar ter beschikking te stellen voor de commercial van een bank. Dat weigerden de Britten, tot verbijstering van André de Raaff, de Nederlandse manager die de muziekrechten beheerde van de superband.  John Ewbank heeft zelf op soortgelijke wijze weleens naast een zak geld gegrepen. John de Mol vroeg hem de leader te schrijven voor The Voice, een variatie op ‘Ik leef niet meer voor jou’. Ewbank zat echter in opnames voor een nieuw album van Borsato. „Achteraf gezien heeft dat me tonnen gekost, want die tune werd later wereldwijd gebruikt bij alle edities.”||https://www.nrc.nl//nieuws/2022/08/05/componist-john-ewbank-met-nederlandse-muziekrechten-kun-je-ook-mooie-rendementen-draaien-a4138233
2022-08-05||Visa en Mastercard schorsen alle betalingen met Pornhub om misbruikvideo&#8217;s||Creditcardbedrijven Visa en Mastercard verwerken voorlopig geen betalingen meer van Mindgeek, het moederbedrijf achter de pornowebsite Pornhub, nadat een rechtszaak opnieuw vragen heeft opgeroepen over illegale misbruikvideo’s en kinderporno op het platform. De creditcardfirma’s worden geconfronteerd met beweringen dat ze geprofiteerd zouden hebben van kinderpornografie door betalingen aan de pornogigant te verwerken. Een Amerikaanse rechtbank oordeelde vorige week vrijdag dat Visa zich moet verantwoorden in de zaak, die werd aangespannen door een slachtoffer van kindermisbruik. Serena Fleites was dertien jaar oud toen haar toenmalige vriend haar naar verluidt onder druk zette om een ​​seksvideo te maken, die hij in 2014 op Pornhub uploadde. Fleites beschuldigde vorig jaar, samen met nog ruim dertig anonieme vrouwen, Pornhub en Mindgeek van „seksuele uitbuiting”. Veertien van de vrouwen waren minderjarig in de geüploade Pornhubvideo’s, en daardoor volgens hen „slachtoffers van kindersekshandel”. Fleites beweert in dezelfde zaak dat ook Visa, door inkomsten uit advertenties op de pornosite te verwerken, geld heeft verdiend met haar misbruikvideo. Visa verwerkt betalingen tussen adverteerders en Pornhub - het verdienmodel van Pornhub is grotendeels gebaseerd op advertentie-inkomsten. Het creditcardbedrijf had geprobeerd de zaak af te doen als ongeldig, maar vorige week vrijdag besloot een rechter in Californië dat Visa zich toch moet verantwoorden.  De rechtszaak is de laatste wending in een langlopende controverse tussen Visa en Pornhub. Visa, en ook concurrent Mastercard, zegden al eens eerder in december 2020 hun samenwerking met het pornoplatform gedeeltelijk op. Die beslissing kwam na de ophef over een artikel van The New York Times waarin werd onthuld dat er op de website veel illegale (misbruik)video’s van volwassenen en kinderen te vinden waren.  Mindgeek, dat behalve Pornhub ook de pornosites RedTube, Tube8 en YouPorn heeft, kondigde daarna nieuwe maatregelen aan om illegaal materiaal van de websites weg te filteren. Als gevolg daarvan kunnen gebruikers zelf geen video’s meer uploaden, maar alleen geverifieerde pornoacteurs of -studio’s. Alle pornosites van Mindgeek genereren bij elkaar miljarden bezoekers per maand en Pornhub, naar eigen zeggen, meer dan honderd miljoen per dag. De rechter in Californië stelde vast dat Visa MindGeek als klant bleef houden, zelfs nadat in 2020 bekend werd dat het bedrijf kinderpornografie op zijn websites aanbood. Visa zei zelf in een reactie volgens persbureau Reuters het „sterk oneens” te zijn met de beslissing omdat het niet bewust instemde met de betalingen, en meldde dat de firma niet alle miljarden transacties individueel kan nagaan. Maar daarop zei de rechter: „er wordt eenvoudigweg gevraagd om af te zien van het aanbieden van het instrument waarmee een bekende vermeende criminele entiteit zijn misdaden pleegt”. Fleites ziet zich gesteund door de invloedrijke investeerder Bill Ackman. De miljardair sprak zich eerder deze week uit tegen Visa, dat volgens hem een „zeer, zeer groot bedrag” zou moeten betalen omdat het geld verdiende aan de video’s.||https://www.nrc.nl//nieuws/2022/08/05/visa-en-mastercard-schorsen-alle-betalingen-met-pornhub-om-misbruikvideos-a4138222
2022-08-05||Elsa Majimbo wordt beroemd met een nineties-bril, een zak chips en sociaal-economische satire||Waar anderen de festivalagenda strak bijhouden en de draad weer oppakken met uit het zicht geraakte vrienden, blijft Elsa Majimbo (21) bij haar punt: „Corona was gewoon een excuus om minder sociaal te zijn”, zegt ze grinnikend in een video die ze onlangs op Instagram plaatste. Het aanstormende comedytalent stal tijdens de pandemie de harten van velen met haar korte video’s op Instagram, waarin ze zichzelf filmt: achteroverleunend, vaak schaterlachend om haar eigen grapjes. Standaard attributen: de smalle glazen van haar jaren-negentig-bril (zoals uit The Matrix) en een zak chips. Na iedere grap neemt ze er eentje. In 2020 begon de ex-student journalistiek uit Nairobi met zo’n 10.000 volgers op Instagram – veelal Kenianen. Inmiddels zijn dat er 2,5 miljoen uit allerlei landen. Ter vergelijking: de internationaal doorgebroken Zuid-Afrikaanse komiek en presentator Trevor Noah heeft er 7,6 miljoen. Recentelijk verhuisde Majimbo van Nairobi naar Los Angeles om zich volledig op comedy en commerciële klussen te richten. Haar monologen werden uitgezonden door Comedy Central, ze verbond zich aan campagnes  voor modemerken Valentino en Fenty en werd publiekelijk aangemoedigd door grote sterren als Rihanna en Snoop Dogg. Wat verklaart de plotselinge groei van haar  populariteit? Misschien is het de rode draad in haar grappen. Haar bijna kinderlijke manier om met de zwaarte van het isolement van de coronapandemie om te gaan, bleek voor velen een schat van (hilarische) herkenbaarheid. Gedachten als: ‘ik ben eigenlijk ook nooit écht een sociaal mens geweest’ en ‘wat héérlijk al die rust zo’, slopen er gauw in. En breder: Majimbo drijft de spot met sociaal wenselijk gedrag zoals aardig zijn voor je medemens, ook al zijn ze niet aardig tegen jou; en met  deugden als heel hard werken voor het stempel ‘succesvol’.  Bovendien, voor de liefhebber: er klinkt sociaal-economische satire in haar video’s door. Zoals over haar coronakilo’s: „Door eten te bestellen draag ik bij aan het salaris van de bezorgers! WOW. Not all hero’s… wear capes.” En over geld uitgeven: „Waarom zou je geld sparen als je het ook kan gebruiken? Als ik geld uitgeef betaal ik belasting, dus werk ik aan de toekomst van dit land. Dat heet vaderlandsliefde.”  Of is het niet alleen de inhoud, maar ook de gretigheid van Hollywood en haar publiek, op zoek naar jong talent? En speelt het sneeuwbaleffect van de belangstelling - eerst The Guardian, toen CNN en daarna vele andere grote media en sterren - niet ook mee?  Zelf speelt Majimbo met de verwachtingen, zoals toen ze haar liefde voor schaken wat zwaarder aanzette in een campagne voor Netflix’ schaakserie The Queen’s Gambit: ze zei vijftien keer schaakkampioen te zijn geweest. Een grap, hoewel ze heus aan jeugdkampioenschappen  meedeed. In de Netflixcampagne vergelijkt ze haar carrière met een schaakspel. Met welke kleur je speelt doet ertoe, wil ze ook benadrukken. „Ik ben een zeer, zeer, zeer trotse, Afrikaanse, zwarte vrouw.” Ze legt uit dat ze in haar jeugd regelmatig ondervond dat meiden met een lichtere huid boven haar werden verkozen,  bijvoorbeeld om bloemen te geven aan een eregast.  Steeds vaker verschijnt Majimbo uitgedost op Instagram, met nepwimpers of lange vlechten: niet alleen in fotoshoots maar zelfs in haar satirische video’s, waarin ze eerder make-up-loos haar grappen vertolkte. Dat zal alles te maken hebben met haar contract met make-upmerk MAC.  Het is domweg gezellig om te volgen: een gewone jonge vrouw  uit Nairobi ontwikkelt zich tot rijzende ster in Hollywood.||https://www.nrc.nl//nieuws/2022/08/05/met-21-jaar-van-kenia-via-cnn-naar-hollywood-a4138231
2022-08-05||Aronians dilemma||Veel mensen vroegen zich af of Levon Aronian op de olympiade in Chennai vrijdag zou meespelen met zijn Amerikaanse team tegen Armenië. Met Armenië had Aronian drie keer de olympiade gewonnen, in 2006, 2008 en 2012.  Hij was een nationale held. Hij had tweede op de wereldranglijst gestaan en zijn teamgenoten noemden hem een genie. Begin vorig jaar liep hij over naar de Amerikaanse schaakbond, omdat de Armeense overheid het schaken volgens hem niet meer ondersteunt. Net als andere topspelers was hij binnengehaald door de miljardair Rex Sinquefield, die zijn Saint Louis Chess Club tot een centrum van de schaakwereld heeft gemaakt. Donderdag was er na zes ronden een rustdag. Er moesten nog vijf rondes komen. Armenië, dat alle zes matches had gewonnen, stond bovenaan. De Verenigde Staten stond tweede met vijf overwinningen en een gelijkspel tegen Oezbekistan. In die wedstrijd tegen Oezbekistan had de topman Fabiano Caruana verloren van de zeventienjarige Nodirbek Abdusattorov, die vorig jaar wereldkampioen rapidschaak werd en toen ook al van Caruana won. Het wemelt van de wonderkinderen op deze olympiade. Vrijdag moest Armenië tegen de Verenigde Staten. De Amerikanen hadden Aronian nodig en het was een bijzonder ongelukkig moment om zich aan zijn plicht te onttrekken. Maar aan de andere kant, het zou veel pijn doen om te spelen.  Gabriel Sargissian, nu het eerste bord van Armenië, was een oude strijdmakker met wie Aronian  in Turijn, Dresden en Istanbul de olympiade voor Armenië won. Nu moest Aronian hem en Armenië juist tegenhouden. Wat zouden ze daar in Jerevan van denken? Vrijdagochtend werden de opstellingen van de teams bekend. Aronian deed niet mee. En hoe is het met Nederland? Niet slecht. Vijf keer gewonnen, één keer verloren, en toen stond Nederland achter Armenië en de Verenigde Staten in een rijtje van elf landen met tien matchpunten uit zes wedstrijden. Alles is nog mogelijk, het allerhoogste en ook een ramp. Ik keek nog eens hoe het de vorige keer ging, op de olympiade in Batumi in ons rampjaar 2018. Op de rustdag na zes ronden stond Nederland precies zo als nu. De ramp kwam toen in de laatste twee rondes, waarin Nederland naar de veertigste plaats duikelde. Dit zal niet nog eens gebeuren. 1. d4 Pf6 2. c4 c5 3. d5 g6 4. Pc3 Lg7 5. e4 d6 6. Pf3 0-0 7. Le2 e6 8. 0-0 exd5 9. exd5 Dit lijkt minder ambitieus dan 9. cxd5, maar wit speelt tegen de onstuimige Jobava ‘voor twee resultaten’: winst of remise, en verlies is nu vrijwel uitgesloten. 9…Lg4 10. h3 Lxf3 11. Lxf3 Pbd7 12. Lf4 Pe8 13. Dd2 Pe5 14. Le2 f5 15. Tfe1 Pf7 16. Tab1 g5 17. Lh2 Le5 Ook 17…f4 19. Lg4 Pe5 20. Le6+ is niet mooi voor zwart. 18. Lh5 Lxh2+ Mooi of niet, hier moest zwart 18…f4 doen. 19. Kxh2 Pg7 Met 19…Pe5 kon hij nog een barrière op de e-lijn opzetten. 20. Lxf7+ Txf7 21. Te6 Zie diagram  Een mooie zet. Zwart is strategisch overspeeld. Of hij de toren neemt of niet, wits stukken worden oppermachtig. 21…Pxe6 22. dxe6 Tg7 23. Pd5 g4 Dit maakt het erger, maar goede zetten waren er niet. 24. Te1 Tg6 25. Df4 gxh3 26. g3 Tc8 27. Dxf5 Df8 28. Dxf8+ Kxf8 29. f4 Te8 30. f5 Tg5 31. Tf1 Tg4 32. Tf4 Zwart gaf op. David Navara (Tsjechië) - Dambasuren Batsuren (Mongolië), olympiade Chennai 2022. Wit begint en wint.  
 Oplossing: 1. Dxh7+ en zwart gaf op, want hij zag 1…Kxh7 2. Pg5+ Kg8 3. h7 mat.||https://www.nrc.nl//nieuws/2022/08/05/aronians-dilemma-a4138229
2022-08-05||Muziekuitgever André de Raaff: &#8216;Consumenten betalen weer voor muziek&#8217;||Muziekuitgever André de Raaff (69) kijkt glunderend naar de man naast hem in zijn kantoor in Hilversum. Zanger en componist Jaap Reesema (37) heeft weer een hit te pakken. Niet omdat het nummer veel werd gedraaid op de radio, maar dankzij honderden filmpjes op videoplatform TikTok.  Reesema nam in maart het nummer ‘Mijn Kleine Presidentje’ op bij CNR. Dat is  een van de muzieklabels die vallen onder CTM, het media-imperium van De Raaff, dat bestaat uit een internationale muziekuitgeverij, een tv-productiedivisie en een bedrijfsonderdeel  dat muziekrechten beheert en verhandelt. Reesema: „‘Mijn kleine Presidentje’ werd nummer 1 in de Belgische hitlijst, maar de echte belangstelling ontstond pas toen iemand een opgevoerde versie van het nummer onder een video op TikTok plaatste. In die versie kreeg ik ineens een kinderstemmetje en dat was blijkbaar zo grappig dat tientallen jonge meisjes het nummer op TikTok gingen playbacken. Toen explodeerde het aantal streams.”  De ballade is inmiddels ruim zeven miljoen keer gestreamd op muziekplatform Spotify. Reesema’s uitgever is blij, maar hoort de kassa nog niet harder rinkelen. „Jammer dat TikTok ontzettend slecht betaalt voor het gebruik van muziek, nu nog verwaarloosbaar. Nog minder dan een eurocent per stream. En daar moet je zelf achteraan.” Wie de muziekrechten van grote artiesten bezit, heeft goud in handen. De afgelopen jaren zijn honderden miljoenen betaald voor de catalogi van ’s werelds grootste popsterren.
Zo verkochten rockpensionado’s Bob Dylan, Bruce Springsteen, Sting en Neil Young de afgelopen jaren hun muziekbibliotheek, of een deel daarvan, aan vermogende investeerders voor bedragen tussen de 150 en 400 miljoen euro. Niet alleen in de Verenigde Staten en het Verenigd Koninkrijk is de handel op gang gekomen. Ook in Nederland exploiteren ondernemers muziekrechten. Ze jagen op de rechten van Nederlandstalige nummers, zoals die van Marco Borsato of Peter Koelewijn. NRC zocht twee van die investeerders op en vroeg naar hun businessmodel en commentaar op de jongste rage. Reesema en zijn uitgever zitten vaak met elkaar te filosoferen hoe ze nog geld kunnen verdienen met muziek. De Nederlandse zanger wist de afgelopen jaren een handvol nummer-1-hits te scoren, zoals ‘Ellie’ (2018), ‘Nu wij niet meer praten’ (2020) en ‘Kom wat dichterbij’ (2020).  „Maar hoe kun je ermee cashen?”, vraagt Reesema, afgestudeerd bedrijfseconoom, zich af. Hij kijkt opzij, naar de nestor in de muziek. De Raaff komt uit het tijdperk dat producers en muziekuitgevers nog onmisbare schakels waren in de muziekvoedselketen. Zo was De Raaff in de jaren zeventig en tachtig de producent van monsterhits van Piet Veerman, Het Goede Doel en Conny Vandenbos en verdiende hij miljoenen met het samenstellen van verzamelplaten van Supertramp en Steve Miller. In de jaren negentig stond hij aan de wieg van de house-hausse met de uitgave van cd’s met elektronische dance-tracks en het succes van Two Brothers on The 4Th Floor. „De gouden jaren van de muziekindustrie”, zegt hij. Met de komst van de digitale muziekdragers rond de eeuwwisseling veranderde alles. „Muziek werd gratis aangeboden op illegale platforms als Kazaa en Napster. Het oude businessmodel viel weg.”  Een miljoen  views op YouTube leveren  1.000 euro op  Anno 2022 zijn de omstandigheden verbeterd, stelt hij vast. „Consumenten betalen weer voor muziek.” En daarom is het voor uitgevers van belang om de rechten van muziek in bezit te hebben.   De Raaff ontdekte de waarde van muziekrechten zo’n vijftig jaar geleden, toen hij tijdens de jaarlijkse muziekbeurs in Cannes in de haven een megajacht zag dobberen, vernoemd naar een grote Franse hit uit die tijd: ‘Comme d’habitude’ (1967). De eigenaar van de boot bleek Jacques Revaux, de Franse componist van het nummer dat later iconisch werd door Frank Sinatra’s versie ‘My Way’ (1968). „Van de opbrengsten van ‘Comme d’habitude’ zelf en die van de vele covers – er zijn er zo’n 1.500 – kon Revaux die boot kopen.” Toen draaiden de inkomsten van muziekrechten nog op de verkoop van vinyl. Tegenwoordig telt De Raaff geen afrekeningen meer van lp’s, singles of cd’s, maar turft hij streams. Als platenbaas leefde hij lang van de publishing rights: het recht om muziek van een artiest te mogen verspreiden via lp, cassette en – later – cd. Een positie die was te vergelijken met die van een uitgever van boeken. De uitgever krijgt betaald omdat hij de druk, print en kaft van een boek verzorgt. Een deel van de inkomsten staat hij af aan de auteur, de royalty’s. Tegenwoordig telt De Raaff geen afrekeningen meer van lp’s, singles of cd’s, maar turft hij streams Maar sinds er nauwelijks meer fysieke muziekdragers meer worden verkocht, is de rol van de muziekproducent kleiner geworden. De muziekuitgever, die zorgde voor distributie, promotie en het persen van de platen, zag daarmee zijn handel instorten.  De uitgevers moesten hun businessmodel aanpassen. Wat overbleef, was het copyright van de muziek zelf: het auteursrecht. Dat is in handen van de componisten, maar had nooit veel aandacht gekregen. De echt kolossale bedragen werden verdiend met het uitgeven van platen; met de inkomsten uit het auteursrecht was veel minder geld gemoeid.   Foto Merlijn Doomernik De componisten kregen vergoedingen voor muziek die werd gespeeld op radio of televisie. Muziekrechtenorganisaties hielden de frequenties bij en maakten op basis van afgespeelde nummers jaarlijks een bedrag over naar de componist.   Met de komst van streamingdiensten werden de nummers ineens meer gedraaid, nu ook in huiselijke kring. De Raaff zag die verandering en anticipeerde erop door muziekrechten op te kopen. Daarin groeide hij al snel uit tot een wereldwijde pionier.  Samen met pensioenfonds ABP begon hij in 2007 een joint venture om muziekrechten op te kopen: Imagem. In totaal kwam er een half miljard ter beschikking om muziekrechten in te slaan. De Raaff werd zelf minderheidsaandeelhouder in het fonds. Gebruik makend van het spaargeld van de pensionado’s lijfde De Raaff een „mausoleum aan muziek” in, met daarin de catalogi van onder anderen Elvis Presley, Britney Spears,  Steve Miller, Daft Punk, Phil Collins en Lionel Richie.   Hij schafte ook klassieke muziek aan, onder meer van Igor Stravinsky. En hij wist eigenhandig de catalogus van Rodgers & Hammerstein [het musical-schrijfteam van The Sound of Music] op te kopen.  „Ik moest op bezoek bij twee kranige erfgenamen in New York”, vertelt hij. De Raaff, zelf zoon van een beroepspianist, wist de achterdochtige dames te overtuigen. „Het was in mijn voordeel dat mijn vader in de muziek had gezeten.” Over bedragen praat hij niet, maar dat het om „tientallen miljoenen” ging, wil hij wel erkennen – niettemin een stuk minder dan er tegenwoordig voor wordt betaald.  De inkomsten uit muziekrechten kunnen in sommige gevallen fors oplopen. Een miljoen views op YouTube vertegenwoordigen 1.000 euro. Op Spotify ligt dat een stuk hoger: een miljoen luisterbeurten leveren ongeveer 3.500 euro op. De Raaff wijst op de recente hype rond ‘Running Up That Hill’ van Kate Bush uit 1985. Het nummer dook op in de populaire Netflix-serie Stranger Things en behoort met – in korte tijd – ruim 500 miljoen streams tot een van de meest beluisterde composities van dit moment. Dezelfde comeback maakte ‘Sweet Caroline’ van Neil Diamond door, nadat het was uitgegroeid tot lijflied van het Engelse vrouwenvoetbalteam. Dat zijn wel uitzonderingen. De meeste artiesten scoren te weinig luistermomenten om te kunnen overleven. „Deze handel is een diesel die heel langzaam op gang komt. Je moet geduld hebben”, zegt De Raaff.  Het rendement van een catalogus is misschien niet hoog, maar daar staat vaak wel een stabiele inkomstenstroom tegenover – klassiekers die je in handen hebt, blijven klassiekers. Die continuïteit is aantrekkelijk voor bijvoorbeeld pensioenfondsen of vermogensbeheerders, die solide resultaten moeten garanderen. „Wij halen geen 12 procent rendement, maar altijd wel minimaal 6 à 7 procent. In de tijd van negatieve rente is dat prima.” In 2017 verkocht De Raaff de joint venture met ABP voor „een veelvoud” van de investeringen, naar verluidt voor meer dan 600 miljoen euro, aan het Amerikaanse Concord Bicycle Music Company, een muziekuitgever uit Beverly Hills. Hij cashte als aandeelhouder vele miljoenen bij de overname, waarvan de prijs nooit bekend is gemaakt. De rechten voor Nederlandse artiesten zijn relatief goedkoop omdat de belangstelling ervoor nog niet zo groot is als voor de internationale A-sterren. Die markt is oververhit André de Raaff muziekuitgever Eind vorig jaar heeft De Raaff met het Amerikaanse investeringsvehikel Outlander een fonds opgericht om muziekrechten te exploiteren. Niet alleen die van internationale artiesten, maar nu ook die van artiesten van Nederlandse makelij. De opzet van het bedrijf is hetzelfde als van de joint venture met ABP. De Raaff heeft een minderheidsbelang en is verantwoordelijk voor acquisitie. Daarvoor komt een miljard ter beschikking.  Inmiddels heeft De Raaff ’s lands oudste muzieklabel overgenomen, CNR Music (sinds 1937), en dit bedrijf ondergebracht in Outlander. Daarmee heeft een catalogus in de wacht gesleept met nummers van Willeke Alberti, Gordon en André van Duin. Het oudste nummer uit die encyclopedie is inmiddels 55 jaar: ‘Mama’ van Heintje.  „De rechten voor Nederlandse artiesten zijn relatief goedkoop omdat de belangstelling ervoor nog niet zo groot is als voor de internationale A-sterren. Die markt is oververhit”, verklaart hij de miljoeneninvestering. De Raaff is niet scheutig met het verstrekken van financiële details.  Met de overname van CNR hoopt De Raaff een nieuw Nederlands publiek digitaal te bedienen. „Ik denk dat 30 procent uit de catalogus nog niet beschikbaar was op streamingdiensten toen we hem overnamen. Daar hoeft maar één oude hit van Van Duin tussen te zitten die wordt opgepikt en je gaat ineens geld verdienen.”  Zo liet Glennis Grace, voorheen een ster uit zijn stal, in tv-programma De Beste Zangers het nummer ‘Afscheid’ van Volumia! herleven. Haar vertolking uit 2011 scoort op Spotify inmiddels meer streams dan het origineel uit 1998: 11,4 miljoen versus 7,1 miljoen. „Prettige bijkomstigheid: door haar verpletterende optreden wist Glennis een nieuwe doelgroep aan te boren van mensen die haar nog niet kenden.” Helaas is die opleving tijdelijk gebleken, zegt hij, doelend op een mishandelingszaak waarbij de zangeres betrokken raakte. ||https://www.nrc.nl//nieuws/2022/08/05/hopen-op-een-tiktok-hit-van-andre-van-duin-a4138228
2022-08-05||De beste boeken over  de marionetten van Poetin||Na de val van de Sovjet-Unie in 1992 wist een  kleine groep mannen in zeer korte tijd een miljardenvermogen te vergaren. Door de failliete boedel van het communisme voor een habbekrats te kopen en die tegen het veelvoudige te verkopen, werden ze van armoedzaaiers miljardairs. Ze bezaten olie- en gasbedrijven, banken, fabrieken, mijnen, televisiezenders, ja, wat bezaten ze eigenlijk niet. Sale of the Century van Chrystia Freeland, het beste boek dat is geschreven  over de opkomst van de zakenlieden die in het Rusland van Jeltsin van paupers miljardairs werden. Sinds het aan de macht komen van Vladimir Poetin in 2000  zijn ze steeds meer marionetten van het Kremlin geworden, die niet meer vrijelijk over hun vermogen kunnen beschikken. In plaats daarvan moeten ze het daar inzetten waar het Kremlin dat van hen verlangt. Met hun geld kochten ze met name in het Westen paleizen en megajachten, waarmee ze als vorsten over de wereldzeeën voeren. De weelde waarin ze leefden leek op die uit een sprookje van een sultan uit  de Duizend-en-een-nacht. Hun kinderen leidden een playboybestaan en waren vaker in Londen en New York aan te treffen dan in Moskou of Sint-Petersburg. Totdat de oorlog in Oekraïne begon en er een einde aan hun feest kwam. Over hun opkomst schreef de Canadese journaliste (en huidige Canadese vicepremier) Chrystia Freeland een geweldig boek, Sale of the Century. Helder laat ze hierin zien hoe die mannen dankzij hun contacten in het Kremlin in een mum van tijd schatrijk werden, maar ook hoe sommigen hun rijkdom verloren toen ze in ongenade vielen. Een vergelijkbaar boek is The Oli-garchs. Wealth and Power in the New Russia van de Amerikaanse oud-Ruslandcorrespondent David E. Hoffman, dat goed laat zien hoe de oligarchen halverwege de jaren negentig ook politieke macht veroverden.  Naast de gewone oligarchen, de succesvolle zakenlieden van het wilde kapitalisme van de jaren negentig, ontstond sinds 2000, het jaar waarin Poetin president van Rusland werd, ook een tweede groep oligarchen. En die zat in het Kremlin. Zo’n tien oud-KGB-kameraden van Poetin werden namelijk even rijk als die zakenlieden. Daarover schreef  de Britse oud-Ruslandcorrespondent Catherine Belton De mannen van Poetin.  Een magistraal boek, waarin je leest hoe de bovenwereld en de onderwereld sinds 1992 met elkaar verweven zijn geraakt en Rusland een maffiastaat werd. Chrystia Freeland: Sale of the Century. The Inside Story of the Second Russian Revolution. 400 blz. Little, Brown UK €19,99 David E. Hoffman: The Oligarchs. Wealth and Power in the New Russia. Public Affairs Books, 608 blz. €17,99 Catherine Belton: De mannen van Poetin. Hoe de KGB Rusland heroverde en vervolgens de strijd aanging met het Westen. Prometheus, 608 blz. €27,50||https://www.nrc.nl//nieuws/2022/08/05/de-beste-boeken-over-de-marionetten-van-poetin-a4138227
2022-08-05||Opinie | Toeristen zijn altijd  de anderen||Afgelopen juni  werden er geen vluchten van Europese bestemmingen meer toegelaten tot de luchthaven van Schiphol, omdat er te veel passagiers in de terminals aanwezig waren. Een vriend van een vriend van mij, die festivalorganisator is en die op die dag voor het eerst sinds twee jaar gedwongen inactiviteit waaraan hij failliet is gegaan een groot concert had gepland dat uitverkocht was, moest zijn wederopstanding op het laatste moment annuleren omdat de internationale topartiesten die hij had weten te boeken Nederland niet konden bereiken. Uiteraard twijfelen wij er geen moment aan dat al deze honderdduizenden passagiers die in deze vakantieperiode de luchtvaartterminals obstrueren stuk voor stuk bijzonder valide redenen hebben die grote urgentie en noodzakelijkheid verlenen aan hun verplaatsingen. Personeelsgebrek, dat is het probleem.  Ilja Leonard Pfeijffer is schrijver.  Een van de redenen waarom ik in Italië werk, is dat Italië een avant-garde-land is. Al sinds de Renaissance is het duidelijk dat veel dingen eerst in Italië gebeuren, voordat ze ergens anders gebeuren. Maar vliegvelden die moeten sluiten vanwege de onbeheersbare toestroom van reislustige mensenmassa’s, hebben we zelfs in het voorhoedeland Italië nog niet gezien. Het is waar de politici van dromen, dat wel. Mario Draghi, toen premier,  heeft nog voor het einde van de pandemie plechtig beloofd dat zijn beleid gericht zal zijn op een significante toename van de toeristenstromen ten opzichte van de periode voor het virus. Zijn minister van Toerisme, Massimo Garavaglia, heeft bij meerdere gelegenheden verklaard dat het zijn ambitie is om het aandeel van de toeristensector in het bruto nationaal product van Italië, dat thans 13 procent bedraagt, op te schroeven naar 20 procent. De burgemeester van Genua, Marco Bucci, viert de komst van elke nieuwe low-budget-maatschappij naar International Airport Cristoforo Colombo als een persoonlijk succes en als de belofte van een stralende toekomst voor zijn trotse stad.  Maar het personeelsgebrek, dat kent Italië maar al te goed. De politieke ambities om het toerisme nog verder uit te bouwen worden gefnuikt door minstens 300.000 onvervulde vacatures in de toeristensector. De oorzaak is niet dat er geen werklozen zijn in Italië. Maar als zelfs werkzoekenden kennelijk niet geïnteresseerd zijn in een loopbaan als serveerster, badmeester, ober, kamermeisje of animator op een cruiseschip, kunnen we dat wellicht interpreteren als een bevestiging van ons vermoeden dat de werkgelegenheid die het toerisme oplevert en die door politici onvermoeibaar wordt gepresenteerd als de hoofdprijs van een beleid dat op versteviging van het toerisme is gericht, vrijwel volledig bestaat uit slecht betaald, ongeschoold werk op seizoenbasis zonder enig carrièreperspectief.  Garavaglia heeft dit onbedoeld bevestigd toen hij zijn visie op het personeelstekort formuleerde. „We hebben te maken met een cultureel probleem”, zei hij. „Kinderen die hun middelbare school niet afmaken, worden behandeld als leprozen.” Het officiële Italiaanse regeringsstandpunt is kennelijk dat het opleidingsniveau van jongeren moet worden aangepast aan de eisen van de toeristensector. Het probleem is niet dat er te weinig passend werk is voor hoogopgeleiden, maar dat er te veel ondankbare hoogopgeleiden zijn die zich er te goed voor voelen om roodverbrande buitenlanders op teenslippers te bedienen. Daar moeten we iets aan doen.  De massale brain-drain die Italië al decennia teistert, hoeft ons niet te verbazen.  Het avant-garde-land Italië spiegelt ons een toekomst voor die elementen bevat die in het centrum van Amsterdam angstaanjagend herkenbaar zijn, evenals in Barcelona, Praag en andere steden. De vermeende economische voordelen van toerisme zijn betrekkelijk. Het leidt tot private winsten, met name voor een klein aantal grote ondernemingen die vaak in buitenlandse handen zijn, ten koste van publieke investeringen en schept weliswaar banen, maar slechte banen, terwijl het potentieel van hoogopgeleiden steeds minder wordt benut, al was het maar omdat Amsterdam door toedoen van het massatoerisme een steeds minder aantrekkelijke vestigingsplaats is geworden voor bedrijven die goede banen scheppen.  Amsterdam is door het massatoerisme een steeds minder aantrekkelijke vestigingsplaats geworden Daar staan de evidente nadelen tegenover, waarvan de sociale ontwrichting van de binnensteden het voornaamste is. De oorspronkelijke bewoners trekken weg, vanwege overlast, het verdwijnen van voorzieningen en stijgende huizenprijzen, en worden mettertijd gedegradeerd tot een serviele klasse, die vanuit de periferie naar het centrum komt om buitenlanders te bedienen. Politici die toerisme bevorderen, zullen de oorspronkelijke bewoners van hun lucratieve pretparken in toenemende mate als hinderlijk gaan ervaren en hun vertrek trachten te bespoedigen, zoals in Venetië gebeurt. Maar er zijn niet eens politici voor nodig om deze ontwikkelingen te stimuleren. De wetten van de vrije markt garanderen in voldoende mate dat het scenario van een rappe transformatie in een toeristische monocultuur zich onherroepelijk voltrekt.  Er zijn daarentegen politici voor nodig om op een onmodieuze wijze in te grijpen in de vrije markt en deze ontwikkelingen onder controle te houden. Maar daarvoor moet om te beginnen het besef postvatten dat toerisme geen onschuldig fenomeen is en dat vergaand, gedurfd, proactief beleid nodig is om de gevolgen ervan dragelijk te houden.  Helaas is daar om twee redenen haast bij geboden. Ten eerste is er een punt waarop de ontwikkeling onomkeerbaar wordt, zoals Venetië ons leert. Bepaalde wijken van Amsterdam zijn dat punt eveneens al gepasseerd. Het tweede probleem is de democratie. Zodra Amsterdammers vervangen zijn door uitbaters en investeerders, krijg je nooit meer een meerderheid voor maatregelen die zijn bedoeld om het toerisme in te dammen.  Toeristen zijn altijd de anderen. Wij zoeken de verrijking en voelen ons niet schuldig aan de schadelijke impact van de massa die hetzelfde zoekt als wij. Zelfs de allermooiste dingen in het leven worden schadelijk door massaliteit. Een mens die mijn cultuur wil kennen en mijn gerechten wil proeven, is mijn vriend, maar miljoenen mensen zoals hij worden een bedreiging. In de geglobaliseerde wereld van vandaag heeft gastvrijheid haar onschuld verloren en nieuwsgierigheid eveneens. De tijd is aangebroken waarin wij  helaas gedwongen zijn om toerisme op een volwassen manier te benaderen, in plaats van ons als kinderen te verheugen op vakantie. ||https://www.nrc.nl//nieuws/2022/08/05/toeristen-zijn-altijd-de-anderen-a4138225
2022-08-05||Kurano Bigiman bracht klassieke talen naar de Bijlmer: ‘Dit deel moet in de schijnwerpers komen te staan’||Kurano Bigiman (37) groeide op in een gezin zonder krantenabonnement. Zijn vader werkte voor de facilitaire dienst van een verzekeringsmaatschappij. „En mijn moeder op het Leidseplein, in Amsterdam. Bij de Burger King.” Van het werk nam zijn vader soms een krant mee van een paar dagen oud, meestal een Telegraaf of Algemeen Dagblad. Pre-internet was het niet zo vreemd om een krant te lezen van twee dagen geleden. Ze woonden in de Watergraafsmeer, in Amsterdam-Oost, maar Bigiman zat op het Vossius Gymnasium, in Amsterdam-Zuid. „Midden in een villawijk, ik kan me voorstellen dat andere kinderen daardoor zouden worden afgeschrikt als ze daar niet vandaan komen. Je moet het fijn vinden om iedere dag in zo’n omgeving te zijn.” Op de middelbare school moesten soms krantenknipsels worden gebruikt voor werkstukken. „Ik zal nooit vergeten dat een klasgenoot me verbaasd aankeek: huh, lezen jullie thuis de Telegraaf? Tot dat moment wist ik niet dat een krant iets betekende, dat je daarmee iets kon laten zien over je sociale klasse. Maar ik begreep meteen dat het code was, dat ik niet meer naar deze school moest komen met knipsels uit de Telegraaf. Nu lees ik dus NRC.” In 2020 werd Kurano Bigiman uitgeroepen tot Amsterdammer van het Jaar, voor zijn werk om een gymnasiumafdeling  op te zetten   op het Ir. Lely Lyceum in Amsterdam-Zuidoost, oftewel de Bijlmer. In 2018 werd begonnen met gymnasiaal onderwijs in een stadsdeel waar dat eerder niet werd aangeboden.  Kurano Bigiman is het type persoon dat bescheiden doet over zo’n prijs. „Het is een mooie erkenning voor mijn werk als docent en het is mooi voor de leerlingen. Het gaat niet om mij. Dit deel van Amsterdam moet in de schijnwerpers komen te staan.”  Zijn ouders kwamen allebei uit Suriname en hoorden bij de inheemsen, de oorspronkelijke bewoners van het land. In het Sranantongo betekent bigi man letterlijk: grote man. „Ik heb geen idee waar die naam vandaan komt. Groot van stuk zijn we niet. Misschien had ik een voorouder met een grote mond.” Thuis waren ze niet bemiddeld, zegt hij, maar ze hoorden ook niet bij de onderkant. „We konden maatschappelijk goed meekomen, alleen bleven we wel Surinamers. Met name mijn vader had een sterke wens dat de kinderen zo hoog mogelijk moesten leren. Zelf had hij havo gedaan, mijn moeder mavo. Iks denk dat het een beetje wensdenken was. Zij hadden zelf meer onderwijs willen hebben.” Foto Khalid Amakran
 Dat was hoe jij op een gymnasium terechtkwam? „Ja. Mijn vader had zich echt ingelezen. Hij wist dat je met gymnasium een extra stick-ertje had, dat het wordt gezien als net iets hoger dan gewoon vwo. Daarom had hij een sterke voorkeur voor categorale gymnasia, ik moest niet naar een scholengemeenschap. Ik denk dat zijn gedachte was dat ik me op een gymnasium kon optrekken aan de betere leerlingen, of dat ik een soort netwerk kon opbouwen. Ik heb het nooit gevraagd. Het kan ook dat hij dacht dat ik op een scholengemeenschap in de verleiding zou komen om te denken: vwo is ook goed genoeg. En daarna: dan kan havo ook wel.” Was het vanzelfsprekend dat iemand zoals jij het schooladvies kreeg om naar het gymnasium te gaan? „Op de basisschool was ik gezegend met leraren die goed keken. En ik had het geluk dat ik in een kleine klas terechtkwam. Door toeval vielen veel kinderen af, of ze gingen naar een andere school. In groep 8 hadden we een klas met maar zestien leerlingen. Ik was al veel met taal bezig. In het lokaal lag toevallig een boekje met het Griekse alfabet, daar wilde ik alles van weten. Ik schreef die letters over. De leraren hadden het idee: jij kunt dit, je moet gymnasium doen.” En toen? „Mijn vader ging mee naar de open dagen. Je kreeg een boekje waarin op een kaart stond welke scholen gymnasium aanboden. Ik weet nog dat ik de geografische verdeling raar vond: bijna al die scholen stonden in Amsterdam-Zuid. In Zuidoost was niets. Wij gingen langs de drie categorale gymnasia die er toen waren in Amsterdam. Bij het Vossius dacht ik meteen: wat een gebouw, wat een paleis, hier wil ik wel zes jaar rondlopen. Het is wat langer geworden, eigenlijk ben ik nooit meer weggegaan.” Na het gymnasium volgde een studie klassieke talen aan de Universiteit van Amsterdam. „In de eerste klas was mijn passie begonnen met Latijn. Het vertalen, het puzzelen, wat je allemaal te weten kunt komen over een andere cultuur. Ik kreeg het gevoel dat ik echt in contact stond met de mensen van toen.” In de tweede klas kwam Grieks erbij. „Daarna was ik helemaal niet meer te houden. Die taal is zo rijk, er zit zoveel gevoel in. De Odyssee, wat een boek. Ik zag dwarsverbanden met andere talen, had echt het idee: nu heb ik de code gekraakt. In het Duits bestaat een naamvalsysteem, dat kende ik al uit het Grieks. Net als de tijdsbepaling zonder voorzetsel. Bij Frans of Duits dacht ik: dit is simpel, bij Grieks hebben we dit ook al gehad. Mijn focus ging helemaal naar zo’n taalsysteem, ik wilde dat doorzien.” Foto Khalid Amakran Op de universiteit deed je nog twee studies. „Ja, Nieuw-Grieks en Europese studies, maar daarvan heb ik alleen de propedeuse gehaald. Op de universiteit had ik hetzelfde gevoel als toen ik voor het eerst het Vossius binnenstapte: hier is veel te halen, ik kan al deze kennis vergaren – nu ben ik op de universiteit, dan ga ik er ook gebruik van maken. Ik wil veel weten van veel. In de eerste jaren dacht ik: nog een studie erbij, waarom niet? En daarna nog een. Maar het werd te veel. Ik moest focussen op klassieke talen.” Ben je een nerd? „Ja. Het heeft even geduurd, maar dat durf ik nu wel te zeggen.” Toen hij nog op het Vossius zat, begon het met een bijbaantje. „Het boekenfonds beheren, in de zomervakantie. Zorgen dat de boeken werden verzameld en opnieuw gedistribueerd onder de leerlingen. Tijdens mijn studie werd gevraagd of ik Grieks en Latijn wilde geven aan de eerste en tweede klas.” Een paar jaar later werd hij gebeld door Jeroen Rijlaarsdam, een oud-collega van het Vossius die directeur was geworden op het Ir. Lely Lyceum. „Of ik op die school het gymnasium-onderwijs wilde opzetten en zelf lesgeven. Eigenlijk had ik daar geen tijd voor, op het Vossius had ik een volledige baan. Uiteindelijk heb ik ja gezegd, ik vond het belangrijk. Nu werk ik op beide scholen een deel van de week.” Waarom was er in Amsterdam-Zuidoost geen gymnasium, denk je? „Ik heb alleen vermoedens. Over beleidsmakers die dachten: hier is weinig vraag naar, de ouders willen het vast niet? En als ze het willen, kunnen ze elders in de stad terecht? Terwijl je dan tegen een twaalfjarig kind zegt: als je dit wilt, moet je met de metro naar een ander deel van de stad, drie kwartier heen reizen en weer terug. Je wilt dat kinderen in hun eigen buurt iedere opleiding kunnen volgen. En je wilt dat ze voelen: dit is gewoon een deel van de stad, wij horen erbij. „De gedachte is lang geweest: mensen die al in een achterstandspositie zitten, laten we ze het niet aandoen, al die moeilijke klassieke talen. Laten we het onderwijs voor hen praktisch houden. En als ze meer willen: atheneum is toch ook goed genoeg?” Het wonderlijke is juist, zegt hij: „Latijn en Grieks zijn de minst discriminerende vakken. Alle leerlingen beginnen op nul, hun culturele bagage telt niet mee. Ik werk op twee scholen, in sterk verschillende delen van de stad. Je denkt toch niet dat ze het in de Bijlmer langzamer oppikken? De ablativus absolutus blijft ingewikkeld voor iedereen die het moet leren.” Zie je verschil tussen het wereldbeeld van de leerlingen op die twee scholen? „Ik probeer me te concentreren op wat ik ze moet onderwijzen, niet op hun levens. Het voelt wel anders, maar ik geef niet anders les. Mijn inzet is: ik moet ze naar hun diploma begeleiden. Dat is mijn werkethiek, ik wil me gelijk inzetten voor alle leerlingen.”  Hij ziet wel, zegt hij, dat de kinderen op het Lely Lyceum sneller het gevoel hebben dat ze een achterstand moeten goedmaken. „Of dat ze denken in een achterstandspositie te zitten waar ze niet uitkomen. En ze hebben sneller een mening over de wereld die wordt beschreven in die oude teksten. Ze halen hun reacties uit het nu, ze leggen die wereld naast hun eigen leven. Dan kunnen we het weer tegenover de theoretische werkelijkheid van de les zetten. De leerlingen op deze school hebben grootse, gepassioneerde dromen. Chirurg of advocaat worden. Vakken waarbij ze Grieks of Latijn nodig denken te hebben.” Zijn de ouders anders? „Die verschillen in Amsterdam-Zuidoost niet van Zuid. Ook in de Bijlmer willen ouders dat hun kind naar het gymnasium gaat. In dit deel van de stad stonden vroeger alleen flats, nu is er veel laagbouw: mooie, nieuwe huizen. Daar hoort het exclusieve en elitaire smaakje van een kind op het gymnasium ook bij.” Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week: Kurano  Bigiman.||https://www.nrc.nl//nieuws/2022/08/05/kurano-bigiman-bracht-klassieke-talen-naar-de-bijlmer-a4138224
2022-08-05||40.000 doodgewone dingen in een museum - niets is te lelijk, alles heeft een verhaal||Een aantal  weken geleden bezocht ik in Berlijn het Museum der Dinge. Het is gevestigd op een bovenverdieping in de wijk Kreuzberg, en je moet er vier trappen voor op. Ik ging er heen omdat ik een liefhebber van dingen ben, maar ook omdat ik er nu eindelijk eens een wilde zien: een Berlijnse sleutel. Die moest hier liggen, in een van de vele vitrines met kopjes, messen, kannen, lampen, fruitpersen en koffiezetapparaten.   Ik betrad de lichte ruimte met de hoge uitstalkasten en na tien minuten vond ik hem, in een hoekje van een vitrine, tussen een paar hoefijzers en enkele tangen. Beroemd uit het oeuvre van de Franse filosoof Bruno Latour, en hier in al zijn surrealistische glorie in het echt. De sleutel met twee baarden. Een staafje ijzer met aan elke kant zo’n plat stukje met groeven en uitsparingen dat in een slot past.  Foto Museum der Dinge
 Hij ziet eruit als een productiefout, maar eens hadden talloze Berlijners er een bij zich. Nu zijn er nog een paar honderd in gebruik. Met zo’n sleutel  kreeg je toegang tot de gemeenschappelijke binnentuin van een wooncomplex. Je duwde de sleutel in het sleutelgat, je draaide hem een kwartslag en de deur ging open.  Je kreeg de sleutel er alleen niet meer uit.   Je moest hem door het sleutelgat heen duwen, totdat hij er aan de andere kant van de deur weer uit kwam. Pas als je aan de tuinkant de  deur achter je had gesloten en de sleutel weer had omgedraaid, kon je hem eruit nemen. Zo voorkwam de sleutel iets wat vergeetachtige mensen nalieten, en bewerkstelligde waar conciërges vaak tevergeefs op aandrongen: dat die gemeenschappelijke deur werd afgesloten.   Latour schreef in 1993 een artikel over deze sleutel (La Clef de Berlin), hij voert hem op als een sterk voorbeeld van een ding dat iets doet, dat disciplinerend werkt en een compleet actieprogramma in zich heeft. Het is een illustratie van zijn stelling dat het een primitief idee is om te denken dat de samenleving alleen uit mensen bestaat. Zonder dingen is de samenleving ondenkbaar, maar veel mensen, zegt Latour, zien dat over het hoofd en vergeten hoe afhankelijk we zijn geworden van de dingen die we zelf hebben gemaakt.  Het Museum der Dinge herinnert je daar voortdurend aan. Al was het alleen maar omdat het er is, een museum geheel gewijd aan die nederige helpers van de mensheid. Het viert een jubileum, want vijftig  jaar geleden werden de grondslagen voor het museum gelegd. En nu bevinden zich ruim veertigduizend dingen in de verzameling. Het zijn geen bijzondere of heel waardevolle dingen. Het zijn heel gewone gebruiksvoorwerpen. Ze brengen de Alltagskultur in beeld, ze zijn ontleend aan het dagelijks leven van deze en de vorige eeuw. De meeste verblijven in het depot, er liggen er honderden in de vitrines. Stil, onaangeroerd, los van de handen die ze vroeger voortdurend vastpakten. Zo gaat dat in een museum. Terwijl de samenleving zonder dingen niet mogelijk is, kunnen de dingen het blijkbaar wel zonder de samenleving stellen, bedacht ik terwijl ik langs de uitstalkasten liep. Maar ik had dat zinnetje nog niet op mijn blocnote genoteerd, of ik streepte het alweer door. Want zonder de mensen, zonder ons zijn al die dingen betekenisloos. Wat je moet doen met die merkwaardige sleutel blijft een raadsel als je het niet weet. Dat het zwarte bakje met dat glimmende dekseltje en die knop erop een asbak is, en dat als je op die knop drukte het dekseltje met een askegel erop snel draaiend naar beneden zakte, en aldus de as naar de ingewanden van het bakje transporteerde – dat alles kan dat bakje niet zelf vertellen. Dat is er door mensen ingelegd, en als je eenmaal weet hoe de dingen werkten en hoe ze gebruikt werden, zie je die mensen ook voor je. De sleutel roept een stad op met binnentuinen en hofjes, met een gemeenschapszin die blijkbaar niet grenzeloos was. De asbak brengt iets terug wat nog maar kort geleden normaal was, maar waar je nu met afgrijzen aan terugdenkt. Sigarettenlucht, sigarenrook die in de gordijnen trekt. Dat is het bijzondere van dingen. Ze kunnen iets terugroepen wat je nu nauwelijks opmerkt, wat je snel vergeet, maar wat toch heel wezenlijk is: het gewone, de routine van het dagelijks leven.  Ze kunnen ook een levensgevoel tot uitdrukking brengen. Achter de lange rij vitrines stuit ik op twee televisietoestellen. Ze dateren beide uit de jaren vijftig. De ene heeft een uiterst strakke vorm, is grijs van kleur en heeft maar één knop. Het is de HF1-televisie van Braun, de fabrikant die in alles soberheid en functionaliteit nastreefde en die in zijn vormgeving een belangrijk inspirator was voor Jonathan Ive, de belangrijkste ontwerper van Apple.  Naast de Braun staat een veel uitbundiger televisietoestel: de Kuba Komet.  Een reusachtig meubel dat aan het eind van de jaren vijftig in West-Duitsland werd gefabriceerd. Het bestaat uit een ruim twee meter brede kast in trapeziumvorm. Daarin konden achter een klapdeur een radio en een platenspeler worden opgeborgen. Op de kast staat een hoog, puntvormig uitsteeksel waarin de beeldbuis en de luidsprekers  zijn ondergebracht. Alles aan het meubel is diagonaal, het meubel heeft wel wat weg van een zeilboot. De mensen die dit meubel kochten hadden hele andere opvattingen over mooi en lelijk dan de Braun-bezitters – het waren ook heel andere mensen, denk ik. Die  vergelijking tussen de Braun en de Kuba Komet maakt de geschiedenis van het museum zelf zichtbaar: de oorspronkelijke collectie bestond uit ‘verantwoorde’ dingen, zoals de Braun, en ter referentie, ook van dingen die niet aan dat criterium voldeden, zoals de Kuba Komet.  Dat begon allemaal met de Deutscher Werkbund, een samenwerkingsverband van fabrikanten, kunstenaars en ontwerpers. De bond werd in 1907 opgericht en streefde naar een esthetiek die recht zou doen aan de mechanische oorsprong van massaproducten. Eerlijke vormen en materialen dus, geen ornamenten, geen imitaties van handwerk dat tot het verleden behoorde. De Werkbund stelde een verzameling samen met dingen die volgens haar als voorbeeldig moesten worden beschouwd en waarmee voorlichting over de ‘Gute Form’ werd gegeven. Met de producten van Braun, met verantwoord servies en glaswerk. Maar als vergelijkingsmateriaal werden ook dingen verzameld die niet tot die categorie werden gerekend, maar namaak waren, gewoon massaproduct, of ‘kitsch’. Een beker van aardewerk in de vorm van een boomstammetje, sieraden van nepgoud, porseleinen schalen met parelmoerglans, druk gedecoreerde schalen, sentimentele souvenirs.  Foto Museum der Dinge In vele uitstalkasten worden die objecten getoond, de goede vorm en de kitsch. Originelen en namaak, industrieproducten en producten van huisvlijt. Als je langs de kasten loopt, snap je wel wat de bedoeling van de Werkbund was, maar de voorbeelden van wansmaak hebben hun afschrikwekkende werking grotendeels verloren. Ik bekeek ze met ten minste evenveel belangstelling – al was het  maar omdat je die designiconen al vaak in boeken en op tentoonstellingen ziet, maar gewone dingen en prullaria zelden bewaard worden.  Met het onderscheid tussen de goede en de slechte vorm is het uiteindelijk slecht afgelopen. Popart, postmodernisme en de democratisering die in de jaren zestig inzette hebben er allemaal aan bijgedragen dat ‘de goede vorm’ als duidelijke categorie niet meer bestaat. De doodsteek was rond 1980 de vorming van de ‘Memphis’ groep, door Italiaanse ontwerpers als Sottsass en Mendini. Hun vrolijke, kleurige vormen, de combinatie van dure en goedkope materialen, hun humor en hun citaten uit de populaire cultuur waren in alles een vloek met het sobere modernisme van daarvoor.  Renate Flagmeier, directeur van het museum, vertelt dat de ‘goede vorm’  niet meer het uitgangspunt van het huidige museum is. „We stellen ons niet meer op als opvoeders. We proberen nu de alledaagse cultuur in beeld te brengen.”  Maar hoe doe je dat, de mogelijkheden zijn toch eindeloos? „Ja, dat is zo. Maar we concentreren ons op de dingen die een sprong laten zien, dingen die iets nieuws in beeld brengen. We hebben de mondmaskers en steriele handschoenen ingeslagen die met corona hun intrede deden. En de plastic koffiebekers en verpakkingen van voedsel die kenmerkend zijn voor de to-go- en bestelcultuur van nu. We hebben ook net een uitgebreide verzameling mobiele telefoons verworven.” In het museum is een bescheiden expositie ingericht die over ordenen gaat. Hoe gewone mensen met laden, ordners en hangers de dingenvloed proberen te beteugelen. En hoe een museum ordent: met kaartenbakken, op maat gemaakte kasten en met de computer. In een aparte ruimte is een museummedewerker bezig een verzameling peper- en zoutvaatjes in te voeren. Ze tikt het allemaal in. Peper- en zoutstel in originele verpakking. Zwart doosje met kleurig etiket. Inhoud: twee metalen strooiers die als de schoorstenen op een schip staan. Over vijftig jaar zullen ze iets laten zien wat je nu nog ontgaat.||https://www.nrc.nl//nieuws/2022/08/05/40000-doodgewone-dingen-in-een-museum-niets-is-te-lelijk-alles-heeft-een-verhaal-a4138223
2022-08-05||Sopropo en gomawiri, gewoon  uit Almere||Voor de ingang van de kas, die tot voor kort door riet was overwoekerd, staan plantenbakken met petunia’s, begonia’s, hortensia’s en geraniums. Ze laten zien hoe trots Guno Marengo (1960) is.  Een woestenij was het in de kas. En nu: „Kijk, hoe mijn bitawiri erbij staat.” Tussen de bitawiri, een bittere bladgroente, staan pepers en amsoi, een soort raapstelen. Marengo heeft aan de achterkant van de kas een hekwerk gemaakt waardoor frisse lucht binnenkomt terwijl de kas op slot kan blijven. Dit is zijn kas, zijn domein. Marengo heeft de kas in bruikleen van Bob van der Voort van Biofood,  teler van biologische groenten in Almere-Buitenvaart. „Bob was de tweede man in mijn leven die naar me geluisterd heeft en me ruimte heeft gegeven.” Eerst mocht Guno Marengo de randen in zijn kas volzetten met Surinaamse  groenten. En daarna vertrouwde hij hem de verwaarloosde kas toe. De eerste man die Marengo „een stem gaf”, was zijn psycholoog. Voordat Marengo zijn groenten laat zien, heeft hij koffie gezet en is in een kamertje bij de kassen van Biofood op een stoel gaan zitten. Het was een lange weg die hem hier bracht. Je hoeft Guno Marengo niks te vragen, het komt vanzelf. Hoe hij als zevenjarige in Suriname al bij een autospuiterij ging werken en thuis de vaderrol op zich nam. Hoe hij op zijn negentiende naar Nederland kwam met in zijn achterhoofd de lessen van zijn vader. In het gezin was die misschien afwezig geweest, maar hij had de jonge Guno wel ingeprent: kennis is macht, zorg dat je altijd voor jezelf kunt zorgen. Guno Marengo werd in Nederland stratenmaker, deed avond-mts, werd politieman. „De eerste allochtone politieman in Almere”, zegt hij. Toen hij na tien jaar de overstap maakte naar de milieudienst in Amsterdam, raakte hij tijdens de opleiding in een depressie. Over het waarom vertelt hij niet veel. Wat hij wel zegt: „Ik ben gelovig, ik geloof dat alles een bedoeling heeft. Amen!” Hij is nog steeds dankbaar dat hij, ondanks zijn uitval, kon blijven. Hij deed het werk nog jaren. Foto Simon Lenskens
 Vanaf 2012 ging het geleidelijk bergafwaarts. Een hernia, diabetes type 2, een nieuwe  depressie. En twee jaar later ook nog het overlijden van zijn vader. „Ik ging finaal op mijn bek.” Guno Marengo, de man die 27 jaar overal open en onbevreesd was binnengelopen als milieu-inspecteur, sloot zich op in zijn huis, met zijn muziekinstrumenten. „Agorafobie.” Alleen een mevrouw van de zorggroep lukte het om hem af en toe de deur uit te krijgen. Guno Marengo praat en praat. En dan zit er nog van alles onder de oppervlakte dat hij niet vertelt. Af en toe huilt hij. „Dat ik traan is verwerking. Ik heb het verwerkt. Ik mag nu tranen van blijdschap.”  Hij hervond zijn kracht, zegt hij, „door mijn gebed, mijn geloof”. En  door zijn tuin. Al eerder had hij een huisje op een volkstuinencomplex in Almere Haven, driehonderd vierkante meter siertuin. Maar zijn droom kwam pas echt tot leven bij Onze Volkstuinen in de Kas, een kas waar hobbytuinders hun eigen groenten telen, een  stukje verderop aan de weg waar ook Bob van der Voort met zijn bedrijf zit.  Marengo begon met tien vierkante meter. Peperplant, tajerblad, antroewa. Na drie maanden wilde hij meer.  Dertig, vijftig, honderd vierkante meter. Sopropo, klaroen, kousenband, maar ook snijbonen en tomaten. Hij had iets om de deur voor uit te moeten. Zaaien, bewateren, wieden en oogsten. Eerst plantte hij de groenten voor zichzelf, steeds vaker kwamen er mensen die iets van hem wilden kopen of die zich door Marengo lieten aansteken om ook te gaan tuinieren. Het moet er altijd al in hebben gezeten, zegt hij. Zijn grootmoeder had in Suriname een kostgrond, een stukje land waar hij vaak kwam. Als inspecteur kwam hij vaak en graag in kassen. „De droom was er, maar hij was gaan liggen.” Hij móést niks verkopen, maar het verwonderde Marengo altijd al: waarom importeren we al die Surinaamse groenten? Het is nostalgie, denkt hij, waardoor veel mensen liever Surinaamse groenten van ver kopen dan hetzelfde gerecht te maken met Hollandse sperziebonen of spinazie. Wat uit de kas komt, kan nooit zo smaken als wat onder de Surinaamse zon groeit. Intussen zijn er maar weinig  Nederlandse telers die het tegendeel proberen te bewijzen. Onbekendheid en onwennigheid, denkt Marengo. Terwijl er toch 360.000 Surinaamse Nederlanders zijn en er al een paar jaar een importverbod is op onder meer sopropo uit Suriname. Hoe dan ook. Anderhalf jaar geleden: Guno Marengo had inmiddels 130 vierkante meter. „En toen kwam ik Bob tegen, bij Onze Volkstuinen. Bob van der Voort.” En die had driehonderd vierkante meter in de aanbieding: de zijkanten van zijn kas gebruikte hij toch niet, daar kon Marengo zijn Surinaamse groenten neerzetten. Biologisch. „Dat is intensief en je hebt minder garanties op een goede opbrengst. Maar ik wil het zo doen.” Hij heeft als milieu-inspecteur genoeg gif gezien. „De natuur is niet ondergeschikt aan de mens.”  Foto Simon Lenskens Hij loopt door de kassen en laat zien hoe zijn Surinaamse groenten gebroederlijk naast de lange rijen komkommers groeien. Marengo legde zelf het bewateringssysteem aan. Als de bodem wat voeding kan gebruiken, of als hij sluipwespen nodig heeft om luizen te bestrijden, kan hij de middelen en expertise van de mensen van Biofood gebruiken. „Het levert Bob natuurlijk ook wat op. Hij kan zo, hoe heet dat ook alweer, maatschappelijk verantwoord ondernemen. We helpen elkaar.”  Zestig meter lang, twee meter breed, langs twee kanten van de kas, alle mogelijke Surinaamse groenten. Boulanger (een soort aubergine), tajerblad. Onkruid dat geen onkruid blijkt maar eetbare nachtschade (gomawiri). Kousenband (lange bonen) en heel veel sopropo.  Marengo houdt twee prille sopropo-vruchtjes tussen zijn vingers en ziet aan de bloem: de ene is vrouwelijk, de andere manlijk. „Ik kan gelukkig worden van een zaadje dat ontkiemt of een bloem waar een bij op zit.” De knobbelige komkommerachtige vrucht wordt zoeter naarmate hij langer rijpt, maar juist het bittere geeft smaak aan veel Surinaamse gerechten. Gestoofd, gebakken, gevuld met vlees of vis, of ingelegd in zuur. En dan zou sopropo ook nog helpen tegen diabetes type 2. Foto Simon Lenskens Of het de medicinale krachten van Surinaamse groenten zijn, of het simpele feit dat hij in de kas, met zijn handen in de aarde, zijn zinnen kan verzetten: Guno Marengo heeft zijn psycholoog niet meer nodig en is gestopt met zijn diabetesmedicijnen. Ooit droomde hij ervan om biologische Surinaamse groente te telen en die voor een betaalbare prijs te verkopen. Nu hij het therapeutische effect van het werken als tuinder heeft leren kennen, en af en toe rondleidingen geeft, wil hij méér: „Mensen met psychische problemen begeleiden in de kas.” Als Guno Marengo een minder goede dag heeft, staat hij op, dankt God en vraagt Hem om kracht. En dan gaat hij naar de kas. Soms neemt hij zijn saxofoon mee. Hij gaat tussen de komkommers zitten en blaast zijn gedachten weg. „Hier ben ik een gelukkig mens.” 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/05/sopropo-en-gomawiri-gewoon-uit-almere-a4138221
2022-08-05||Opinie | Rusland vernietigt ook zichzelf|| Op 8 december 1991 besloten de Russische president Boris Jeltsin, de Oekraiense president Leonid Kravtsjoek en de Belarussische president Stanislav Sjoesjkevitsj op een landgoed in de moerassen van Belarus de Sovjet-Unie op te heffen. Nog vóór Michail Gorbatsjov, de president van de Sovjet-Unie, op de hoogte werd gesteld belde Jeltsin met George Bush, om hem gerust te stellen dat het einde van de USSR vreedzaam zou verlopen.  Laura Starink is oud-correspondent van NRC   in Moskou en mede-oprichter van denktank Raam op Rusland. De Amerikanen en Europeanen, overrompeld door alle omwentelingen sinds 1989, schrokken zich dood. Niemand had dit zien aankomen, niemand kon de consequenties overzien, iedereen vreesde voor oorlog. Gorbatsjov, de vader van al die revoluties, was van de ene op de andere dag ambteloos burger. Het is een bekend patroon: analisten, journalisten en beleidsmakers zien grote gebeurtenissen meestal niet aankomen. Ik herinner me hoe een buitenlandredacteur bij NRC Handelsblad met veertig jaar kennis van Oost-Europa niet kon geloven dat de Muur viel. Hij had het Warschaupact altijd als iets eeuwigs beschouwd.  Net zo verbluft was Europa toen Rusland op 24 februari 2022 Oekraïne binnenmarcheerde. Deze keer waren de Amerikanen de enigen die gewaarschuwd hadden. Ze werden weggezet als oorlogshitsers. Zo dom zou Poetin niet zijn, was de stille hoop en de communis opinio onder politici en specialisten.  Het was niet de laatste misrekening van dit jaar: de Oekraïners bleken te sterk, te verenigd en te moedig voor de Russische overrompeling. Gemotiveerde soldaten stonden tegenover een overmacht (van 1 op 10) aan gedesoriënteerd, ongemotiveerd en slecht opgeleid kanonnenvoer.  Deze keer was het ook Ruslands vergissing: de opvolgerstaat van de Sovjet-Unie had geen benul hoe het ‘broedervolk’ dat de Russen zo graag aan de borst zeggen te willen drukken zich de afgelopen dertig jaar had ontwikkeld. De Russische arrogantie liep stuk op de Oekraïense vastberadenheid. Rusland bleek ook nog eens te lijden aan een grote overschatting van het niveau van eigen leger en militaire top. Het werd een afgang. De Blitzkrieg werd dus snel ingeruild voor de tactiek van de verschroeide aarde die inmiddels tienduizenden doden heeft gekost en het vruchtbare Oekraïne en zijn steden in een desolaat maanlandschap aan het veranderen is.  Maar Rusland betaalt een hoge prijs: volgens de Amerikanen zijn er inmiddels 75.000 Russische soldaten gewond of gesneuveld, wat bij Poetin de nachtmerrie-achtige vraag moet oproepen of zijn land zich nog wel kan verdedigen tegen echte vijanden – gesteld natuurlijk dat de president op de hoogte wordt gehouden van de werkelijke verliezen op het slagveld.  Dat is het drama wat zich aan de oostflank van Europa afspeelt: Oekraïne wordt door een buitenlandse vijand met een grote numerieke overmacht met de grond gelijk gemaakt. Maar de incompetente en gewetenloze Russische politieke top is hard op weg het eigen land mee de afgrond in te sleuren. Geen enkel lid van de elite heeft zich nog gedistantieerd van deze zelfvernietiging. Is het angst of bewust wegkijken om geen verantwoordelijkheid te moeten dragen? De Russische variant van ‘Wir haben es nicht gewusst?’  Niet alleen het Russische leger wordt gedecimeerd, de sancties zullen op termijn verwoestende gevolgen hebben. Alleen al het herstel van de verliezen aan wapentuig gaat jaren duren. En de jonge, kritische, professionele  generatie neemt de benen, vooral naar Turkije, Georgië en Armenië. Wat achterblijft wordt geacht een autarkisch economisch model te omarmen dat Rusland de rest van de wereld moet helpen voorbijstreven. Zelfs de Chinezen trekken verbaasd hun wenkbrauwen op. Russische arrogantie liep stuk op de Oekraïense vastberadenheid Er zijn veel twijfels over de effectiviteit van de sancties. De hoge energieprijzen spekken de Russische schatkist en er zijn wrijvingen en meningsverschillen binnen Europa. Poetin maakt op het oog publicitair gesproken handig gebruik van zijn eigen misdrijven, zoals het lamleggen van de graanexport van Oekraïne.  Maar op 19 juli verscheen een diepgravend rapport van vijf onderzoekers van Yale University, dat een vernietigend oordeel velt over de economische toestand van Rusland. Volgens de auteurs klopt er niets van het narratief dat de Russische economie handig door de sancties heenzwijnt. Integendeel: zij noemen de gevolgen „catastrophically crippling”.  De conclusies: Rusland verliest zijn belangrijkste markten en Azië vangt dat maar ten dele op. De import is ingestort en steeds meer vitale onderdelen ontbreken op de Russische markt. Ook de binnenlandse productie is praktisch tot stilstand gekomen. Met het vertrek van rond de duizend buitenlandse bedrijven verliest Rusland ongeveer 40 procent van zijn bbp, aldus de auteurs.  Poetin probeert deze structurele zwakheden te verhullen met   „overduidelijk onhoudbare, dramatische fiscale en monetaire interventie”. En dus behoort de binnenlandse monetaire markt van Rusland nu tot de slechtst presterende van de hele wereld, terwijl de toegang tot de internationale kapitaalmarkt praktisch nihil is.  Zolang de westerse eenheid over de sancties blijft bestaan, concluderen de auteurs, is de Russische economie tot ‘vergetelheid’ gedoemd. Nu op de rem trappen door Rusland via onderhandelingen een adempauze te gunnen is dus dwaasheid. Dat Oekraine en Rusland tot een akkoord kunnen komen is trouwens zo goed als uitgesloten.  Dit alles doet denken aan de noodkreten over de ineenstorting van de Sovjet-economie die partijleider Gorbatsjov eind jaren tachtig  tot zijn perestrojka dwongen. Ook toen had niemand in het Westen door hoe slecht de USSR ervoor stond.   Intussen maken de Oekraïners zich op voor de herovering van Cherson en het zuiden van Oekraïne, om te voorkomen dat Rusland in september referenda gaat organiseren over aansluiting bij de Russische Federatie. De vastberadenheid van de Oekraïners wordt dagelijks gevoed door schokkende verslagen over Russische oorlogsmisdaden in Cherson, die het verzet tegen de bezetting moeten breken. Het laatste dieptepunt is de liquidatie van rond de vijftig Oekraïense krijgsgevangenen in het strafkamp van Olenivka in de Donbas.  Die annexatie mag niet plaatsvinden. Oekraïne heeft westerse wapens, financiën en standvastigheid nodig om de invasie te keren.   Nog steeds kan niemand zich voorstellen dat David Goliath kan verslaan, maar  dat wil niet zeggen dat Rusland niet opnieuw een reus op lemen voeten kan blijken te zijn. De Nederlandse regering moet Oekraïne dus na vijf maanden verwoestende oorlog onverkort blijven steunen tegen de Russische agressor.||https://www.nrc.nl//nieuws/2022/08/05/rusland-vernietigt-ook-zichzelf-a4138220
2022-08-05||Van Rembrandtschets naar de hel van vermaak||Langzame echtparen op het fietspad door de duinen tussen Katwijk en Scheveningen. ‘Tempo, oude knarren!’, denk je; mijn tijd! Vervolgens, als ze je heuvelopwaarts op hun e-bikes inhalen, het confronterende besef; daar recreëert mijn generatie. Vorige keer was ik hier onverwoestbaar veertien. Fietstrektocht middelbare school, etappe Zaanstad-Scheveningen. Nu ben ik stuitend moe en wie weet hoe de tijd dringt. Op mijn leeftijd had mijn moeder nog vier jaar. Ik was nooit in het buitenland geweest. Voor wie alleen de sloten en fabrieken van de Zaanstreek kende was het dit. Nog wedijvert de schoonheid van de Nederlandse kusten met het mooiste van mijn kijkersleven. Een dennenbosje steekt als inktvlek af bij bleekgroen golvend teletubbieland. Het duinzand marmert lichtende woestijnpatronen in het gras. De duindoornstruiken hebben het blauwgrijze patina van olijfbomen. In de duinpannen vennetjes en meertjes, onder de omfloerst zonnige hemel zilverblauw of naakt metaal. De medefietsers aan de horizon zijn de ruiters van Malevitsj’ Rode Cavalerie. Toen zag ik niks. Nu lees ik de natuur als een gezicht. Holland kan zoveel met weinig. Je ziet het informele samenspel van elementen, onaf maar toch volledig als een Rembrandtschets. Laan met ruisende bomen, trapje naar een uitkijkpost, de simpele genoegens. Niet zeggen dat het oorlog is. Een oorlogsvluchteling zegt het me met tienvoudige weemoed na. Wat de veertienjarige niet wist; het buitenland is een misverstand. Je zoekt het vreemde ver weg, terwijl het in ons is. In de diepte naast het fietspad strekt zich een surrealistische vlakte met wat koeien uit. Een ingemonteerd weiland, door een Dibbets of Teun Hocks als trompe l’oeil in het duinlandschap geperst.  Toen wij kinderen die schoonheid hadden ondergaan dachten de regelaars van school, die toen al wisten dat de jeugd zo kleurloos was als zij; nu snel die pubers amuseren. Bowlen in Scheveningen. Doodsbang was ik, neurotisch kind. Daar was alles wat ik thuis had leren haten. Friet, groepsgeest, speelhal, bowlen. Het was een winderige dag met harde regen, het bowlingparadijs een donker hol met fruitmachines en een bar. Op de baan moest je speciale schoenen aan die naar mens roken. Ik deed niet mee. Gillen kon niet, ik was weerloos. Ik liet mijn voeten in die walgelijke schoenen branden tot ik weer naar buiten mocht. Daar regende het voort. Op het strand sjokte Wim Kan, de beroemdste cabaretier van het land. De grapjas liet zich met een blik vol droefenis door ons herkennen. Ik begreep dat niet. Nu wel. Vandaag is het weer prachtig. Onder de zeehemel verbreedt de weg zich tot een heirbaan richting Scheveningen. Aan de einder schuift de eerste appartementenmuur voor het licht, flats voor mannen in Mercedessen en bazinnen van schoothondjes, uitbuikend van een kapsalon en foute handel. Op de boulevard is niets veranderd. De strandtenten heten Blue Lagoon en Atlantis. De restaurants zien eruit alsof ze er in 1979 ook al stonden, en zo is bijna alles hier. Een eetcafé heeft Fisch und Chips. De mall heet Palace Promenade, ‘shopping by the sea’. Er staat een Biro geparkeerd en er is sushi. Onder hetzelfde dak een casino tegenover de pizzaketen, alle treurnis broederlijk bijeen. Een van de ingangen van de Palace Promenade wordt bekleed met nieuw tapijt, zwart met een rode loper, Ahoy-bühne voor een gala van Lee Towers. Ik dacht trouwens dat ik hem zag lopen, maar ben zo vrij geweest het niet kapot te checken. Deze vermaaksuitdragerij laat zich niet anders samenvatten dan als permanente overwinning van het vastgoedproletariaat op de beschaving. Maar ergens in het holenstelsel van de Palace Promenade kun je nog altijd bowlen. Bij de toegang tot de binnenstraat een knalgeel Bob de Bouwer-treintje voor de kinderen. Daar is het, tegenover het roze Candy Palace. Voor de deur een historische kermisattractie, glazen kast vol miserabele surprises en een grijper, rechtstreeks uit mijn kindertijd. Binnen een grillrestaurant, ooit de bistro van rechts.  Dan begrijp ik hoe uniek dit landschap is. In een Teun Hocks-achtige bui heeft God het Scheveningen van 1979 uitgeknipt en op de Boulevard van nu geplakt. Wil je de seventies terug? Ziehier, wanhopig ongeschonden. In een strandtent stampt September van Earth, Wind and Fire, 1978. Moge dit Rijksmuseum van de kleine zonde nooit verloren gaan, al moet men ervan huilen. De droevige Wim Kan zag exact wat ik nu zie. De hel. ||https://www.nrc.nl//nieuws/2022/08/05/van-rembrandtschets-naar-de-hel-van-vermaak-a4138217
2022-08-05||Column | Dafne||Ik werd wakker van de vlinders. Met dichte ogen probeerde ik te bepalen waar ik was. Het bed was zacht, de kamer stil. Ik deed mijn ogen open en zag schemering. Geen vlinder te zien. Streken ze alleen maar langs het raam? Raakten ze vederlicht mijn gezicht? De kamer leek nog steeds met fladderen gevuld. Fladderen dat je soms voelt als de droom wijkt bij het ontwaken. Omdat je wat leuks gaat doen. Of op een bijzondere plek bent. Nu was het vooral dat laatste. Ik moest eruit, niet omdat het moest, maar omdat ik wilde. Op blote voeten door het natte gras, het ochtendgloren ruiken. De gangen van hotel Papendal zijn leeg. Iedereen slaapt nog. Alleen de atleten kijken langs me heen vanaf de muur. Femke Bol. Sjinkie Knegt. Anna van der Breggen. Sven Kramer. Epke Zonderland. Ik sluip naar buiten. De dag is onderweg. Geen wind. Wel vogels, en een eekhoorn. Ik loop, en hoewel ik het hier ken, wandel ik maar wat.  In de kuil ligt de atletiekbaan. Ik loop de trap af en stap het blauwe kunststof op. Geen mens te zien. Ik rol mijn voet van hak naar bal, balanceer even op mijn teen en zet mijn andere voet er dan naast. Het voelt grof en zacht tegelijk. Ik realiseer me dat ik al sinds het ontwaken aan Dafne Schippers denk. Hier liep ze, tot eind vorig jaar. Hier liep ze elke dag. Ik zet een stap, kijk naar beneden. Stond haar voet hier misschien eens, precies op deze plek? Kan bijna niet anders. Honderdduizend stappen van haar staan hier op deze baan. Ik denk aan haar omdat ik Dafne Schippers hier gisteren al zag. Ze hangt levensgroot in het restaurant van hotel Papendal. Ik wandel terug. De gang van het hotel geurt inmiddels naar ontbijt. Croissantjes, jus d’orange en verse koffie. Daar is ze, aan de muur. Haar rechterarm steekt in de lucht, de wijsvinger omhoog. Wereldkampioen 200 meter, Peking, 2015. Ze won daarvoor al zilver op de 100 meter sprint.  Die foto. Die tijd van euforie. Daar verlang ik naar terug. Niet per se voor mezelf, maar wel voor haar. Ik kan me niet voorstellen hoe het voor haar moet zijn die versie van zichzelf te moeten missen. Baalt ze wel eens van het pad dat ze heeft afgelegd? Explosiever leren starten – dat is eigenlijk nooit echt gelukt. Ze trainde er beestachtig hard op, maar kreeg telkens maar weer last van haar rug. Die verdomde rug.  Wat frustrerend moet dat zijn. Weten wat je kan, maar dat niet meer kunnen omdat je voor iets anders koos dat je nog meer zou moeten brengen – maar niet bracht. Ze zoekt nu een nieuwe weg, met gewichtheffen en boksen, om die rug  in het gareel te krijgen - het lukt maar niet. Ik ga zitten, met een broodje, koffie, en een ei. Ik blijf naar Dafne kijken. Volgende week zou ze er weer zijn, op het EK atletiek. Het voelde als een nieuw begin – voor mij dan toch. Ik hoop voor haar dat dat er ooit komt. Wat zou dat mooi zijn. Wakker worden van de vlinders. Vol verwachting van de dag. En dan rennen alsof 2015 nooit ten einde kwam.||https://www.nrc.nl//nieuws/2022/08/05/dafne-a4138216
2022-08-05||Konijn (m) met een hekel aan borstels||Van hele kleintjes tot Vlaamse reuzen van ruim zeven kilo, kortharigen en langharigen, bangepoeperds en lefkonijntjes. Dierenbeschermingscentrum Amersfoort heeft ze allemaal in de opvang. Byd, een pluizig exemplaar, is gevonden, in een doos op de Hoorneboegse Heide in Hilversum. Nu is hij een van de 99 konijnen waaraan ze   onderdak bieden. Nog niemand is naar hem komen kijken. Een toekomstig baasje moet een klein beetje weten wat een konijn als Byd nodig heeft. Want hoewel hij geen echte Teddy of Angora is, heeft zijn vacht wel wat onderhoud nodig. Af en toe zal er een borstel doorheen  moeten, om klitten of zelfs vilten te voorkomen. Maar van borstelen – en optillen – is hij niet echt gecharmeerd. Hij verzet zich dan ook flink, als locatiemanager Immy Kloet hem uit zijn hokje pakt. Boos trappelt hij met zijn grote achterpoten waarin, aan de armen van Kloet te zien, scherpe nageltjes verstopt zitten.  Het is niet gek dat hij zich zo verzet, zegt Kloet, die zich niet afgewezen voelt. „Een konijn is een prooidier, opgetild worden druist tegen zijn instinct in.” Dat instinct fluistert hem in dat hij altijd moet kunnen vluchten, en dat kan natuurlijk niet,  in een liefdevolle houdgreep met een kam in je haar.  Konijnen zijn helaas nog steeds een impulsaankoop, vertelt Kloet. Hoewel bij het aanschaffen van een konijn steeds betere voorlichting wordt gegeven, is het belangrijk om vooraf ook zelf goed te onderzoeken waar je aan begint. Op de site van de Dierenbescherming kan je met de Dier & Mens Wijzer testen of je een geschikte baas zou zijn voor een konijn (die test is er ook voor een cavia, kat, hond, vis, hamster, vogel of kip). Door vragen te beantwoorden over hoeveel ruimte je hebt, wie er voor gaat zorgen. En ook, heel belangrijk: is er gezelschap voor het konijn?  Want behalve een mens wil een konijn ook graag een  soortgenoot in de buurt hebben. Maar niet elk konijn kan met elk konijn. Het gebeurt dus regelmatig dat  in het opvangcentrum  speeddates worden gehouden. Ook nu staat in het personeelshok een ren met drie konijnen, om te kijken of ze bij elkaar passen. Er liggen er twee te kroelen, de  derde doet absoluut niet mee. „Je weet bij konijnen snel genoeg of het een match is of niet.” ||https://www.nrc.nl//nieuws/2022/08/05/konijn-m-met-een-hekel-aan-borstels-a4138215
2022-08-05||De monnik die met tienduizenden erwten de basis legde voor de genetica||‘Een tragische held”, noemt geneticus Peter van Dijk de monnik Gregor Johann Mendel (1822-1884). „Hij leefde in dezelfde tijd als Darwin, schreef artikelen die net zo baanbrekend waren. Maar zijn aantekeningen gingen verloren, en pas zestien jaar na zijn dood begonnen wetenschappers – onder wie de Nederlandse bioloog Hugo de Vries – zich voor zijn werk te interesseren. Tegenwoordig weten mensen hooguit dat Mendel ‘die monnik van de erwten’ was. Terwijl hij met zijn pionierende onderzoek aan de erwtenplant, Pisum sativum, in feite de grondlegger van de moderne genetica was.” Afgelopen maand, op 20 juli, zou Mendel zijn 200ste verjaardag hebben gevierd, maar in Nederland ging dat jubileum vrijwel geruisloos voorbij. „Wel was er in het Tsjechische Brno, een destijds Duitstalige enclave waar Mendel als Augustijner monnik in het klooster zat, een congres in zijn verjaardagsweek, waar we met Mendelkenners van over de hele wereld samenkwamen”, vertelt Van Dijk in zijn huiskamer in het Gelderse Renkum. We zitten aan de eettafel, onder een grote Ikea-lamp die oogt als een bol vol paardebloempluisjes – een verwijzing naar Van Dijks werk bij onderzoeksbedrijf KeyGene, waar hij zich richt op de genetica van paardebloemen. In zekere zin is het dankzij Mendel dat hij daar werkt.  Gregor Johann Mendel (1822-1884) zat als Augustijner monnik in het klooster in het Tsjechische Brno.  „Al sinds ik begin jaren zeventig over hem las in mijn middelbareschoolboek was ik door hem gefascineerd.” Later, tijdens zijn studie biologie in Groningen, koos hij bewust voor de richting populatiegenetica. „De exacte benadering van evolutionaire processen sprak me aan.” En inmiddels besteedt hij een groot deel van zijn vrije tijd aan wetenschapshistorisch onderzoek naar Mendel. Gregor Johann Mendel groeide op in een klein dorpje in Heinzendorf bij Odrau (nu het Tsjechische Hyncice), als zoon van een boer. Na het gymnasium ging hij in 1843 het klooster in – pas daar kreeg hij zijn naam ‘Gregor’. Van Dijk: „De abt van het klooster was Cyril Napp, een man met grote wetenschappelijke interesse. Zo was hij heel actief in het veredelen van schapenrassen. Al in 1837 had Napp zich afgevraagd wát er precies overerfde, en hoe. Dus het is aannemelijk dat hij Mendel aanmoedigde om zelf plantkundig onderzoek te doen.” Daar begon hij mee in de lente van 1854, toen hij 34 erwtenvariëteiten in de kloostertuin uitzaaide. Omdat er vrijwel geen aantekeningen bewaard zijn gebleven, zijn de meest wilde speculaties geopperd Gedurende tien jaar bestudeerde Mendel vervolgens tienduizenden nakomelingen van die erwten, en ontdekte zo hoe erfelijke eigenschappen werden overgedragen van ouderplant op nageslacht. Zo kwam hij onder andere met de begrippen ‘dominant’ en ‘recessief’. Als je twee ouderplanten die op één kenmerk van elkaar verschillen – bijvoorbeeld de bloemkleur: paars of wit – met elkaar kruist, dan zullen alle nakomelingen eruitzien als de ene ouder met de dominante kleur, in dit geval paars. Maar als je die planten vervolgens met elkaar kruist, dan zal een kwart van hun nageslacht de witte kleur krijgen van de ‘recessieve’ ouder uit de eerste generatie, zogeheten uitsplitsing. Genetische wetten die voor alle organismen gelden – al sprak Mendel zelf niet van genen maar van ‘elementen’. Over Mendels onderzoek bestaan veel misverstanden, vertelt Van Dijk. „Omdat er vrijwel geen aantekeningen bewaard zijn gebleven, zijn de meest wilde speculaties geopperd. Dat Mendel een vooraf ontwikkelde theorie wilde testen, of juist dat hij eigenlijk helemaal niet geïnteresseerd was in overerving.” Dat wat wél bekend was over zijn onderzoek, kwam hoofdzakelijk uit een artikel uit 1866, de weergave van twee lezingen die hij het jaar ervoor bij de natuurwetenschappelijke vereniging in Brno had gegeven, en uit een handvol brieven aan een bevriende hoogleraar plantkunde, Carl Nägeli. Ook waren er twee korte verhandelingen uit 1851 en 1853, waarin hij waarschuwde voor de gevolgen van vraatschade aan planten door de radijsmot en de erwtenkever. Onlangs ontdekte Van Dijk, samen met de Britse erwtenonderzoeker Noel Ellis, een nieuwe bron van informatie: twee gedigitaliseerde krantenartikelen uit 1861, toen Mendel volop bezig was met zijn onderzoek. „We hebben die stukken uit het Duits naar het Engels vertaald, en daarin wordt hij als plantenveredelaar omschreven, met als doel betere groentegewassen te ontwikkelen. Mede dankzij die krantenartikelen hebben we ontdekt dat Mendel zijn werk weliswaar begon met de doelmatige, toegepaste blik van een plantenveredelaar – denk aan die publicaties over vraatschade – maar dat hij geleidelijk steeds meer interesse kreeg voor de onderliggende biologische processen.” Tot aan zijn dood was hij verwikkeld in een conflict met de overheid Zo verdiepte Mendel zich in het belang van geslachtscellen voor voortplanting. Hij sprak erover in zijn lezingen in 1865, en schreef erover aan Nägeli. „Met die inzichten in overerving en celbiologie was hij zijn tijd ver vooruit.” Waarin hij ook verrassend modern was, aldus Van Dijk en Ellis in een recente publicatie in Nature Genetics, was in het schrijven van wetenschappelijke artikelen. „Hij beschreef in toegankelijke taal hoe hij zorgde voor de integriteit van zijn experimenten, bijvoorbeeld door te zorgen dat er geen ongewenste bestuiving door de wind of door insecten kon plaatsvinden, en eindigt zijn artikel met een discussie waarin hij ook mogelijke valkuilen en thema’s voor vervolgonderzoek aanstipt.” Ook benadrukt hij dat het goed zou zijn om de experimenten te herhalen, om fouten uit te sluiten. „Ik ben regelmatig reviewer van hedendaagse wetenschappelijke artikelen en die van Mendel zouden qua zorgvuldigheid en opbouw goed door het reviewproces heen komen. Wat dat betreft vind ik Darwin een veel mindere schrijver. Die was heel breedsprakig en kabbelt maar door.” Dat Mendel bij zijn experimenten uitgerekend voor erwten koos is goed te verklaren, zegt Van Dijk. „Allereerst was het een voedzaam gewas, wat vanuit toegepast opzicht interessant was. Mendel werkte om die reden bijvoorbeeld ook met komkommers.” Zelf verklaarde hij bovendien in zijn publicaties dat hij met erwtenplanten werkte omdat de meeldraden daarvan makkelijk te verwijderen waren tijdens kruisingen en omdat de planten weinig te duchten hadden van ‘vreemd stuifmeel’ van andere planten. Een andere soort waarmee Mendel een tijdlang experimenteerde was havikskruid. „Uit de brieven aan Nägeli blijkt dat hij op zoek was naar een gewas dat niet op dezelfde manier overerfde als de erwtenplant. Dat bleek bij havikskruid het geval: die soort splitst niet uit. Destijds wist Mendel niet hoe dat kwam, maar inmiddels weten we dat er bij havikskruid vaak sprake isvan apomixis: maagdelijke voortplanting door middel van zaad. Nakomelingen zijn dan in feite klonen van hun ouderplanten.” Toevallig is daar ook bij paardebloemen sprake van. „Zo overlapt mijn onderzoeksgebied een beetje met dat van Mendel.” Mendel zou dan ook zeker geïnteresseerd zijn in hedendaagse genetica, denkt Van Dijk. „Recentelijk hebben we apomixis-genen in paardenbloem en havikskruid geïdentificeerd en daaruit afgeleid hoe de genen werken.” Als monnik was Mendel sowieso behoorlijk ruimdenkend, zegt Van Dijk. Hij volgde Cyril Napp op als abt van het klooster en stemde toen voor een Duitse liberale partij. „Dat was als hoge geestelijke eigenlijk not done, je moest conservatief stemmen.” Ook was hij koppig. „Tot aan zijn dood was hij verwikkeld in een conflict met de overheid, omdat het klooster een belasting moest betalen die volgens hem onzin was. Elk jaar diende hij opnieuw een bezwaarschrift in.” Zulke vasthoudendheid kwam hem in zijn wetenschappelijke werk goed van pas. „Maar toen hij eenmaal abt was, had hij veel te weinig tijd voor wetenschap. Daar beklaagde hij zich weleens over in brieven aan Nägeli.” Toch bleef Mendel altijd een brede interesse houden. Zo reisde hij in 1862 per trein via Parijs naar Londen om daar de wereldtentoonstelling te bezoeken. Ook hield hij zich bezig met meteorologie en was hij werkzaam als imker. „En hij was gefascineerd door patronen. Zo vertelde een onderzoeker op het congres in Brno dat Mendel altijd zijn verjaardag vierde op 22 juli in plaats van op zijn officiële geboortedatum 20 juli, omdat dat een mooie symmetrie opleverde. 22-7-1822, wat hij dan ook wel noteerde als 22-88-22, omdat je de 7 en de 1 bij elkaar kon optellen. De spreker op het congres herleidde dat zelfs tot de verhouding 1:4:1, een uitsplitsingsratio die ook veel in Mendels onderzoek naar voren kwam. Zijn interesse in wetmatigheden kwam dus zelfs buiten de plantkunde terug.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/05/de-monnik-die-met-tienduizenden-erwten-de-basis-legde-voor-de-genetica-a4138213
2022-08-05||IJzerregens en snoeiharde stormen: op verre planeten is het weer vaak onmogelijk||In de ochtend breekt de zon door en het wordt zo’n 2.400 graden Celsius. Het blijft overal droog. In de avond neemt de bewolking geleidelijk toe en is er kans op een bui van gesmolten ijzer, gepaard met windstoten van 11.800 kilometer per uur. Zo zou een weerbericht eruit zien op WASP-76b, een planeet in een ander zonnestelsel, hier ongeveer zeshonderd lichtjaar vandaan. De studie van het weer is een wetenschap op zich, maar de weergoden hebben ook invloed op tal van andere vakgebieden. Het universum kent talloze planeten met onleefbare hoosbuien. Zo regent het op WASP-76b dus vermoedelijk ijzer. En ook dichterbij, in ons eigen zonnestelsel, is het weer niet overal prettig. Onze kosmische buurvrouw Venus heeft giftige zwavelwolken en Mars is soms weken compleet gehuld in een enorme stofstorm. Hoe ‘normaal’ is ons weer op aarde? We hebben regen en sneeuw van water, een aangename gemiddelde temperatuur van rond de 15°C en in Nederland een gemiddelde windsnelheid van nog geen 20 kilometer per uur? Is dat een uitzondering? Om die vraag te beantwoorden, doen wetenschappers berekeningen en metingen aan planeten buiten ons zonnestelsel, zogenoemde exoplaneten. Yamila Miguel, exoplaneetonderzoeker bij Netherlands Institute for Space Research (SRON) in Leiden: „Maar hoe verder we kijken, hoe raarder weer we zien.” Bij SRON hangen meters grote modelsatellieten aan het plafond. Het aluminiumfolie erop weerkaatst de binnenvallende ochtendzon. Michiel Min, collega van Miguel, stapt zijn kantoor binnen. Op zijn bureau staat een model van Jupiter, ter grootte van een voetbal. „De natuurkunde achter weer werkt op iedere planeet hetzelfde. Er moet variëteit zijn, een verschil in temperatuur, waardoor de lucht gaat circuleren. Daardoor kunnen regencycli ontstaan. Als het lokaal opwarmt, beginnen vaste of vloeibare stoffen te verdampen en ontstaan er wolken. Hier op aarde is dat water. Wanneer de wolk weer afkoelt, condenseert die damp en ontstaan er vloeibare druppels. Als ze zwaar genoeg zijn, regenen die weer naar beneden. Zo ontstaat er een weercyclus. Maar of dat dan van water is, of iets anders, hangt af van de druk en temperatuur op de planeet. Ieder materiaal heeft zijn eigen temperaturen waarbij het verdampt en condenseert. Dat is het basisidee.” We snappen nog niet waarom sommige tornado’s klein blijven terwijl andere uitgroeien tot enorme stofstormen Daphne Stam planeetonderzoeker Hoewel wetenschappers de natuurkunde van weer begrijpen, zijn er toch raadselachtige weersfenomenen op onze buurplaneten. Wetenschappers hebben wel een redelijk beeld van het weer op Mars, dankzij onbemande ruimtesondes. De rode planeet heeft dunne wolken van waterijs, maar geen waterregen. Er zijn, net als op aarde, vier seizoenen. In de winter hangen er wolken van bevroren koolstofdioxide in de lucht. „De atmosfeer van Mars bestaat grotendeels uit CO2 en in de winter koelt het zo sterk af, dat CO2-gas bevriest”, zegt planeetonderzoeker Daphne Stam van de TU Delft via de telefoon. „Bevroren CO2 valt dan als droge sneeuw op het oppervlak.” In de lente ontstaan er door opwarming stoftornado’s. „We snappen nog niet waarom sommige tornado’s klein blijven terwijl andere uitgroeien tot enorme stofstormen die de hele planeet weken kunnen omhullen. Die grote zijn zelfs zichtbaar met telescopen vanaf aarde. Mars ziet er dan uit als een egaal rozerood bolletje zonder de gebruikelijke donkere oppervlaktevlekken.” Een ander groot raadsel: hoe kan het dat Venus zulk hels weer heeft? Aarde en Venus zijn ongeveer vier en een half miljard jaar geleden dicht bij elkaar geboren in dezelfde gas- en stofschijf die om de jonge zon draaide, waardoor ze uit bijna hetzelfde materiaal bestaan. Ook zijn ze bijna even groot. „Hoewel Venus dichter bij de zon staat en dus meer licht ontvangt, dachten wetenschapperss lang dat het weer op aarde en Venus op elkaar zouden lijken. Maar dat is dus niet zo.” Venus heeft een dikke CO2 atmosfeer met een extreem broeikaseffect en wolken die voor 75 procent uit giftig zwavelzuur bestaan. De wolkendeken houdt de warmte vast, waardoor het overal bijna 500 graden Celsius is. „Het Venus-oppervlak is zelfs heter dan dat van Mercurius, die het dichtste bij de zon staat. Ook waaien de wolken supersnel om Venus heen, wat geen weermodel nog heeft kunnen verklaren.” In Leiden bij SRON pakt Min pen en papier om uit te leggen hoe wetenschappers het weer op exoplaneten onderzoeken. „Nu gebruiken we modelberekeningen en, als het signaal sterk genoeg is, waarnemingen van ruimtetelescoop Hubble.” Hij tekent een grote cirkel met daarvoor een kleinere cirkel. „Kijk, dit grote rondje is een ster en daaromheen draait een exoplaneet. Wanneer de planeet – gezien vanuit de aarde – voor zijn moederster langstrekt, sijpelt er een beetje sterlicht door de atmosfeer van de exoplaneet naar de aarde. Dat licht kunnen we met Hubble opvangen.” Maar als de planeet recht voor de ster staat, kijken astronomen altijd tegen de nachtkant aan, de kant van die van de ster af staat. Om het weer af te lezen, kijken ze naar het verschil in de atmosfeer tussen de ochtend- en avondkant van de exoplaneet. „Wanneer de planeet, vanuit ons gezien, net voor zijn ster langs begint te bewegen, kijken we naar de atmosfeer aan de ochtendkant ervan. Als hij rechts bijna weer verdwijnt, naar de avondkant.” „Kijk.” Min opent zijn laptop. Op zijn scherm staan een aantal gekleurde lijnen met pieken en dalen. Daarboven staat ‘HD 189733b’. Dat is een gigantische gasachtige exoplaneet op 63 lichtjaar afstand van de aarde. „Dit zijn onze modelsimulaties in het verschil tussen een lichtsignaal van de atmosfeer van de avond- en de ochtendkant.” Voor deze planeet hebben onderzoekers nog geen waarnemingen waarop ze het verschil in ochtendkant en avondkant kunnen zien. De pas gelanceerde ruimtetelescoop James Webb moet die opnames later dit jaar gaan maken. „Tot die tijd hebben we voor deze planeet dus alleen modelstudies van hoe we verwachten dat die waarnemingen eruit gaan zien.” Of het er glas of kristal regent, weten we pas over een paar maanden Michiel Min astronoom Op de grafieken is te zien dat iets in de avondkant het sterlicht blokkeert. Dat zijn wolken. Aan de ochtendkant zijn die wolken verdwenen. Dat wijst erop dat de wolken condenseren en uitregenen in de nacht.” Om erachter te komen wát er regent, bouwde Min met zijn collega’s een ander model, een wolkvormingsmodel. Dat model is vergelijkbaar met de modellen die meteorologen voor de aarde gebruiken, maar dan minder gedetailleerd. „We kennen de chemische samenstelling van de planeet en de omstandigheden.” Aan de dagkant van de planeet wordt het zo’n 930°C. Hij staat slechts vijf miljoen kilometer verwijderd van zijn moederster. Dat is twintig keer zo dicht bij als de aarde van de zon staat.  Bovendien is altijd dezelfde kant naar de zon gericht. Hierdoor is het op een helft altijd dag, waar het nóóit afkoelt. En de nachtkant warmt nooit op, daar is het zo’n 260°C koeler dan aan de dagkant. „Met het model berekenen we hoe die chemische elementen zich gedragen onder dit temperatuurverschil.” En wat blijkt? Het regent vermoedelijk glas of kristal. „Aan de dagkant is het warm genoeg voor silicaatdeeltjes op de planeet om te verdampen en wolken te vormen. Aan de nachtkant is het koud genoeg voor de deeltjes om uit te regenen. Condenserende silicaatdeeltjes kunnen glas of kristal vormen, afhankelijk van hoe snel dat condenseren gaat.” De bevindingen van de modelstudie komen overeen met eerdere waarnemingen. Ruimtetelescoop Hubble zag in 2013 al dat de planeet een azuurblauwe kleur heeft. Glasdeeltjes weerkaatsen blauw licht en zouden de planeet zijn kleur kunnen geven. Min: „Of het er glas of kristal regent, weten we pas over een paar maanden zeker met de waarnemingen van James Webb.” Uit de berekeningen van Min en zijn collega’s volgt dat de kristal- of glasdeeltjes uitregenen wanneer ze één tot vijf millimeter groot zijn. „De grootte hangt ervan af hoe zwaar de druppels moeten zijn om uit te vallen en dat hangt er weer van af hoe bewegelijk de atmosfeer is. Hoe meer beweging, hoe langer ze blijven hangen.” Hete exoplaneten zijn veel makkelijker te vinden Yamila Miguel astronoom En er is meer aan de hand. Door het grote temperatuurverschil tussen de dag- en nachtkant waait het op HD 189733b zo’n 7.000 tot 8.000 km/u. Ter vergelijking, de hardste wind op aarde ooit gemeten was 408 km/u . Door de harde wind vallen de druppels vermoedelijk niet recht naar beneden, maar bijna horizontaal. Diezelfde winden stuwen de silicaatwolken van de dagkant naar de nachtkant. En wat regent het op een planeet die nóg heter is? In 2016 ontdekte Don Pollacco van Warwick University met zijn team exoplaneet WASP-76b. Deze gasreus is bijna twee keer zo groot als Jupiter en cirkelt zo’n 640 lichtjaar hier vandaan om zijn moederster. Ook deze planeet heeft altijd dezelfde kant naar de ster gericht. Dat en de korte afstand tot zijn moederster zorgen ervoor dat het er ziedend heet is: zo’n 2.400°C aan de dagkant. In 2020 zag David Ehrenreich van de Universiteit van Genève met de Europese Very Large Telescope in Chili wolken van ijzerdamp aan de avondkant van de planeet. Die wolken waren weer verdwenen aan de ochtendkant. Exoplaneetonderzoeker Ignas Snellen van de Universiteit Leiden zegt telefonisch: „De meest logische verklaring is dat ijzerdamp aan de nachtkant, waar het zo’n 1.000°C koeler is, condenseert en uitregent. Dat moeten echt helse ijzerhoosbuien zijn. De wind raast hier vermoedelijk met 18.000 kilometer per uur.” Tot nu toe hebben astronomen geen enkele andere planeet gevonden met weer zoals op aarde, maar dat heeft een reden. Op het bureau van Mins collega Yamila Miguel staat een tissue box met sterrenprint en in haar kast staat een Lego-set van Women in Science. „We krijgen een vertekend beeld door de huidige technologie waarmee we naar exoplaneten zoeken. Daarmee vinden we geen koude exoplaneten zoals aarde, maar alleen hete, helse planeten zoals Venus en extremer.” Dat zit zo: „Het rondje van planeten die dichter om hun zon cirkelen, en dus heet zijn, is korter en beweegt dus vaker voor zijn moederster langs dan een planeet die ver van zijn moederster staat. Hete exoplaneten zijn dus veel makkelijker te vinden.” Wél is er dichter bij huis een koude plek met een hard oppervlak waarop mogelijk iets vloeibaars neerregent, zoals op aarde. Dat is Titan, de grootste maan van Saturnus. Stam vanuit Delft: „Het is de enig bekende maan met een échte, mistige atmosfeer: die is zelfs anderhalf maal dikker dan die van de aarde.” Titan heeft een temperatuur van 197 graden onder nul en de lucht is gevuld met dichte, oranjekleurige nevels en wolken van methaan en ethaan. Sinds 2004, toen ruimtemissie Cassini met radarapparatuur door de nevels heen kon kijken, is bekend dat bij Titans noordpool meren van vloeibaar methaan en ethaan liggen. „Door de lage temperaturen op Titan is het aanwezige water harder dan rotsen, maar stoffen als methaan en ethaan zijn onder die temperatuur wel vloeibaar, kunnen verdampen, condenseren tot cumuluswolken en weer neerslaan. Maar het is nog niet zeker of dat condenseren gebeurt zoals condens of in de vorm van regendruppels.” Maar regent het ergens water? Miguel: „Water is niet uniek. Er zijn minstens vijftien exoplaneten gevonden met waterdamp in de atmosfeer Min: „En puur op basis van kansbereking zou je verwachten dat ergens in het heelal de omstandigheden wel zo moeten zijn dat de temperaturen het water kunnen laten condenseren en weer verdampen, waardoor het een regencyclus van water krijgt. Naar schatting bevat alleen de Melkweg al honderden miljarden sterren. En iedere ster heeft minstens één planeet.” Snellen: „De aarde is voorlopig de enige planeet die we kennen met leefbaar weer.”||https://www.nrc.nl//nieuws/2022/08/05/ijzerregens-en-snoeiharde-stormen-op-verre-planeten-is-het-weer-vaak-onmogelijk-a4138212
2022-08-05||Aanstekelijk plezier op een bootje, en de wanhoop van een meisje dat niet kan praten||Is het heel erg als ik zeg dat ik Denkend aan Holland donderdagavond best leuk vond? Dat ik zelfs drie keer hardop heb gelachen om de grappen die André van Duin bijna dwangmatig lijkt te maken. Want laten we eerlijk zijn, het is een intens tuttig programma. Janny van der Heijden en André van Duin kennen elkaar van het programma Heel Holland bakt, zij is jurylid, hij presentator en nu zijn ze „bakvrienden”. Dit is de vierde zomer dat ze samen in een bootje stappen om door Nederland te varen.  Dit seizoen begonnen ze in Leiden om via de Vliet, het Rapenburg  door  de Oude en Nieuwe Rijn te varen. Over de Kagerplassen met als eindbestemming Katwijk aan Zee. Een middelbaar ‘echtpaar’ op een bootje, haar hondje Naan is ook mee, en dan zogenaamd spontaan onderweg Hollandse hoogtepunten tegenkomen. Een haringkar. Een draaiorgel. Veel molens. Een jeneverboom. Waarom is dat tóch leuk?  Om te beginnen door de onafgebroken stroom gebbetjes  van André van Duin, die grappiger worden naarmate hij ze vaker herhaalt. Steeds eerst het hondje van boord tillen, weglopen en zeggen ‘juffrouw Janny redt zich wel’.  En zij die daar om blijft schateren, zoals dat alleen gebeurt in een prettig huwelijk.  Hun  volstrekt vredige manier van plezier hebben is aanstekelijk. De vriendelijkheid waarmee ze   haringboer Abdullah bejegenen, die hen net zo makkelijk dolt als zij hem. De blije verbazing  waarmee ze vaststellen dat alle molenaarsleerlingen meisjes zijn. De belangstelling waarmee ze de ‘vondst van de week’ bekijken van Auke-Florian en Liselotte die de Leidse grachten schoon scheppen. Een ongeopend condoom en een aangebroken strip van de morning-afterpil. Janny van der Heijden wijst meteen naar de slippers die er, toevallig, bij in de buurt staan. „Een slippertje.”   Oké, ik houd erover op. De avond bracht ook wanhoop, met de documentaire Elin bij KRO-NCRV. Ouders Marie-José en Patrick kregen een tweeling. Zestien weken te vroeg geboren. De moeder vertelt dat de artsen vroegen wat zij wilden dat er gebeurde met de meisjes. In leven houden? De ouders vonden het een onmogelijke vraag, de artsen besloten voor hen. Waarom wordt dit zo vroeg in de documentaire gemeld? Is dat misschien toch om voor te zijn dat de kijker denkt: je hebt hier toch zelf voor gekozen? Dochter Bente woog 840 gram bij de geboorte, zij kon veel eerder uit de couveuse en is een gezonde 11-jarige. Haar zusje Elin bleef acht maanden in de couveuse en is meervoudig gehandicapt en slechthorend. Voor beide meisjes bloedt je hart. Voor Elin die van alles wil zeggen, maar dat niet kan omdat ze geen controle heeft over haar spieren. Alleen haar tong kan ze autonoom besturen, en alleen haar moeder verstaat (meestal) de klanken die ze  uitstoot. Voor Bente, omdat ze van alles kán zeggen, maar het wijselijk niet doet. Haar ouders willen wel luisteren, maar het lukt vaak niet. Communicatie is het sleutelwoord in deze film van Walther Grotenhuis en Cinta Forger. Ze volgden het gezin vier jaar in hun zoektocht naar een spraakcomputer die Elin kan bedienen door te klikken met haar tong. Twee keer onder narcose om haar een speciaal bitje aan te meten met een knopje dat ze bedienen kan. Moeder die met gevaar voor eigen vingers de tong van Elin probeert te sturen. Vader die er alleen al benauwd van wordt door naar het gehannes te kijken.  Het werkt niet. Een nieuwe computer, met een andere bediening dan maar. Tegen die tijd begrijp je de vreugde van de ouders als Elin de computer zelf een aardbeienijsje kan laten bestellen. Je kan zo wel optekenen wat de reacties zullen zijn op deze film. Moedige mensen. Dapper. Hartjes. #Alleen maar liefde. Volhouders. Allemaal waar. Maar het is niet alsof deze ouders een keuze hebben. Ze zijn hun dochters handen, voeten, hoofd  en gedachten. Zolang zij leeft, zijn zij haar tolk.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/05/aanstekelijk-plezier-op-een-bootje-en-de-wanhoop-van-een-meisje-dat-niet-kan-praten-a4138210
2022-08-05||Zeker 13 doden en tientallen gewonden bij brand in Thaise nachtclub||Bij een brand in een nachtclub in Thailand zijn vrijdag ten minste dertien mensen omgekomen en 35 personen gewond geraakt. Dat bevestigen de autoriteiten aan internationale media. De oorzaak van de brand is nog niet bekend.  Het vuur in de nachtclub Mountain B in de Oost-Thaise provincie Chonburi, op zo’n 180 kilometer van hoofdstad Bangkok, ontstond rond 01.00 uur. Volgens persbureau Reuters is op beelden te zien dat mensen uit de club rennen terwijl brandweerlieden de brand proberen te blussen en slachtoffers zoeken. Alle doden zijn inmiddels geïdentificeerd. Volgens de hulpdiensten verkeren veertien slachtoffers in kritieke toestand. Een getuige die in de nachtclub was toen de brand uitbrak, zegt tegen lokale media dat er vlammen boven het podium uitkwamen toen een zanger aan het optreden was.  De Thaise premier Prayuth Chan-ocha heeft zijn steun betuigd aan nabestaanden van de slachtoffers en riep uitgaansgelegenheden door het hele land op om hun nooduitgangen en veiligheidsmaatregelen te controleren. Het incident gebeurt dertien jaar na de dodelijke brand op een nieuwjaarsfeest in de nachtclub Santika in Bangkok, waarbij 66 mensen om het leven kwamen en ruim 200 gewonden vielen. Onderzoeken naar die brand onthulden een lakse houding ten opzichte van de veiligheid op uitgaansgelegenheden. ||https://www.nrc.nl//nieuws/2022/08/05/zeker-13-doden-en-tientallen-gewonden-bij-brand-in-thaise-nachtclub-a4138209
2022-08-05||Zelensky haalt uit naar Amnesty International na kritisch rapport||De Oekraïense president Volodymyr Zelensky heeft donderdagavond kritiek geuit op Amnesty International, nadat de mensenrechtenorganisatie een dag eerder stelde dat de gevechtstechnieken van de Oekraïense krijgsmacht de eigen burgers in gevaar brengen. Daarmee zou Kiev het internationaal humanitair recht schenden. Volgens Zelensky probeert Amnesty hiermee „amnestie te verlenen aan de terroristische staat” Rusland. In zijn dagelijkse videoboodschap zei de president verder dat de mensenrechtenorganisatie „de verantwoordelijkheden overhevelt van de agressor naar het slachtoffer” en zei de bevindingen niet te tolereren. Hij noemde de aanval op Oekraïne „onrechtvaardig en terroristisch”. „Stop met het creëren van deze onjuiste realiteit waarin iedereen een beetje schuldig is en begin met het systematisch berichten van de waarheid over waar Rusland vandaag werkelijk voor staat”. Eerder op donderdag had de Oekraïense minister van Buitenlandse Zaken Dmytro Koeleba al gezegd „woedend” te zijn vanwege het rapport van Amnesty, dat hij als „oneerlijk” bestempelde. Ook hij betichtte de ngo van het „creëren van een valse vergelijking tussen [...] een land dat honderden en duizenden burgers, steden en gebieden vernietigt en een land dat zichzelf wanhopig verdedigt”. Amnesty onderzocht over een periode van vier maanden de Oekraïense gevechtstechnieken. De krijgsmacht voert geregeld aanvallen uit vanaf civiele locaties als woonwijken en dorpen en zou wapensystemen hebben geplaatst in ziekenhuizen en scholen. Daardoor zouden dit militaire doelen worden. Amnesty schreef wel dat de Oekraïense methoden „op geen enkele manier de willekeurige Russische aanvallen” op Oekraïense burgers rechtvaardigen.||https://www.nrc.nl//nieuws/2022/08/05/zelensky-haalt-uit-naar-amnesty-international-na-kritisch-rapport-a4138208
2022-08-05||Het geheim van Shakespeare: niemand ontloopt het noodlot||In deze aflevering van de zomerreeks duiken we in Shakespeares tragedies. Othello gaat ten onder aan zijn jaloezie, Romeo en Juliet plegen zelfmoord, King Lear wordt gek. Niemand ontloopt het noodlot. Joyce Roodnat heeft de tragedies als theaterrecensent in eindeloos veel bewerkingen gezien. Ze gaat met Michel Krielaars in gesprek over de kracht van deze stukken, de rol van de vrouwen, en haar theorie dat ze eigenlijk allemaal over de liefde gaan. ||https://www.nrc.nl//nieuws/2022/08/05/het-geheim-van-shakespeare-niemand-ontloopt-het-noodlot-a4138207
2022-08-05||Hoe de Turkse topspits Burak Yilmaz naar Fortuna Sittard kwam||Landskampioen Ajax gaf deze zomer in een paar weken tijd maar liefst ruim 83 miljoen euro uit op de transfermarkt. En ook PSV en Feyenoord toonden zich slagvaardig.   Maar de grootste verrassing van de Eredivisie kwam deze transferzomer van Fortuna Sittard. De kleine Limburgse club strikte de Turkse topspits op leeftijd Burak Yilmaz (37). Hoe kreeg de  club - die vorig jaar het kleinste budget van de Eredivisie had en onder verscherpt financieel toezicht staat van de KNVB - dat voor elkaar, vroegen voetballiefhebbers zich af.  Een grote rol  speelde Fortuna-voorzitter en landgenoot Isitan Gün. Gün kende Yilmaz nog van zijn tijd als bestuurslid van de Turkse topclub Galatasaray. Misschien nog wel belangrijker was  Güns rechterhand: de   eveneens Turkse  Ogan Tarhan. Ook hij is een bekende van Yilmaz. Tarhan behartigde in het verleden met zijn spelersagentschap de belangen van de spits. De twee raakten bovendien goed bevriend. Door de aanwezigheid van Tarhan en voorzitter Gün  volgde Yilmaz Fortuna  al langere tijd  op de voet. Toen de club zich op de laatste speeldag van het afgelopen seizoen veilig speelde, juichte Yilmaz net zo hard, zo vertelde Gün in de podcast The Home of Football. Zonder zijn twee landgenoten „had  Burak hier nooit gespeeld”, zegt Sjoerd Ars, technisch manager van de club. Ars, die zelf twee jaar in Turkije voetbalde, leerde Yilmaz kennen via Tarhan. De afgelopen jaren videobelden Ars en Yilmaz regelmatig, om „als spitsen onder elkaar” over voetbal te praten.  Gekscherend had Ars, net als  Gün en  Tarhan, ook al wel eens gezegd dat Yilmaz voor Fortuna moest komen spelen.  Aan het eind van vorig seizoen, toen het contract van de spits met de Franse club Lille afliep, bleek dat opeens een serieuze optie. Volgens Ars heeft Fortuna Yilmaz overtuigd met „het totaalplaatje”: een ambitieuze club met bekenden, waar hij ook kan werken aan zijn carrière na het voetballen. Yilmaz tekende een contract voor vijf jaar in Sittard. Na twee seizoenen als speler, zal hij binnen de club de mogelijkheid krijgen om aan een trainers- of bestuurscarrière te werken. Fortuna Sittard heeft hoge verwachtingen van dit seizoen. Na vier jaar in de Eredivisie en drie nipte handhavingen is het tijd voor „een volgende fase”, zo klinkt het binnen de club. Met een versterkte selectie hoopt Fortuna zich dit seizoen eenvoudiger te handhaven op het hoogste niveau, en misschien wel mee te draaien in de middenmoot.  Naast Yilmaz bond de club onder anderen de Turkse middenvelder Dogan Erdogan van Gaziantep FK en aanvaller Inigo Córdoba van Athletic Bilbao aan zich. De Braziliaanse verdediger Rodrigo Guth kwam over van Atalanta Bergamo. Een belangrijke rol in de groeiplannen van Fortuna spelen de Turks-Nederlandse ondernemers Atilla Aytekin en Umut Akpinar van het game- en advertentiebedrijf Azerion, dat sinds februari beursgenoteerd is. Vorig jaar namen Aytekin en Akpinar met een private holding een belang van 20 procent in de aandelen van Fortuna Sittard, en momenteel ligt er een voorstel voor een meerderheidsbelang ter goedkeuring bij de KNVB.  Door het instappen van de ondernemers is de begroting dit seizoen  omhoog gegaan, van 7,5 naar zeker 9 miljoen euro volgens een woordvoerder van Fortuna, waarvan het spelersbudget „een aanzienlijk deel” vormt.  Hoeveel Yilmaz gaat verdienen wordt niet bekendgemaakt.  Daarbij  wist de club grotere sponsoren aan zich te binden, zoals de nieuwe hoofdsponsor BetCity, en nam de horeca in eigen beheer. Volgens Aytekin hebben het privé-geld dat hij en zijn zakenpartner in de club hebben gestoken, in combinatie met de grotere sponsoren, de transfer mogelijk gemaakt. Het vijfjarige contract  was ook een belangrijke factor, stelt  hij. „Met zo’n vijfjarenplan kun je iemand als Burak, die ook voor een of twee jaar in het Midden-Oosten had kunnen gaan spelen, interesseren.” Fortuna hoopt niet alleen sportief, maar ook commercieel van de komst van Yilmaz te profiteren, onder meer door grote Turkse gemeenschappen uit steden als Düsseldorf en Köln voor de club te interesseren.  De club verkocht tot dusverre  een recordaantal van 5.500 seizoenkaarten, ruim duizend meer dan een jaar eerder. Maar het aantal seizoenkaarthouders met een Turkse achtergrond is  „minimaal”. zegt de persvoorlichter. Toch heeft Yilmaz ontegenzeggelijk iets teweeg gebracht bij Fortuna-fans in Sittard. „Hij is de beste Turkse speler aller tijden”, aldus een jonge fan aan de hand van haar ouders op de Fortuna fandag, afgelopen zaterdag. Ze is net als velen in het groen-gele shirt gestoken van Fortuna, met achterop ‘Burak’ en nummer 17. Het shirt vindt gretig aftrek in de fanshop en de kraampjes die voor het stadion zijn uitgestald. De ‘beste aller tijden’ is misschien wat al te optimistisch, maar Yilmaz is in ieder geval de belangrijkste blikvanger van het Turkse voetbal in de afgelopen jaren. Hij was jarenlang aanvoerder van het Turkse nationale elftal, waarvoor hij 31 doelpunten maakte – in de topscorerslijst aller tijden moet hij alleen Hakan Sükür voor zich dulden. Yilmaz speelde voor alle Turkse topclubs en leverde een belangrijke bijdrage aan het verrassende kampioenschap van Lille in 2020-’21 in de Franse League 1.  En met Galatasaray bereikte hij in seizoen 2012 -’13 de kwartfinale van de Champions League, waarin hij in negen wedstrijden  acht goals maakte. Komend seizoen dus de Nederlandse Eredivisie. Yilmaz is met zijn gezin uit Lille vertrokken, maar gesetteld in Limburg zijn ze nog niet. Er wordt nog gezocht naar een huis in Maastricht. Daar gaan de kinderen straks naar een internationale school: óók een van de factoren waarmee Fortuna Yilmaz overtuigde. Yilmaz debuteerde afgelopen afgelopen zaterdag  officieus tijdens de fandag, in een vriendschappelijke wedstrijd tegen VVV Venlo. Terwijl hij zijn eerste minuten maakte voor Fortuna Sittard, oefenden zijn dochters  hun radslagen in de business lounge van de club. De hoge verwachting kon de Turkse spits tegen VVV niet waarmaken. Yilmaz bleek verre van wedstrijdfit. Ook moest hij nog wennen aan de afstemming met zijn ploeggenoten. Zijn enige wapenfeit was een ongevaarlijk schot van afstand. Dat is te verklaren: omdat hij een ruime week geleden nog in afwachting was van zijn werkvergunning,  heeft Yilmaz deze zomer noodgedwongen vooral individueel getraind met zijn Nederlandse fysiotherapeut André van Alphen, die hij bij Galatasaray via Wesley Sneijder leerde kennen. Tegenover sportzender ESPN zei Yilmaz eerder deze week „nog niet klaar” te zijn voor het echte werk en tegen VVV alleen „uit respect voor de fans” in actie te zijn gekomen. Volgens fysiotherapeut Van Alphen heeft hij nog een goede trainingsweek in groepsverband nodig om echt fit te raken.  Het wordt interessant om te zien hoe Yilmaz, die vrijwel zijn hele carrière in de top heeft gespeeld, zich zal aanpassen aan het spel van een kleine Eredivisieclub. Volgens Yilmaz’ fysiotherapeut Van Alphen, die hem tijdens zijn carrière overal achterna reisde, hoeft dat geen probleem op te leveren. „Burak heeft ook in China gespeeld. Dat was af en toe frustrerend, maar daar ging hij wel goed mee om.” Zijn leeftijd zal hem in ieder geval nog geen parten spelen, stelde Van Alphen eerder in NRC: „Zijn honger is nog niet gestild.”  Deze week, net voor aanvang van de start van de Eredivisie, heeft Yilmaz wel met de groep kunnen meetrainen. Aanstaande zaterdag neemt Fortuna  Sittard het in de eerste competitiewedstrijd direct  al  op tegen het met miljoenen smijtende Ajax.  Trainer Sjors Ultee maakte vrijdag bekend dat Yilmaz tegen de landskampioen op de bank zal beginnen. Voor een basisplaats „is het nog te vroeg”, aldus Ultee. „Burak wordt elke dag beter, maar hij is er nog niet. En dat is logisch.”||https://www.nrc.nl//nieuws/2022/08/05/hoe-de-turkse-topspits-burak-yilmaz-naar-fortuna-sittard-kwam-a4138179
2022-08-05||Wandelen door Nationale Parken, over eilanden en mét bier||De wandelboeken van natuurblad Roots zijn een begrip. Niet alleen vanwege  de fijne compilaties (De mooiste wandelingen langs water, De mooiste boswandelingen, et cetera), maar  ook door het fraaie uiterlijk en vooral de kaartjes  (dat wil zeggen: die uit het boek; de digitale  zijn omslachtig en soms zelfs niet te vinden en laten we links liggen). Hoe beter het kaartje, hoe plezieriger doorgaans de wandeling, en in het geval van Roots betekent dat juichend wandelen, want ze zijn werkelijk uitstekend en stijgen tot boven de beste van de concurrentie uit. De jongste editie behelst de Nationale Parken. Ons land kent er in totaal 21 (veel meer dus  dan die paar  die iedereen kent) en alle staan in dit boek.  De 21 mooiste wandelingen door de Nationale Parken van Nederland (Roots, div. auteurs), Fontaine Uitgevers, 21 wandelingen (lengte 9 tot 20 km; vaak verkorting mogelijk), 162 blz. € 17,99 

●●●●●
 Wij liepen om te beginnen de route in de Oostvaardersplassen (15,5 km); die leek ons de minst spectaculaire, maar om louter hoogtepunten als de Veluwezoom mee te pakken is wat al te makkelijk. Op naar het platte nieuwe land dus. Inderdaad val je hier niet steil achterover van het natuurschoon, al kun je geluk hebben en een zeearend langs zien zeilen – nergens heb je daar zoveel kans op als hier. Een nadeel van de Oostvaardersplassen is dat je enkel aan de randen van het  natuurgebied kunt lopen. De wandeling (ook als twee losse lussen te lopen) blijft daardoor wat vlak, net als het landschap zelf, maar bevat wel fijne plekken om  naar  watervogels, herten, paarden of runderen  in de verte  te kijken. Het bos is een welkome afwisseling – al blijft het behelpen als je de andere bossen uit deze gids ernaast legt. Op enkele plekken wekt de routebeschrijving even verwarring maar vinden we, dankzij het perfecte kaartje, snel de weg zoals ie er had moeten staan. Vreemd is dat sommige logischer wandelpaadjes, zoals aan de andere kant van het uitkijkpunt weer naar beneden in plaats van dezelfde weg teruglopen om dan op hetzelfde pad uit te komen, ontbreken. Hoe lang geleden is deze route voor het laatst nagelopen? Dat euvel lijkt zich ook voor te doen tijdens onze tweede tocht, door Zuid-Kennemerland ofwel de Kennemerduinen: op een aantal plaatsen klopt de genoemde kleur op het paaltje niet. Wat moet je nu als de tekst meldt dat je rechts een blauw paaltje hebt en links  rood-groen, terwijl rechts rood is en links groen? Maar ook nu redt het kaartje ondergetekende uit de brand, die op deze zonnige dag weliswaar in alle vroegte was begonnen maar zich ploegend door het mulle zand met nauwelijks beschutting realiseerde dat je deze wandeling van ruim 14 kilometer beter niet op zomerse dagen kunt doen – in de gortdroge duinstukken is het zeker 10 graden heter. Ook de optioneel te beklimmen hoge uitzichtpunten maken dat dit geen tochtje voor beginners is, maar wel zeer de moeite waard. Nummer drie was in een ons nog onbekend natuurgebied: De Maasduinen, in Noord-Limburg vlakbij de Duitse grens. Zodra je daar loopt over die met bos begroeide  rivierduinen  vraag je je af hoe het toch in godsnaam mogelijk is dat je dit nog niet kende. Wat een natuurpracht, inclusief een bijna Zwitsers aandoend  blauw bosmeer. We lopen hier op een mooie zondagochtend en toch komen we nauwelijks iemand tegen. Wel worden we  toegezongen door vele  wielewalen. ‘Dudeljo!’, juichen we terug; wat een plek.  Het laatste stukje van de lange route (11 kilometer; in te korten tot 8) blijkt toch wat te summier beschreven om probleemloos het juiste bospad in te slaan. Omringd door  ruiterpaden en stuifzandvlaktes bood  zelfs het kaartje geen uitkomst, net zo min als  Google Maps – dat lang niet elk paadje hier laat zien. Een andere app (Kaarten van Apple) deed dat gelukkig wel.   Even updaten in  de volgende druk,  dan  is ie he-le-maal perfect; want verder is dit een wandeling om door een ringetje te halen.  Het maakte in elk geval dat wij hevige zin kregen om de wandelingen uit dit mooie boek dit jaar nog  allemáál te gaan lopen. In de  reisboekenserie van Crossbill Guides verscheen nog voor corona het dikke deel over de Wadden. Een prachtboek, laten we daarmee beginnen. En  dik. Voor we  aankomen bij de wandelingen (en  fietstochten) gaan de eerste 166 pagina’s over het ontstaan van het landschap, de flora en fauna –  wie  alles wil weten alvorens op pad te gaan  zal de wandeling  nog een week moeten uitstellen.   Wadden, de Natuurgids, Crossbill Guides (auteur Dirk Hilbers), KNNV Uitgeverij, 17 wandelingen (lengte 4,5 tot 19,2 km); en 11 fietstochten), 368 blz. € 25,95 

●●●●●
 Wij liepen op Texel in de uiterste noordpunt een wandeling van bijna 6 kilometer, langs de vuurtoren over het brede  strand en door de zogeheten Tuintjes (een begrip onder vogelaars: als laatste c.q. eerste stuk land grenzend aan zee strijkt hier vaak iets bijzonders neer), en hadden daarmee een van de mooiste plekken van het eiland te pakken. De beschrijving van de route had alleen wel iets gedetailleerder gemogen, want op het laatste stukje kwamen we er toch niet helemaal uit, ook niet met het  kaartje erbij, dat   iets afweek  van de digitale versie die je met een gratis  app op je telefoon kunt downloaden.  Op Schiermonnikoog lopen we twee wandelingen: de eerste is relatief kort (6,5 kilometer) en voert deels door het bos grenzend aan het  enige dorp. Een mooie route, we horen en zien de zeldzame maar hier  voorkomende kleine barmsijs waar het boek ons  op attendeerde;  maar de routebeschrijving zelf is wederom te summier, sterker nog, we lopen een paar keer bijna en eenmaal zelfs totaal verkeerd doordat de tekst essentiële aanwijzingen weglaat. Enkel met het app-kaartje komen we terug op de route.  Maar het streven is toch echt deze wandeling  zónder telefoon te lopen, dus die app – die op zichzelf goed functioneert, met pop-ups  als je ergens af moet slaan – laat ik het liefst uit. De teksten en het kaartje in het boek  moeten het werk doen. De volgende dag vroeg op  voor een wandeling van 9,5 kilometer over het prachtige westelijk deel van het  eiland. Vreemd dat het boek ons niet naar de vogelkijkhut stuurt met prachtig zicht op een grote lepelaarskolonie; maar goed dat we die ene kilometer extra er vrijwillig bij hadden gepakt. Verder volgens de route lopen we  langs  kwelders die vol staan met schitterend paars bloeiend lamsoor, ook wel zeelavendel genoemd. Wat is dit genieten. Helaas wordt onze aanvankelijke jubelstemming toch weer de grond in geboord door ergernis over de tekortschietende routebeschrijving: wederom hadden wat meer aanwijzingen niet misstaan.        Op het laatste stuk was dit, met een volledig overgroeid minuscuul zijpaadje, zelfs broodnodig geweest om niet compleet verkeerd te lopen – wat wij dus wel deden,   waarna we veel moeite moesten doen, met    Google Maps er nog bij,  om het ‘pad’ überhaupt te vinden.  Niet zo fijn als je nog een boot moet halen.   De conclusie moet helaas toch luiden dat dit weliswaar een fraai en qua natuurbeschrijvingen zeer informatief boek is, maar dat het  onderdeel waar het toch om zou moeten gaan simpelweg  beter had gemoeten. We krijgen de indruk dat de auteur de routes zelf al te goed in zijn hoofd had zitten en dat deze vervolgens niet zijn nagelopen door iemand die het gebied nog niet kent. Jammer; was hier net zoveel zorg aan besteed  als  aan de vele tussenliggende  tekstjes over  alle vogels en planten die je op bepaalde punten  kunt zien, dan was het eindoordeel   twee ballen hoger uitgevallen.    Een wandelboek met bier als leidraad? Ik had er eerlijk gezegd niet meteen hooggespannen verwachtingen bij. Des te leuker is het dan als een boek een ware verrassing blijkt te zijn, met originele, mooie en bovenal goed beschreven wandelingen. Concept is  het combineren van  twee  zeer populair geworden trends: wandelen en speciaalbier; dat laatste  „smaakt namelijk nóg lekkerder als je het lichaam eerst aan het werk hebt gezet, en een wandeltocht is nóg leuker als je weet dat je aan het einde een bijzonder bier te wachten staat”, aldus de achterflap. Deze editie, speciaal gericht op Zeeland, Noord-Brabant en Limburg, is een vervolg op het vorig jaar verschenen  Het Grote Nederlandse Bierwandelboek.   Het Zuid-Nederlandse Bierwandelboek (auteur Guido Derksen), Uitgeverij ANWB, 15 wandelingen (lengte 5,5 tot 13 km), 194 blz. € 21,99 
●●●●●
 Ik besluit twee uitersten uit te proberen: een stadswandeling en een echte natuurwandeling. Beide eindigen bij een proeflokaal vol bijzondere bieren. Het  fraai vormgegeven en van veel foto’s voorziene boek is te dik  om in de hand te houden tijdens het lopen, dus foto’s maken van de pagina’s (en eventueel uitprinten, zoals ik altijd doe) is aan te raden. De kaartjes zijn prima en elke route is  via een QR-code  ook te volgen op Google Maps – en werkt beter dan bij veel andere digitale routes.  Op naar de Lichtstad! Eindhoven staat niet bekend als de mooiste stad, maar daar staat tegenover dat ze zich de afgelopen  twee decennia ontwikkelde  tot een bruisende hotspot als het gaat om architectuur (neem alleen al de  glazen bouwsels  Bubble en Blob), cultuur en hippe horecagelegenheden, veelal gelegen in Strijp-S, een groot voormalig Philips-fabrieksterrein. De wandelroute (8,5 kilometer) laat het je allemaal zien, evenals plekken waar je uit jezelf vermoedelijk niet zou komen, maar die dan toch de moeite waard blijken. Zo word je onder een op het eerste gezicht   onooglijk viaduct  geleid, enkel omdat de steunpijlers beschilderd zijn met de armen en handen van buurtbewoners – en dat is inderdaad zo’n leuk gezicht dat het eigenlijk onbegrijpelijk is  dat dit niet overál zo wordt gedaan.   Het  aantrekkelijk ingerichte Philips Museum   is een must om te bezoeken: al die Philips-iconen die je daarna passeert krijgen nog meer allure. Verder lopen we onder (alweer) viaducten die ooit lelijk waren maar dankzij hun fraaie schilderingen nu een feest zijn om te bekijken: die met de Silly Walks van John Cleese laat de grootste chagrijn nog  glimlachen,  en de overlopende kleuren in  een  viaduct bij het station  waarbij   het plafond identiek meekleurt dwingen terecht zoveel respect af dat niemand het in zijn hoofd haalt deze kunstwerken te vernielen met  eigen lelijke krabbels. Zo kan het dus ook! We eindigen  bij Stadsbrouwerij Eindhoven; een prachtig proeflokaal in een voormalige textielfabriek. De ‘Non de Jus!’  en ‘Brabantsche Weissheit’ passen alleen al qua  naam  perfect bij deze enerverende  stadswandeling.       Wandeling twee voert ons naar de grens van Brabant en Limburg: startend en eindigend  in het lieflijke dorpje Griendtsveen, bestaande uit twee lussen die ook elk los te lopen zijn. Het eerste deel van de 10 kilometer lange tocht gaat langs typische dorpsweggetjes en het Kanaal van Deurne (zo mooi dat het eerder een riviertje lijkt), met overal hoge bomen en zingende vogels. Het dorp, met  fraaie oude huizen die middels een  bordje in de berm met historische foto aan de voorbijganger worden geduid,  was vroeger een bedrijvig toneel van turfstekers: hoogveengebied De Peel ligt er pal naast. Daar doorheen gaat het tweede deel, deels over het Nonnenpad waarover vroeger de nonnen van het klooster  naar  Deurne liepen. In dit moerasbos een lang  stuk door metershoge varens, en over leuke smalle paadjes langs het destijds zo grondig afgegraven veen. We komen welgeteld één wandelaar tegen op deze schitterende tocht. En eindigen zoals de gids ons opdraagt: bij  proeflokaal De Peelreus, waar we constateren dat de ‘Peelreus Zwaar Blond’ inderdaad precies is wat we nu nodig hebben.  Opvallend aan deze gids  is niet alleen dat de routebeschrijvingen zeer duidelijk en zo goed als foutloos zijn, maar ook hoe prettig leesbaar de  bijbehorende teksten over historie, landschap en bezienswaardigheden  –  daarvoor tekende  reisjournalist Guido Derksen. Zelfs de vele en mooie foto’s zijn van zijn hand. En daarmee is dit boek een pareltje, óók voor wie niet van bier houdt.||https://www.nrc.nl//nieuws/2022/08/05/nationale-parken-eilanden-en-speciaalbier-a4138153
2022-08-05||Column | Pompen of verdrogen||Een tastbaar bewijs van de watercrisis tref ik aan boven de Bandijk, iets boven Deventer. Boven het wegdek hangt een verroeste buis, op twee hoge pilaren. Geelgeheste mannen van verhuurbedrijf Flexpumps hijsen de aansluitende buizen op hun plek op het laatste stuk oever naar de IJssel, geslonken tot een kwijnende stroom. Recreatiefietsers stappen er voor af. Een man klimt zelfs een hek over om de waterinlaat van het gemaal van nabij te inspecteren. Vrouw er achteraan. Ja hoor, helemaal drooggevallen. „Minder als een meter boven NAP”, rapporteert hij opgewonden. De buis is een onvervalste wasknijper-ducttape-oplossing, een ijlings geïmproviseerde bypass om de polder van Terwolde niet te laten verdorren.  Ben ik hier getuige van een van de eerste weldaden van het Managementteam Watertekorten (MTW)? Is dit het gezicht van code oranje en de bijbehorende rantsoenering van zoetwater volgens de ‘verdringingsreeks’?  Niet helemaal. Want volgens die officiële triage trekt de landbouw dan aan het kortste eind – categorie 4, en daarmee even onbelangrijk als waterrecreatie en binnenvisserij – maar in deze contreien is er geen lantaarnpaal zonder omgekeerde vlag te vinden, dus het lijkt me stug dat lokale MTW-leden het aandurven om de boeren in het achterland te laten uitdrogen.  Er zit schoonheid in het gegeven dat ondanks alle waterverdelingscommissies er in de praktijk gewoon ergens een stel roestige buizen aan elkaar wordt geschroefd. Dat ondanks alle jarenlange bijeenkomsten van zoetwaterstuurgroepen er bij alarmfase ‘feitelijk watertekort’ geen specifiekere instructies aan de bevolking komen dan een vrijblijvend vermaninkje over kinderbadjes en auto’s wassen. Het MTW-equivalent van wat bij het OMT het handenwassen en ellenbooghoesten was. Alle droogtebeleidstafels ten spijt zijn we bij het loeien van het alarm overgeleverd aan gezond verstand en houtjetouwtjes.  Al minstens vier jaar is bekend dat dit gemaal bij te lage waterstanden stilvalt. Toch zit er na al die jaren praten en protocolleren niets anders op dan de jongens van Flexpumps te bellen.  Het is pompen of verdrogen. Rond alle waterknooppunten zijn nu plots zulke panische bypass-operaties gaande, terwijl het droogte-infarct toch verre van onaangekondigd is.  Maar ja, een werkelijke remedie zou weleens het terugdringen van de grote zoetwaterslurpers kunnen zijn, landbouw en veeteelt. De gras- en maisvlaktes van deze streek veranderen in natuur, en zo het natuurlijke systeem herstellen van bassins, kreken, beekjes en kwellen.  Maar wie gaat dat vertellen in een streek waar je geen lantaarnpaal aantreft zonder een omgekeerde vlag?||https://www.nrc.nl//nieuws/2022/08/05/pompen-of-verdrogen-a4138204
2022-08-05||Column | We zijn definitief uit elkaar gegroeid, denk ik als ik zie wat mijn Amerikaanse gastfamilie online zet||Wat Facebook betreft ben ik exemplarisch voor mijn generatie: ik verzet me tegen alles waar het voor staat, maar heb mijn account nog steeds niet verwijderd. Ik was enige tijd terug bijna zover, maar kwam erachter dat mijn Netflix-abonnement eraan gekoppeld was. Gedoe, het kryptoniet voor de millennial.  Ik zou dan ook mijn bewonersgroep moeten missen, waarin mensen met regelmaat in een grote leegte schreeuwen over foutgeparkeerde auto’s in de garage. En, ondergewaardeerd: ik zou de wat  vagere kennissen in mijn kring niet langer attent kunnen feliciteren met hun verjaardag. Zolang ik er toch nog zit, kan ik wat meekrijgen van de Amerikaanse mensen die ooit een jaar mijn gelegenheidsfamilie vormden. Ik was vroeger idolaat van het land, groeide op met een geromantiseerd beeld van de grootsheid en wilde niets liever dan een jaar naar de middelbare school daar. Een echte Amerikaanse high school zoals in de films, in zo’n typisch Amerikaans huis in een echte Amerikaanse stad.  Ik belandde in 2006 op een school met nog geen tweehonderd leerlingen waar het honkbalveld een hondenuitlaatplaats leek. Ik woonde in een soort afgelegen bungalow op een heuvel buiten een mijndorpje van zo’n 500 mensen in een bergrijk gebied in het noordoosten van de staat Washington dat ooit enige bekendheid had verworven als een van de locaties voor een geflopte film met Kevin Costner. Ik droomde van Mean Girls, maar kreeg een beetje South Park. Ik had alsnog de tijd van mijn leven, mede dankzij mijn warme gastfamilie. Vader, moeder, zoon, twee honden. Pick-uptrucks, veel fastfood, mormoons maar niet belijdend. Alles mocht en kon. Ik rookte wiet in het bos als de sheriff niet in de buurt was, ging mee op jacht, zoende met meisjes – allemaal dingen die ik nu niet meer doe.   In de jaren erna belden we nog weleens, kletsten we bij. Twee telefoontjes per jaar werd langzaam één berichtje in de vijf jaar en nu is het slechts een verjaardagsfelicitatie. Maar  ik kijk dus wel nog heel af en toe op Facebook hoe het nu met ze gaat en laatst schrok ik. Mijn gastvader heeft een foto met „Proud to be an American”,  de Amerikaanse vlag en de boodschap: „I stand for medical freedom, #stop-themandate”. Bovenaan het profiel van mijn gastmoeder staat een foto van een Amerikaanse vlag, een adelaar en de grondwet. Ze posten memes over Biden, over Obama. Mijn gastbroer blijkt een patriottisch kledingmerk te hebben; hij verkoopt een shirt waarop het Vrijheidsbeeld geen fakkel maar een automatisch geweer in haar hand heeft. We zijn definitief uit elkaar gegroeid, dacht ik. Het is een ongemakkelijk gevoel: ik kan mezelf met niets rijmen waar ze inmiddels voor staan, maar blijf ze koesteren als de lieve mensen die ze altijd voor me zijn geweest. Ik blijf ze trouw elk jaar op hun verjaardag feliciteren en zij mij. Tot de dag dat ik écht geen Facebook meer heb. ||https://www.nrc.nl//nieuws/2022/08/05/uit-elkaar-gegroeid-a4138173
2022-08-05||Wat vindt NRC | Xi Jinping speelt   long game  – de rest van de wereld moet volgen||Wie de afgelopen dagen de actie (bezoek van Nancy Pelosi aan Taiwan) en reactie (grootschalige Chinese militaire oefeningen pal voor de Taiwanese kust) nauwgezet volgde, zag hoe historische, huidige en toekomstige macht botsten. Dit is precies hoe het kantelen van een wereldorde er uitziet. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Pelosi, voorzitter van het Amerikaanse Huis van Afgevaardigden, beriep zich op historische macht als verantwoording voor haar bliksembezoek van 19 uur aan Taiwan. Niks nieuws onder de zon, bezwoer zij. Haar Republikeinse voorganger Newt Gingrich verbleef immers in 1997 eveneens kortstondig – drie uur – in Taipei. 25 jaar geleden was China militair, economisch en politiek een schim van wat het nu is. Toen, voor de aanslagen van 9/11, voor de oorlogen in Irak en Afghanistan, maakten de VS nog militair en moreel ongenaakbaar  de dienst uit als  wereldmacht.  Die rol is tegenwoordig  verzwakt, maar niet  verdwenen. De huidige Amerikaanse macht stelt Pelosi in staat Taiwan te bezoeken. Ze kon met een grote bocht van Kuala Lumpur naar Taipei vliegen in de wetenschap dat op zee de Amerikaanse Zevende Vloot een oogje in het zeil hield. En wat Pelosi doet met haar trip is wat je mag verwachten van de op twee na hoogste politicus van, ondanks alles, ’s werelds belangrijkste democratie: de rug rechten tegen autocratie.  De vraag is alleen hoe lang deze steunbetuigingen mogelijk en effectief blijven. President Xi Jinping speelt uiteindelijk een long game. Ja, het is zijn uiteindelijke doel om China en Taiwan te herenigen. Nee, dat hoeft niet vandaag, morgen, of volgend jaar. Juist die toekomstige macht werkt in zijn voordeel.  Door investeringen van China is het Volksbevrijdingsleger al in 2027 in staat om Taiwan en zijn bondgenoten aan te kunnen. Dat voorspelde het Taiwanese ministerie van Defensie onlangs.  En Xi weet dat hij meer en subtielere middelen tot zijn beschikking heeft dan oorlog. De economische invloed van China is enorm, evenals het schrikbeeld van chaos. Het is geen toeval dat uit Singapore en Australië, landen die gewend zijn in hun opstelling Amerika en China te balanceren, vooral dempende reacties kwamen. De-escalatie is het toverwoord, zei de Australische minister van Buitenlandse Zaken Penny Wong. „Dit is hun zaak”, antwoordde premier Anthony Albanese koeltjes op de vraag wat hij vond van het bezoek van de Amerikaanse delegatie aan Taipei.  De wens om de rust te bewaren is wijs, maar is op zich geen duurzame oplossing. De Australische denktank Lowy Institute verzuchtte deze week dat de Australische basisopstelling nog steeds is: simpelweg gokken dat de VS wint. Dat is in de kern ook de Europese kijk.  Hoe machtiger China wordt, hoe minder aannemelijk het is dat de VS en bondgenoten via afspraken en diplomatie de autonomie van Taiwan weten te waarborgen. Het Verenigd Koninkrijk had geen schijn van kans om de verdragsrechtelijke afspraken over de positie van Hongkong te handhaven.  Wat het bezoek van Pelosi heeft teweeggebracht, is dat westerse leiders niet anders kunnen dan kijken naar de beelden van Chinese raketten en helikopters en zich afvragen: wat is het ons waard? Wat is de prijs van ontkoppeling van China met de rest van de wereld als pressiemiddel? Hoeveel economische pijn is aanvaardbaar? Is een kleinere afhankelijkheid van Chinese producten en grondstoffen überhaupt mogelijk?  Beladen vragen met grote gevolgen, ook voor Nederland. Maar terugvallen op historische en huidige macht is niet genoeg. ||https://www.nrc.nl//nieuws/2022/08/05/xi-jinping-speelt-een-long-game-de-rest-van-de-wereld-moet-volgen-a4138187
2022-08-05||Column | De sharkmethode||Toen ik zeven jaar was, schreef ik mijn eerste boek, samen met mijn vriendin Fiep. We mochten de typmachine van mijn vader gebruiken. „Zoek jij de ‘d’”, zei ik tegen Fiep. „Dan doe ik de ‘e’.” Aan het eind van de dag was het boek af. Het was maar kort, een halve bladzijde. De titel was:  De tweeling Fiep en Nicolien gaat diepzeeduiken.   Pas een halve eeuw later zou ik mijn zwemdiploma halen. Schoolslag, rugslag, watertrappelen – ik deed het allemaal. Alleen de borstcrawl lukte niet. Tot verbazing van de zwemleraar zwom ik langzaam maar gestaag achteruit. Slechts door me hard tegen de kant af te zetten, haalde ik de vereiste vijf meter.    Een paar weken na het afzwemmen las ik dat er in Portugal speciale borstcrawlcursussen werden gegeven volgens de gecertificeerde Shark-methode. In mijn verbeelding zag ik me al als een haai door het water schieten.   „Ik ga mee!”, riep Fiep. „De tweeling Fiep en Nicolien gaat borstcrawlen!”  Twee maanden later stonden we aan de rand van het zwembad. We waren bang geweest dat de andere cursisten allemaal jonger, slanker en sportiever zouden zijn dan wij, maar dat viel mee. Er was een mevrouw bij in een rolstoel en een man op krukken die slechts één been had. Ook waren er twee kogelronde vrouwen en een man met een blindenstok. Iedereen was ruim boven de zestig.   Het bleek niet de Shark-methode te heten, maar de Shaw-methode. Ene meneer Shaw had een zwemslag uitgevonden waarbij je op elke twee tellen rust slechts één tel kracht hoefde te zetten.   „Deze methode is gebaseerd op de Alexandertechniek”, zei de docent. „Dat is een bewegingsleer die zich richt op ontspanning.”   Ik werd er opgewonden van. Met een nauw merkbare beweging zou ik als een vis door het water glijden. Zoiets als vliegen!    Elke ochtend hadden we drie uur les in het zwembad en elke middag twee uur bewegingsles op het droge. Vreemd genoeg zorgde juist die ontspanning voor een hoop emoties. Er werd gehuild en gesnikt. Een man biechtte op dat hij, na een missie in Afghanistan, aan ptss leed.   Mijn anders zo vrolijke vriendin Fiep had een verre uitdrukking in haar ogen. „Dit wordt het begin van een nieuw leven”, zei ze tegen mij. „Ik heb altijd alles op kracht gedaan. Dat was fout, dat zie ik nu in.”  De enige die geen enkele moeite met die ontspanning had, was ik. In het water zonk ik van pure ontspanning traag naar de bodem. De lammen en de blinden schoten me als palingen voorbij, ook de man met het ene been.   „Ontspannen is goed, maar je moet op de derde tel wel kracht zetten”, zei de leraar. „Ready, steady, go! Go! Go! Go! Harder! Kracht!”   Aan het eind van de week kon ik drie slagen crawlen. Er werd een filmpje van gemaakt. Ik stuurde het door aan Thijs.  „Heel mooi!”, schreef hij. „Is het in slow-motion?”  Maar toch: ik ging niet langer achterwaarts, maar voorwaarts. Dat was al heel wat, op mijn zevenenvijftigste.     Dit is de laatste column van Nicolien Mizee. Volgende week is Frits Abrahams terug.||https://www.nrc.nl//nieuws/2022/08/05/de-sharkmethode-a4138169
2022-08-05||Opinie | druppeltjes||Mijn vriend (78) doet voor het eerst een coronazelftest. We hebben klachten na een vlucht met een heftig hoestende dame achter ons. Hij bevindt zich elders en ik leid hem telefonisch door het testproces heen. We komen bij de laatste stap. „Nu moet je vier druppeltjes vloeistof in het onderste vakje van de testcassette laten vallen.” Het blijft lang stil. „Maar ik zie helemaal geen druppeltjes aan het wattenstokje zitten.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/05/druppeltjes-a4138168
2022-08-05||ThuiskokGeroerbakte octopus||Billy Law legt hier uit hoe je een octopus schoonmaakt, maar mijn advies is om gebruiksklare octopus te kopen, dat scheelt een boel gedoe.  Maak de octopus schoon. Maak een snee tussen de kop en de tentakels. Keer de kop binnenstebuiten en verwijder alle ingewanden. Snijd de tentakels in tweeën en verwijder de ogen en de bek. Leg de stukken octopus in een kom, voeg het zout toe en wrijf de stukken 2 tot 3 minuten tussen je handen om de zuignappen schoon te maken. Spoel de octopusstukken,  twee tot drie keer onder de koude kraan af. Laat ze daarna uitlekken en zet aan de kant. Maak de marinade. Meng alle ingrediënten in een kom en roer tot de suiker is opgelost. Voeg de marinade toe aan de octopus en roer tot hij geheel omhuld is. Zet de octopus opzij en laat 10 minuten marineren. Verhit de olie in een koekenpan of wok op middelhoog vuur. Roerbak de ui 2 minuten, of tot het zacht en doorschijnend is. Voeg de gemarineerde octopus en alle marinade toe en roerbak 3 minuten, of tot de octopus net gaar is. Voeg de lente-ui toe, roerbak 30 seconden mee en haal de pan van het vuur. Schep de octopus in een serveerkom, garneer met sesamzaad en lente-ui en serveer met gestoomde rijst. Voor 2 tot 3 personen: Marinade: Billy Law Klein Korea Good Cook, 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/05/thuiskokgeroerbakte-octopus-a4138161
2022-08-05||In het midden||Horizontaal:1.  Zie je nog zelden op tafel staan 4. Thor die in 2010 wereldkampioen wielrennen werd   8.  Franse b.v. 9.  Postvestigingen 11.  Start volgend jaar in Bilbao 17.  Wortel 18.  Benadelen 19.  Terreurorganisatie 20.  Schrijver die veel op de tv is 21.  __ hark  Verticaal:1.  Syrische Poetin-vriend 2.Annette die in Oppassen! speelde 3.  Pestkop 4.  Bloemrijke struik 5.  Nieuwsgierig lichaamsdeel 6.  Matisse of Bontenbal 7.  Italiaanse componist 10.  LHBTI+-club 12.  Kant tegenover verso 13.  Aanspraak op de beurs 14.  __ Apel 15.  Geld waarvoor je moet vechten 16.  Hans of Wevers  Oplossing puzzel 4 augustus. Horizontaal: 1. PASTA’S 5. ZOEF 10. LOL 11. CENTRAL 13. BAARSMA 16. O’HARA 17. URI 19. INCA 23. OLD 24. VTM 25. HP 26. REESE 28. BREILES 31. SYREETA 33. BEO 34. SANS 35. VERWEIJ  Verticaal: 1. PUB 2. SLA 3. TOREN 4. ALS 5. ZE 6. ONO 7. ETHIOPIËR 8. FRANK 9. VLAAI 11. CARAMBA 12. ARCHIE 14. ASHLEY 15. MUST 18. IN 20. CORSO 21. ADERS 22. THEBE 24. VEEN 27. SEA 29. LOW 30. SNIJ 32. TS  In het midden: CHAN SANTOKHI||https://www.nrc.nl//nieuws/2022/08/05/in-het-midden-a4138160
2022-08-05||Sudoku van vrijdag 5 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/05/sudoku-a4138156
2022-08-05||Het langstzittende sonnet||Een diep verdeeld en vastgelopen land, waarin een burgeroorlog broeit in hooi en autobanden, elk beleid geklooi oplevert, gif schuimt aan de waterkant,  ontheemden slapen in het kille gras, de toeslagschande niet is terugbetaald, de schade van het gas niet wordt verhaald, dat is wat rest van wat een gidsland was.   Na ruim vierduizend dagen optimisme van onze liberale ballenjongen, die prat gaat op een visieloos beleid,   is Nederland een poel van egoïsme, waar geen verschiet kan worden afgedwongen op deelbelangen en op haalbaarheid.  3 augustus 2022||https://www.nrc.nl//nieuws/2022/08/05/het-langstzittende-sonnet-a4138152
2022-08-05||Zorgrooster komt niet meer rond||Jaap Ronald Blom, huisarts in Hattem, kan al ruim drie weken geen patiënten meer aanmelden bij de poli vaatchirurgie van het ziekenhuis in zijn regio: het  Isala  in Zwolle. Voor niet-spoedeisende patiënten  is de afdeling dicht. In een korte brief aan alle huisartsen in de regio hebben de vaatchirurgen dat medegedeeld. De 'polistop' duurt nog tot  ten minste half augustus. Blom zag de wachtlijsten al een tijdje oplopen in het ziekenhuis, mede door corona en uitval van personeel.  Hij begrijpt het wel: „Ze kunnen geen ijzer met  handen breken, het kraakt gewoon in de zorg. Toch: een poli-stop van ruim een maand, dat heb ik niet eerder meegemaakt.”   De zomer, als veel personeel op vakantie gaat,   is altijd  ploeteren voor ziekenhuizen. Maar door het oplopende personeelstekort, de extra druk door corona op de ziekenhuizen, het hoge ziekteverzuim en de  inhaalzorg die nog niet is afgerond, loopt het deze zomer in verschillende ziekenhuizen helemaal vast.  Deze week besloot het Medisch Spectrum Twente  voorlopig op geen enkele verpleegafdeling  nog nieuwe patiënten  op te nemen. Wie  binnenkomt op de spoedeisende hulp wordt (als dat medisch verantwoord is) naar een ander ziekenhuis gebracht. En het     LangeLand in Zoetermeer, het enige ziekenhuis van de stad, nam een   bijzonder besluit: het sluit de deuren van   de spoedeisende hulp drie dagen per week,  tot oktober. Bart Berden,  bestuurder van het Elisabeth-TweeSteden Ziekenhuis in Tilburg en voorzitter van het regionale samenwerkingsverband van   acute zorg,  is zelf nog het meest onder de indruk van  een bericht dat hij kreeg  van de Nederlandse Zorgautoriteit: al vijf weken daalt  het aantal    ziekenhuizen   dat  nog alle planbare zorg kan leveren binnen de afgesproken, maximale termijnen. Dat percentage ging van meer dan de helft  van de ziekenhuizen naar   43 procent. Het gaat bijvoorbeeld om oogoperaties of het vervangen van de heup. „Dus bijna zestig procent lukt het niet”, zegt Berden, die tevens voorzitter is van het samenwerkingsverband van Brabantse ziekenhuizen. „Dat is een heel belangrijk signaal. Het is uitzonderlijk dat zoveel ziekenhuizen bepaalde patiënten nog steeds niet kunnen behandelen.” Berden merkt de drukte ook in zijn ‘eigen’ ziekenhuis. Sommige patiënten wachten al driekwart jaar op een operatie. Het aanhoudende  ziekteverzuim speelt in elk  ziekenhuis een grote rol bij de drukte.  „Landelijk   is het verzuim 8,2 procent, nog steeds  erg hoog”, zegt Berden. „Voor corona was 5 procent normaal. Bedrijfsartsen zien dat mensen zich nog lang  beroerd voelen van de hectiek uit de coronagolven.” Wat ook meespeelt deze zomer, zegt Berden, is  de coronabezetting. In  totaal zijn er in Nederland 839  bedden bezet. „In absolute zin stelt dat niet  zoveel voor”, zegt Berden, maar „relatief legt het een  serieus beslag. De zorg was altijd al krap georganiseerd en nu kunnen we er bijna niets meer bij hebben of we komen op een tipping point, en dan raakt  alles ontregeld.”    „Elke zomer is het wel een beetje worstelen, maar nu loopt het bij een kleine verstoring al vast”, zegt ook  David Baden, voorzitter van de vereniging van spoedeisendehulpartsen.    De sluiting van de eerste hulp van het LangeLand komt door te weinig artsen in zijn discipline, volgens Baden is er een tekort van   600 spoedeisendehulpartsen. Hij heeft begrip voor het besluit. „Als je echt niet meer kan, is het goed om   voor kwaliteit te kiezen. Maar het betekent wel wat: patiënten moeten  langer  reizen, en omliggende ziekenhuizen worden  nog drukker.”   Vóór corona gebeurde het ook af en toe dat een afdeling dicht ging, maar zó lang, dat  maakte Baden niet eerder mee. „Corona heeft er misschien ook  iets in veranderd, dat ziekenhuizen nu beslissen: we beschermen het personeel en nemen het ultieme besluit.” De hectiek  in ziekenhuizen wordt versterkt door de    drukte in de thuiszorg, bij verpleeghuizen, huisartsen en revalidatieklinieken. Ziekenhuisbestuurder Berden maakt zich nog het meest druk om  verpleeghuizen.  „Wij kunnen zeggen: we beperken de instroom. Voor verpleeghuizen is dat veel lastiger. Zij zijn in grote aantallen familie aan het inschakelen.”  Uit onderzoek van dagblad AD  bleek vorige maand dat verschillende verpleeginstellingen de familie vragen om hun naaste zelf te douchen of de steunkousen aan te doen.  „Zulke oproepen zijn steeds dringender”, zegt Berden. „Het is niet van: als jullie toch niks te doen hebben.”         In ziekenhuizen zullen sluitende afdelingen in de zomer  komende jaren een terugkerend fenomeen zijn,       zo is de verwachting, vanwege de  vergrijzing en de toename van het aantal chronisch zieken. „Dit is niet iets wat de Nederlandse zorg makkelijk   zal oplossen, burgers zullen vaker teleurgesteld  worden”,  zegt Berden. „We voelen gewoon in onze onderbuik dat dit een probleem voor de lange termijn is.”       Dat  verwacht ook David Jongen, bestuurder van het Zuyderland, een groot ziekenhuis met locaties in Sittard en Heerlen. „De zorgvraag van de patiënt is zó bizar hoog. Als ik analyses vraag van  hoe dat komt,  ontbreekt een rode draad. Het zijn vooral  heel veel ouderen.”       Om het probleem te lijf te gaan, probeert hij „aan alle knoppen tegelijk te  draaien”. Jongen:  „Werven,  werven, werven, opleiden, opleiden, opleiden.”  En misschien helpt een beetje creativiteit: net als bij het HMC in Den Haag begint bij het Zuyderland in oktober een ploeg verpleegkundigen uit Indonesië, India en de Filippijnen. Ze hebben werkervaring in een ziekenhuis, een hbo-opleiding, en een stevige taalcursus Nederlands achter de rug.  Jongen: „Dat is heel erg spannend. Als dat goed gaat, hoop ik echt daarmee gaten te kunnen dichten.”        ||https://www.nrc.nl//nieuws/2022/08/05/zorgrooster-komt-niet-meer-rond-a4138177
2022-08-05||Eén op acht covidpatiënten houdt langdurig klachten|| Eén op de acht volwassen covidpatiënten, 12,7 procent, heeft na drie maanden nog langdurige, nieuwe klachten die zijn toe te schrijven aan de infectie met het coronavirus, ook wel long covid of postcovidsyndroom genoemd. Een Nederlandse studie ontrafelt nu voor het eerst nauwkeurig welke langdurige klachten al wel aanwezig waren bij die patiënten voordat SARS-CoV-2 toesloeg, en welke ook aanwezig zijn bij mensen die géén Covid-19 opliepen.  Eerdere schattingen van het percentage covidpatiënten dat langdurige klachten houdt, liepen sterk uiteen. Vaak melden mensen zich zelf aan in die studies, en wordt alleen gevraagd óf er klachten zijn, niet of die nieuw zijn of sterk verergerd. De nieuwe studie doet dat wel, en is daarmee de meest betrouwbare schatting tot nu toe.  Het medisch-wetenschappelijke tijdschrift The Lancet publiceerde vrijdag de bevindingen. Van alle covidpatiënten had 21,4 procent minstens één nieuw of behoorlijk verergerd symptoom drie tot vijf maanden na de infectie. Bij mensen die niet waren geïnfecteerd was dat 8,7 procent – die klachten kwamen bijvoorbeeld door een andere ziekteverwekker of door stress van de pandemie. Bij 12,7 procent van de Covidpatiënten zijn de langdurige klachten te beschouwen als het post-covid syndroom (ook wel PASC, Post-Acute Sequelae of SARS-CoV-2 Infection). Vooral reuk- of smaakverlies, ademhalingsproblemen, pijn op de borst, vermoeidheid en spierpijn werden duidelijk meer gemeld door deze groep. Ook zware armen en benen en warme en koude rillingen werden na drie tot vijf maanden vaker gemeld dan ervoor, of dan niet-geïnfecteerde mensen. Klachten als hoofdpijn, duizeligheid en rugpijn waren na drie maanden even vaak aanwezig als voor de infectie en als in de controlegroep. Het onderzoek werd gedaan in een periode waarin het originele virus en de alfavariant rondgingen, en waarin vrijwel niemand nog was gevaccineerd. De resultaten zijn daarom niet per se geldig voor de huidige situatie. Het risico op long covid lijkt nu wat lager. Uit de wetenschappelijke studies die tot nu toe zijn gedaan rijst het beeld dat mensen die gevaccineerd zijn minder vaak langdurige klachten overhouden aan een corona-infectie dan ongevaccineerden. Een analyse door het Britse bureau voor de statistiek suggereert zelfs dat  vaccinatie kan helpen om langdurige klachten te verzachten bij mensen die al long covid hebben. Het risico op long covid lijkt ook lager na een infectie met Omikron in vergelijking met eerdere varianten.   De studie is gebaseerd op gegevens die verzameld worden in Lifelines, een langlopend onderzoek waarin 167.000 mensen van alle leeftijden uit de drie noordelijke Nederlandse provincies sinds 2006 worden gevolgd. Zij vullen regelmatig vragenlijsten in over hun leefgewoonten en komen elke vijf jaar naar het ziekenhuis voor allerlei tests, zoals een bloeddrukmeting, een hartfilmpje, cognitieve tests en een longfunctietest. „Toen de pandemie begon hebben we snel geschakeld, en vanaf 31 maart 2020 alle volwassenen een vragenlijst over corona gemaild”, zegt studieleider Judith Rosmalen, hoogleraar psychosomatiek in het UMC Groningen. Ruim 76.000 mensen deden mee – 61 procent was vrouw, de gemiddelde leeftijd 54 jaar, vrijwel iedereen wit. „We stuurden aanvankelijk elke week een vragenlijst, daarna tweewekelijks en nu maandelijks.” De lijsten omvatten twaalf symptomen die sowieso al werden bevraagd in Lifelines, waaronder hoofdpijn, ademhalingsproblemen, rugpijn, pijn op de borst, vermoeidheid, duizeligheid en tintelingen in handen of voeten, aangevuld met elf covidsymptomen die in het begin van de pandemie bekend waren, zoals een loopneus, zere keel, reuk- of smaakverlies. Tot 2 augustus 2021 kreeg 5,5 procent van de deelnemers Covid-19, vastgesteld door een pcr-test of door een arts in de periode dat er nog weinig werd getest. Bij elk van hen zochten de onderzoekers de gegevens van twee in leeftijd en geslacht vergelijkbare personen die geen Covid-19 hadden. De bevindingen zullen mensen met langdurige klachten na Covid-19 sterken in hun strijd om erkenning van hun klachten. Die worden soms afgedaan als psychisch, of veroorzaakt door stress. „Alle klachten kunnen verschillende oorzaken hebben, ook stress. Maar wij laten zien dat mensen die niet geïnfecteerd zijn, maar wel dezelfde stress van de pandemie beleefden, beduidend minder klachten hebben”, zegt Rosmalen. „Bij alle langdurige klachten spelen biomedische factoren een rol én andere factoren zoals psychische, altijd. Maar dat we de lichamelijke oorzaak nog niet kennen, betekent niet dat we hier te maken hebben met een psychisch probleem. Het is niet of-of, het is en-en.” Wetenschappers moeten de lichamelijke mechanismen zoeken, zegt Rosmalen, „en tegelijkertijd moeten ze kijken naar wat die klachten voor mensen betekenen, en hoe we ze kunnen helpen om weer te werken en hoe kunnen we ze ondersteunen met alle gevolgen van die klachten.” Een nadeel van het snelle doorpakken aan het begin van de pandemie is dat ‘long covid’ nog helemaal niet bekend was. Naar kenmerkende post-covid-symptomen zoals de verergerde klachten na inspanning en cognitieve problemen zoals ‘hersenmist’ is dus niet gevraagd in deze studie. „Later wel, maar daar hebben we nu nog niet genoeg gegevens van”, zegt Rosmalen. Niet alle langdurige klachten bij de gerapporteerde 12,7 procent van de patiënten zijn zó beperkend dat mensen niet meer kunnen functioneren, benadrukt Rosmalen. „Maar zelfs als maar een kwart van hen ernstig beperkt zou zijn, zo’n 3 procent, dan is dat nog een heel grote groep, want ontzettend veel mensen in Nederland hebben Covid-19 gehad. Deze mensen moeten fatsoenlijk geholpen worden.” In Groningen blijven de onderzoekers de groep mensen in de studie nog lang volgen. Rosmalen: „We doen extra metingen, zoals een inspanningstest, en een kanteltafeltest om naar de functie van hart en bloedvaten en het autonome zenuwstelsel te kijken. We zoeken naar aanwijzingen van orgaanschade en van ontstekingsprocessen.” Hoe ellendig de langdurige klachten na Covid-19 ook zijn voor sommige mensen, wetenschappelijk gezien is het waardevol. „Er waren altijd al mensen die langdurige klachten kregen na een infectie, zoals na Q-koorts, de ziekte van Pfeiffer, soms bij ME-CVS. Dat was moeilijk te onderzoeken”, zegt Rosmalen. „We zitten nu in een unieke situatie waarin een heel grote groep mensen een geheel nieuw virus hebben gekregen waar we allemaal nog geen afweer tegen hadden. Dat geeft voor het eerst de mogelijkheid om die langdurige klachten na zo’n infectie gedetailleerd en vanaf het begin te onderzoeken. Daarvan leren we misschien ook meer over die langdurige klachten na andere infecties.” 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/04/een-op-acht-covidpatienten-houdt-langdurig-klachten-2-a4138206
2022-08-05||Is het Sterrebos voor niks gekapt?||Vanaf de redactie van NRC vertellen we je elke dag hét verhaal van de dag. Nieuwsverhalen die raken, verrassen of iets aan het licht brengen. Maar wat gebeurt er na de eindtune? Deze week hoor je van vijf verhalen hoe het verder ging. Begin dit jaar wist iedere journalist het Zuid-Limburgse Sterrebos te vinden. Klimaatactivisten hingen er in de bomen om te voorkomen dat het bos gekapt werd voor de uitbreiding van een autofabriek. Nu, een half jaar later, is het bos verdwenen en lijkt Nederland al vergeten te zijn dat het ooit heeft bestaan. Verslaggever Freek Schravesande keerde terug en hij vroeg zich af of er ooit wel een moment geweest is dat het bos te redden was.||https://www.nrc.nl//nieuws/2022/08/04/is-het-sterrebos-voor-niks-gekapt-a4138205
2022-08-05||Vluchten uit het bezette Cherson: ‘het is er echt net  Orwells  1984 ’||Cherson  was de eerste grote oorlogsbuit van  Rusland, maar misschien niet meer  voor lang: als de Oekraïense berichten kloppen, kruipt de frontlinie elke dag een stukje dichter naar  de zuidelijke havenstad toe. Maar  de dorpjes die de afgelopen weken bevrijd zijn,  zijn voor „90 procent” verwoest, zegt de Oekraïense gouverneur van de regio Cherson. Het doet de bevolking die verlangt naar  bevrijding  ook  vrezen voor een ‘tweede Marioepol’,  de volledige verwoesting van de kuststad na wekenlange gevechten. De inwoners  staan voor de keuze: vertrekken, of niet?  Oekraïners die  weg willen, hebben grofweg de keuze uit  twee routes: via de Krim en Rusland naar Georgië of Letland. Of  langs het front, naar Zaporizja of Kryvy Rih. Hoeveel er precies vertrokken zijn is niet bekend, naar schatting heeft meer dan de helft van 1 miljoen inwoners van de  bezette regio het gebied al verlaten.  De gevaarlijkste maar meest betaalbare  route loopt via Vasylivka naar Zaporizja. Daar moet je langs de Russische troepen, door  ‘niemandsland’,  naar het vrije Oekraïne.   Evacuatiesroutes uit de regio  Cherson lopen via Rusland of langs het front Anatoli vertrok op 19 juli met zijn vrouw, twee dochters (17 en 12) en hun hond met de auto uit Cherson. Al in de eerste dagen van de oorlog werd zijn bedrijf geplunderd door   Russische soldaten. Hij verkocht auto’s en zijn dealership werd door de Russen ingenomen. Even later reden de bezetters  in  diezelfde  auto’s door de stad, met geschilderde witte letters ‘Z’ op de zijkanten. Anatoli deelde  foto’s van de auto’s in zijn salon en later op straat, en van zijn kantoor waar alle ramen uit zijn geschoten en binnen alles kort en klein is geslagen.    „In Cherson is een parallelle wereld ontstaan, als in Orwells 1984,” zegt Anatoli. Met zijn gezin sloot hij  zich bij Vasylivka als 426ste aan in de rij voor de overgang. „Langs de weg ligt overal vuilnis. Je kan niet van de weg af want daar liggen mijnen dus moet iedereen daar zijn behoefte doen.” In die rij zijn volgens Oekraïense media al meerdere mensen overleden, vooral ouderen die in de hitte bezweken. Ook zijn er  burgers beschoten.   Vijf dagen lang moesten ze wachten, terwijl het 36 graden of warmer werd.  Toen ze uiteindelijk bij het eerste checkpoint kwamen, werden hun paspoorten en autopapieren  ingenomen ter controle. De paspoorten kregen ze terug,  de autopapieren niet, zegt Anatoli. „Toen ik ernaar vroeg, zeiden ze dat ze die wel gegeven hadden.” Zijn gezin werd bedreigd. „‘Nu moeten jullie gaan, anders gaan we schieten!’” Op het laatste moment mochten ze toch naar Zaporizja. Toen Anatoli  wegreed  „begonnen de Russen een aanval op het dorpje waar ze naartoe reden. Het gezin zag hoe een huis werd geraakt en vlam vatte, vertelt Anatoli.  Zijn vrouw en dochters huilden. Even later zag hij de Oekraïense vlag, „ik  keek op de klok, 22.40 uur.” Een uur nadat hij dacht dat het zijn laatste zou zijn, stond hij in vrij Oekraïne. „Vanaf toen werd alles beter.   Ik denk nu dat ze ons gewoon bang wilden maken.”         De tweede route is naar het zuiden:  Nadiia (17) komt uit een dorpje ten zuiden van Cherson aan de Dnjepr. „We  hoorden elke dag explosies. Zelfs een inslag in Mikolajiv kun je daar horen, vertelt ze. „Het wordt in Cherson steeds gevaarlijker omdat het Oekraïense leger de stad komt redden. Het maakt de Russen nogal boos, ze worden steeds onbeschofter”, zeg Nadiia.     Ze besloot te vertrekken. Haar moeder had genoeg geld  voor één kaartje op en bus naar Europa. Dat  kostte 440 dollar.    Nadiia mocht gaan en  reisde  met twee mannelijke vrienden van 22 en 25 jaar oud. Bij aankomst op de Krim werden de mannen uit de bus gehaald en zes uur lang ondervraagd door Russische veiligheidsdiensten.  Uiteindelijk mocht de hele bus door. Via de Krim, langs Moskou en Letland,  reisde ze  in vier dagen tijd  naar Polen.   Alexandra Zima  (21) werd eind  juni  gebeld door  een vriend  dat hij die nacht om 04.00 uur met zijn auto naar de Krim zou gaan rijden.  We moesten ons dankbaar tonen voor de ‘bevrijding’ Alexandra Zima gevlucht uit Cherson  Het eerste Russische checkpoint was bij de Antonivskybrug, vertelt ze. Daar werden hun paspoorten bekeken, hun telefoons. „We hebben ze wat sigaretten gegeven, toen mochten we door,” zegt Alexandra. „Daarna werd het heel eng, we zagen kapotgeschoten gebouwen, uitgebrand militair  materieel. Het voelde  alsof dit  het eind was van alles.” Onderweg volgden zeventien checkpoints waar Russen en Tsjetsjenen („die praten met  een heel zwaar accent”) telkens opnieuw hun  elektronica en papieren wilden controleren. Bij de grens werden ze ondervraagd.  „Alles wilden ze weten, wie mijn familieleden waren, of ik mensen bij het leger ken. Ik begreep dat het de [geheime dienst] FSB was.”          Terwijl Alexandra stond te wachten zag ze hoe twee Oekraïense jongens door soldaten in elkaar geslagen werden. Bij een van hen werd een Oekraïense vlag in de telefoon gevonden. „De Russen probeerden ons uit de tent de lokken. Toen moesten we zeggen dat we zo dankbaar waren dat ze ons bevrijd hadden”, zegt Alexandra. Na een uur of zes mocht ze doorrijden. Ze reed in totaal in een week naar Georgië en door naar Turkije, waar ze een vliegtuig naar Duitsland pakte, waar ze nu is ondergebracht als vluchteling.  Een gepantserde vrachtwagen van pro-Russische troepen staat geparkeerd in de door Rusland bezette stad Cherson.  Foto Alexander Ermochenko/Reuters Wie niet vertrekt uit Cherson moet dekking zoeken. De  havenstad  ten noorden van de Krim en aan de rivier de Dnjepr, werd direct na het begin van de oorlog ingenomen. Sindsdien verschijnen  er dagelijks bericht van plunderingen, intimidatie, repressie. Ook zijn zo’n 600    arrestaties en verdwijningen gemeld, zoals die van burgemeester Ihor Kolychajev, die  eind juni in   een  busje werd gezet en van wie sindsdien niets meer is vernomen. Op sociale media gaat een flyer rond met adviezen, waaronder het inrichten van een schuilkelder, en  de aanschaf van een powerbank, genoeg water en eten. „Wij hebben eten en drinken voor een week”, zegt inwoner Bogdan (45). Met zijn tienerzoon woont hij in de buurt van het centrum. „Er is geen bommenkelder in onze buurt, die zijn allemaal bezet door de Russen. Ze zijn bang om gedood te worden door raketten.”   De bewoners van Cherson  gaan eigenlijk alleen overdag naar buiten en alleen als het echt moet –  bijvoorbeeld om eten te kopen  op de boerenmarkt.  Dat is de enige plek waar betaalbaar eten  in overvloed is omdat de oogst  niet geëxporteerd kan worden, vertellen  bewoners. In de stad kun je staande gehouden worden door Russische soldaten, waarna je telefoon en  je lijf  gecontroleerd kunnen worden  op patriottische symbolen en tatoeages. „Mijn zoon raakt in paniek als hij die voertuigen met het symbool Z ziet,” legt   Bogdan   uit via een berichtenapp. Zelf  hoefde hij zich nog  niet uit te kleden voor de bezetter, maar hij zegt  het proces   op straat te hebben gezien.  Op dit moment is nog onzeker of een Oekraïens offensief wel echt  succesvol zal zijn. Ondertussen zet de bezetter overal zijn stempel op.  Aan het hoofd van universiteiten en in andere overheidsinstellingen worden  Ruslandgezinde mensen aangesteld. „Rusland is hier voor altijd!” staat op reclameborden in de bezette Oekraïense stad. Onder de woorden staat een foto van een blond meisje in een veld met witte bloemetjes en de Russische vlag.  „Die posters hangen nu overal” zegt Bogdan.||https://www.nrc.nl//nieuws/2022/08/04/vluchten-uit-het-bezette-cherson-het-is-er-echt-net-orwells-1984-2-a4138199
2022-08-05||Hoe de droogte in Europa de energiecrisis versterkt||Een ongeluk komt zelden alleen. De energieprijzen waren al hoog en de Europese energievoorziening stond al onder druk door de haperende gastoevoer uit Rusland. Nu komt daar de aanhoudende droogte bij, met een toenemende impact op de Europese energieproductie. Zo kampen Franse kerncentrales met een gebrek aan koelwater en komen binnenvaartschepen steeds moeilijker de Rijn en de Donau op om de Duitse kolencentrales van brandstof te voorzien. Ook in de Nederlandse energieproductie is de droogte voelbaar.  Vijf vragen over de wisselwerking tussen droogte en energie.  1  Hoe ernstig is de situatie  in Frankrijk? Zo’n 70 procent van alle in Frankrijk opgewekte elektriciteit komt uit kerncentrales en die zuchten onder de hitte. Om aan  veiligheidseisen omtrent temperatuur te voldoen wordt de productie van drie centrales deze week teruggeschroefd. Door aanhoudende droogte dreigt  bovendien een koelwatertekort voor kern- en gascentrales én wordt er minder elektriciteit opgewekt met waterkracht. Het aandeel nucleaire en waterkrachtenergie in de Franse energiemix zal dit jaar daarom waarschijnlijk lager  zijn, zegt   Thibault Laconde, oprichter van Callendar, dat klimaatrisicoanalyses maakt.  „En dat zal worden gecompenseerd met fossiele brandstoffen.” Schommelingen in de hoeveelheid opgewekte (kern)energie komen vaker voor en vormen niet meteen een probleem, omdat de vraag in de zomer relatief laag is. „Maar als het gebruik in het najaar weer toeneemt en de productie gelimiteerd blijft door  droogte, is er een serieus risico op tekorten aan het begin van de winter.” Tekorten die moeilijk te compenseren zijn op de huidige krappe markt.  2  Hoe is de situatie nu in Duitsland? Donderdag maakte het energieconcern Uniper bekend dat tenminste twee steenkolencentrales, een in de deelstaat Noordrijn-Westfalen en een in Hessen, de stroomproductie moeten verminderen vanwege de stokkende kolentoevoer. Beide centrales zijn afhankelijk van de toevoer via de Rijn en de Main, waar het water te laag staat. De vereniging van de Duitse binnenvaart hekelde woensdag de achtereenvolgende regeringen in Berlijn, die ondanks waarschuwingen uit de industrie al jarenlang verzaken de belangrijke rivieren Rijn, Elbe en Donau uit te diepen.   De dreigende uitval van de twee kolencentrales komt net op het moment dat Duitsland  meer stroom uit kolenverbranding wil halen om gas te sparen. Kolencentrales die eigenlijk zijn uitgerangeerd worden weer in gereedheid gebracht om de gascentrales op een lager pitje te laten draaien.  Zo is sinds maandag een oude centrale in het Nedersaksische Peine weer aangesloten op het stroomnet. Ook daar kampen ze met toevoerproblemen, maar die liggen niet aan het waterpeil: de kolen moeten per spoorweg komen, en het Duitse spoorwegnet is chronisch overbelast.   3  Wat merken  Nederlandse energiecentrales van de droogte?  Dat verschilt. Neem de Limburgse Clauscentrale. „Bij die gascentrale hebben we ook een waterkrachtcentrale en door de lage waterstand van de Maas staat die uit”, zegt een woordvoerder van eigenaar RWE. „Maar dat probleem duurt eigenlijk al maanden.” Daar komt nu bij dat het weinige water in de Maas snel opwarmt. „We kunnen daardoor niet genoeg koelen en moeten de koeltoren gebruiken. Dat betekent extra capaciteitsverlies van de Clauscentrale.” Ook de Amercentrale van RWE, die wordt gestookt met steenkolen en biomassa, kampt met minder en warmer rivierwater, in dit geval de Donge. „Ook daar gebruiken we vaker de koeltoren.” De aanvoer van brandstof vanuit Rotterdam levert voor de Amercentrale geen problemen op.  Bij de meeste andere elektriciteitscentrales lijkt de droogte nog weinig gevolgen te hebben. Veel producenten zitten immers vlakbij zee. De Diemense gascentrale van Vattenfall heeft dankzij het Markermeer nog voldoende koelwater en  de Amsterdamse Koudecentrale, die de kantoren in Zuidoost koel moet houden, kan  uit de Ouderkerkerplas putten. 4 Is zulke droogte eerder voorgekomen en wat waren toen de gevolgen?  De belangrijkste maat voor droogte is het neerslagtekort, het verschil tussen verdampte en gevallen neerslag, in de maanden van april tot en met september. Het record stamt uit 1975, toen het eind augustus tot bijna 400 millimeter reikte.  De huidige zomer behoort tot de droogste  sinds de metingen, en nadert die van 2018, toen rond deze tijd ruim 300 millimeter werd behaald. Het huidige tekort bedraagt ongeveer 230 millimeter en kruipt omhoog. In 2018 zakten met name in het zuiden en oosten van het land de grondwaterstanden diep weg en vielen waterlopen droog. Ook beperkte verzilting de inname van water door drinkwaterbedrijven. Zo ver is het nu nog niet.  De economische schade uit 2018 lag tussen de 900 en 1.650 miljoen euro. Grootste schade leed de landbouw: tussen 820 en 1.400 miljoen. De schade door hogere transportenkosten in de scheepvaart bedroeg tussen de 65 en 220 miljoen.  De huidige zomer behoort tot de droogste  sinds het begin van de metingen 5  Kost het andersom ook meer  energie om de droogte het hoofd te bieden? Waterbeheer kost    energie. Denk aan de duizenden pompen en gemalen en sluizen en stuwen die gedreven door elektriciteit en gas en diesel het water in Nederland sturen. De waterschappen zijn verreweg de grootste energieverbruikers in het Nederlandse waterbeheer, maar Rijkswaterstaat doet ook mee bij het waterbeheer van de rivieren, de grote meren (IJsselmeer en Markermeer) en de zuidwestelijke delta.  Een uitvoerige studie uit 2009 naar het energieverbruik van het Nederlandse waterbeheer concludeerde dat het in 2007 zo’n 176,8 GWh per jaar kostte om de nationale en regionale watersystemen op (streef)peil te houden. Dat is ongeveer het equivalent van het elektriciteitsverbruik van 50.500 huishoudens (uitgaande van 3.500 kWh per huishouden).  Nu is dat vermoedelijk wat minder, want intussen hebben de waterschappen stappen gezet om energie te besparen en duurzame energie op te wekken en in te zetten. Bovendien was 2007  met 920 millimeter neerslag een relatief nat jaar, terwijl  droogte  waterbeheerders in de Nederlandse polders doorgaans iets minder energie kost. ||https://www.nrc.nl//nieuws/2022/08/04/droogte-komt-ongelegen-bij-energiecrisis-a4138175
2022-08-05||De geblakerde boom gaat revalideren|| Of de Gevlekte Zuiderling het gaat overleven is nog ongewis. Een week geleden woedde er een felle brand rond de stam van deze monumentale plataan in Eindhoven. Tot dertig meter hoogte zijn takken verbrand, de stam is zwartgeblakerd.  Woensdag werden drie jongeren (een van 16 en  twee van 18 jaar oud) aangehouden door de politie, op verdenking van brandstichting. Na verhoor zijn ze op vrije voeten gesteld.  De gewone plataan (Platanus x hispanica) in het groendomein Wasven   is naar schatting 262 jaar oud, voor een Nederlandse boom een respectabele leeftijd. Deze werd – als eerste –  geadopteerd door stichting Wereldboom, die bomen de kans wil geven duizend jaar oud te worden.  Rond de stam werd getrouwd, gedanst, gezongen, geyogaad en gerouwd,  zegt Kees van Grevenbroek, beschermheer van de boom. Toen hij vorige week ’s ochtends vroeg hoorde van de brand, sprong hij „ontbijtloos” op de fiets. Er kwamen veel mensen naar de plataan. „Er werd gehuild en gebeden. Dat heeft me wel verbaasd.” Emoties waren er ook bij een echtpaar dat had bedacht dat ooit hun as onder deze boom zou worden uitgestrooid, zo begreep Grevenbroek. „Stiekem” is dat eerder ook wel gebeurd, zegt hij. Om mensen dicht bij de plataan te kunnen laten komen, zonder de wortels te beschadigen, was er rondom een vlonder geplaatst,  gemaakt van een composiet van hout en kunststof. „Dit is als brandvertragend verkocht,”  zegt boomverzorger Ton Stokwielder, die als voorzitter van stichting Wereldboom betrokken is bij de plataan.  Maar bij de brand heeft het materiaal volgens hem juist tot een intense hitte geleid, waardoor de stam en het cambium, de groeilaag net onder de schors, tot op grote hoogte beschadigd zijn. „We hebben nog geen plek gezien waar die intact is, maar we zijn voorzichtig met onderzoek want dat levert ook schade op.”  Zijn hoop is dat  de groeilaag het vuur ergens heeft overleefd, waardoor de connectie tussen een deel van de kroon en de wortels   in stand is gebleven. „Die kans schatten we op 20 procent.”  „Het ziet er niet best uit,” zegt Van Grevenbroek. Maar ze geven de boom niet op. „Dit is de eerste boom die in de revalidatie gaat.” Donderdag werd nog „eerste hulp bij een boom die in brand heeft gestaan” verleend, zegt Stokwielder.  De resten van de brand werden verwijderd, er wordt een voedzaam mengsel aangebracht. En er wordt in de gaten gehouden of de plataan genoeg water heeft.   Om de kosten van de zorg te betalen, is een crowdfundingactie opgezet. Donderdagmiddag was daarmee ruim 8.400 euro opgehaald.   Stokwielder vestigt zijn hoop ook op de wortels, die veel minder schade hebben opgelopen. Die zouden kunnen uitlopen en dan staat er na dertig jaar  weer een stevige boom. De geblakerde  stam kan in die tijd blijven staan, denkt Stokwielder. ||https://www.nrc.nl//nieuws/2022/08/04/de-geblakerde-boom-gaat-revalideren-a4138178
2022-08-05||Taiwanezen laten zich niet intimideren door Chinees wapengekletter||Terwijl de Chinese raketten donderdag langs hun eiland scheerden en Chinese marineschepen Taiwan deels afsloten van de buitenwereld, bleven de Taiwanezen verrassend kalm. „China zegt dat het Taiwan met geweld wil annexeren, dat zegt het eigenlijk al een hele tijd”, luidde het laconieke commentaar dat  persbureau Reuters in de hoofdstad Taipei optekende uit de mond van Chen Ming-cheng, een 38-jarige makelaar.   Dat neemt niet weg dat de Taiwanese autoriteiten fel protesteerden tegen de uitgebreide, vier dagen durende Chinese militaire oefeningen, die gedeeltelijk zelfs binnen Taiwans territoriale wateren en luchtruim plaatsvinden. President Tsai Ing-wen noemde de handelwijze van China donderdag „onverantwoordelijk, niet alleen jegens Taiwan maar ook jegens de internationale gemeenschap”. „We zullen niet provoceren maar we zullen ons verdedigen”, zei ze. China vuurde ten minste elf raketten af en zette een honderdtal vliegtuigen in, waaronder gevechtstoestellen, en ruim tien marineschepen. Niet eerder heeft China in de Straat van Taiwan op zo’n grote schaal geoefend. De laatste keer dat de oefeningen in de buurt kwamen van de huidige was in 1996.  Japan reageerde donderdag eveneens kwaad omdat vijf raketten neerkwamen in wat het als zijn exclusieve economische zone van de zee beschouwt.  Ook Taiwans strijdkrachten waren paraat en op sommige plaatsen bevonden schepen van beide kanten zich maar op korte afstand van elkaar. Chinese drones werden bovendien gesignaleerd boven Taiwanese eilandjes voor de kust. Tot een daadwerkelijk treffen met de Chinezen kwam het echter voor zover bekend nergens.   Volgens Taiwan schendt China hiermee niettemin de regels van de Verenigde Naties en vormen de oefeningen, waarbij met scherp geschoten wordt, een ontoelaatbare inbreuk op de internationale scheepvaart en het luchtverkeer.  De  oefeningen zijn bedoeld om Taiwan te straffen voor het bezoek dinsdag van Nancy Pelosi, de voorzitter van het Amerikaanse Huis van Afgevaardigden. Zij was de hoogste Amerikaanse functionaris in 25 jaar die Taipei bezocht. Beijing ziet Taiwan als integraal deel van China en beschouwde het bezoek als een provocatie.  In Taiwan zelf werd Pelosi echter met open armen ontvangen, niet alleen door president Tsai maar ook door de bevolking. „Dit is een doorslaggevend moment  voor mij en mijn generatie”, verklaarde websiteontwerper Chen Li-chieh (39) in de zuidelijke stad Tainan tegen The New York Times. „We hebben onze adem al zo lang ingehouden wanneer we met bedreigingen van Chinese zijde werden geconfronteerd. De tijd is aangebroken om ons dapper  te weren en onze eigen aanspraken te maken.” Voor het begin van de oefeningen, die in zes gebieden langs de Taiwanese kust zijn geconcentreerd, had China civiele vliegtuigen en schepen gewaarschuwd de oefengebieden te mijden. In verband daarmee zag Taiwan zich genoopt om tientallen reguliere vluchten te annuleren. De invloed op de scheepvaart was niet onmiddellijk duidelijk. Taiwan drijft juist met China intensief handel.  Taiwan is goed voor ruim de helft van ’s werelds chipsproductie en een groot deel daarvan wordt ook verwerkt in Chinese consumentenelektronica. Mocht de Taiwanese chipsuitvoer voor langere tijd gestremd raken, dan kan dat een zeer ontwrichtende uitwerking hebben op de wereldeconomie. We hebben onze adem al zo lang ingehouden wanneer we met bedreigingen van Chinese zijde werden geconfronteerd Chen Li-chieh websiteontwerper Ook vissersboten in delen van Taiwan ondervonden hinder van de oefeningen. Uit voorzorg verbood de Taiwanese regering hen uit te varen. „Wij, kleine luiden, zijn altijd de dupe, wanneer de politici vechten”, mopperde een visser in de noordelijke plaats Bi Ya Shu tegenover een BBC-verslaggever.  Een ander zei zich niet veel zorgen te maken. „Die communisten houden van grote woorden maar ze zullen niets doen. We leven al zeventig jaar met hun bedreigingen.” Anderen voorzagen om andere reden geen problemen. „Omdat Taiwanezen en Chinezen allemaal één familie vormen”, vertelde Lu Chuan-hsiong (63), die in de zee kwam zwemmen, tegenover persbureau AP. Hij wees erop dat er in die streek al veel mensen wonen die van het Chinese vasteland afkomstig zijn zonder dat dit tot problemen heeft geleid.  Toch schrijven zich de laatste maanden, mede onder invloed van de oorlog in Oekraïne, meer Taiwanezen in voor schietcursussen om zich zo nodig te  kunnen teweerstellen  tegen een Chinese invasiemacht.   Intussen treffen  bedrijven in Taiwan voorbereidingen voor alternatieve handelsroutes, omdat ze er rekening mee houden dat de Chinese blokkade ook na komende zondag nog zal voortduren. „Ik denk dat mensen beseffen dat dit niet bij vier dagen blijft”, aldus Alicia Garcia Herrero, een econoom van investeringsbank Natixis CIB  tegenover   AP. Verschillende Taiwanese overheidswebsites waren enige tijd onbereikbaar, vermoedelijk door een zogenoemde DDoS-aanval. Woensdag werden beeldschermen in een supermarktketen gehackt. Daarop verscheen de tekst: „Oorlogshitser Pelosi, verlaat Taiwan.” In een video op YouTube kondigde ‘APT27’ woensdag een „speciale cyberoperatie” tegen  Taiwan aan. APT27 is een hackersgroep die in verband wordt gebracht met de Chinese overheid, en zich vooral bezighoudt met cyberspionage. Of die werkelijk achter de dreigvideo zit, is echter twijfelachtig. De cyberaanvallen lijken eerder het werk van pro-Chinese digitale activisten. Maar China beschikt  over geavanceerde hackers. Berucht is de digitale inbraak bij  duizenden Amerikaanse bedrijven en overheden via een lek in Microsofts mailserver Exchange in 2021.||https://www.nrc.nl//nieuws/2022/08/04/taiwan-laat-zich-niet-intimideren-a4138198
2022-08-05||Complotdenker Alex Jones moet bijna 50 miljoen dollar schade betalen wegens leugens over Sandy Hook||Een zwetende, opgewonden Alex Jones met zijn rollende ogen en zijn stem van koffie en gruis – eigenlijk zag Amerika’s bekendste propagandist er de afgelopen weken niet veel anders uit dan de man die al jarenlang via zijn uitzendingen op Info-wars de ene na de andere leugen verspreidt en tussendoor dieetsupplementen, waterfilters en libido-versterkers verkoopt. Alleen zat Jones (48) nu niet in de comfortabele stoel van zijn studio, maar in de beklaagdenbank in een rechtszaal in Austin, Texas. Twee van de slachtoffers van zijn talrijke campagnes hebben hem aangeklaagd wegens smaad en eisten een schadevergoeding van 150 miljoen dollar (ruim 147 miljoen euro) plus een boete van 145,9 miljoen dollar. De jury kende hun donderdag 4,1 miljoen dollar toe wegens geleden schade. Vrijdag kwam daar een strafboete bij van 45,2 miljoen dollar. Door dergelijke bedragen zal een van de bekendste extreem-rechtse media van de Verenigde Staten niet direct in gevaar komen. Op vrijdag getuigde een forensisch econoom dat Jones en Infowars samen tussen de 135 en 270 miljoen dollar waard zijn. Maar dit is nog maar een van de rechtszaken die tegen Jones lopen. Andere slachtoffers van zijn propaganda zullen vanaf 14 september in Austin procederen voor een schadevergoeding. Later volgt nog een soortgelijk proces in Connecticut. De hoge schadevergoeding plus boete (in de geruchtmakende smaadzaak van filmsterren en ex-echtgenoten Johnny Depp en Amber Heard legde de jury bedragen van 10 en 5 miljoen dollar op) is wel een stevige tik op de vingers. Dit kan een afschrikking vormen voor andere verspreiders van samenzwerings-theorieën. Rechtse opiniemakers zien daarom dit proces als een aanval op de vrijheid van meningsuiting. In zijn show van vrijdag betitelde Jones de rechtbank in Austin als een „kangoeroe-hof”. Zo venijnig en niet aflatend waren de uitlatingen van Jones dat  ouders van de vermoorde kinderen werden bedreigd De ouders van Jesse Lewis hadden Alex Jones aangeklaagd omdat hij al 9,5 jaar in zijn shows verklaart dat zij deel uitmaken van een samenzwering om strengere wapenwetten door te voeren. De zesjarige Jesse was een van de twintig kinderen die in december 2012 op hun basisschool Sandy Hook werd doodgeschoten, met nog zes andere mensen. Via Infowars verspreidde Jones de theorie dat „de hele zaak in scène is gezet met acteurs”, uit politieke motieven. Zo venijnig en niet aflatend waren de uitlatingen van Jones dat verschillende ouders van de vermoorde kinderen werden bedreigd. „Ik heb 9,5 jaar in de hel geleefd”, zei de vader van Jesse. Een vrouw uit Florida werd in 2017 veroordeeld tot vijf maanden cel omdat zij de vader van een van de leerlingen een bericht stuurde met daarin de boodschap: „Jij zult sterven, de dood zal spoedig voor jou komen.” Haar advocaat legde destijds in de rechtszaal uit dat zijn cliënt voornamelijk was gemotiveerd door wat ze op Infowars had gehoord. Infowars won snel aan publiek en aandacht in de verkiezingscyclus van 2016, toen Donald Trump met soortgelijke beschuldigingen campagne voerde. Hij werd regelmatig geïnterviewd door Jones en herhaalde diens beweringen soms woordelijk („Hillary zou een drugstest moeten doen”) in zijn eigen campagnebijeenkomsten. NBC News stelde in een uitzending over Jones dat zijn bereik in verkiezingsmaand november 2016 opliep tot 83 miljoen kijkers. Trumps vertrouweling Roger Stone twitterde destijds dat „Alex Jones en Infowars miljoenen aanhangers van Donald Trump bereikt en de Trump Revolutie heeft mogelijk gemaakt”. De tweet van Stone is niet meer te lezen, aangezien hij van het platform is geweerd. Dat geldt ook voor Alex Jones en InfoWars – en dan niet alleen van Twitter, maar ook van YouTube en Facebook. „De meest gecensureerde show van Amerika”, staat inmiddels als banner in beeld. Gevaarlijke gevolgen  De meest geruchtmakende lastercampagne voerde Jones tegen de ouders van de schietpartij van Sandy Hook. In de afgelopen jaren hebben die leugens hem in juridische problemen gebracht. Verschillende ouders hebben hem aangeklaagd wegens laster. De zaak in Austin is de eerste waarbij het tot een schadevergoeding zal komen – Jones is al schuldig bevonden, de jury buigt zich over de hoogte van het bedrag. Jones en zijn advocaten hebben geprobeerd de schadeclaim te ontlopen door vorige maand faillissement aan te vragen voor Free Speech Systems, het moederbedrijf van Infowars. De procedure heeft hij er niet mee kunnen stilzetten. En de balans die hij bij de faillissementsaanvraag indiende laat zien dat de financiële problemen vooral zitten in een schuld van bijna 54 miljoen dollar aan een bedrijf dat PQPR heet. Dat bedrijf is deels eigendom van Jones en wordt bestuurd door zijn vader. De behandeling van de zaak leidde de afgelopen week tot veel memorabele momenten. Zo bleek dat Jones’ advocaten de inhoud van diens telefoon per ongeluk hadden gestuurd naar de advocaten van de tegenpartij – die daarmee konden aantonen dat Jones bij de ondervraging had gelogen. In uitzendingen van Infowars tijdens de duur van de rechtszaak, ging Jones tekeer tegen de rechter, die hij ervan beschuldigde pedofielen te beschermen. „Dit is een moordaanslag op gerechtigheid.” De rechter tikte hem op de vingers, omdat het getuigen is verboden over de zaak te praten tegen iemand anders dan hun advocaat. Jones verklaarde in de getuigenbank ineens dat hij nu „100 procent” gelooft dat de schietpartij daadwerkelijk heeft plaatsgevonden en dat de ouders geen ingehuurde acteurs zijn, maar „echt bestaan”. De moeder van Jesse sprak hem daar tijdens haar verhoor rechtstreeks op aan. „Ik weet dat u mij gelooft, en toch weet ik zeker dat als u straks de rechtbank uitloopt, u gewoon hetzelfde weer zult beweren.”     Dit artikel is in de nacht van 5 op 6 augustus geactualiseerd met de schadevergoeding van 45,2 miljoen dollar die Jones aan nabestaanden moet betalen. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/04/felle-propagandist-in-beklaagdenbank-a4138197
2022-08-05||Voor een jonge tweedehands auto, camper of boot betaal (of krijg) je nu de hoofdprijs||Tweedehands auto’s, campers, boten – alles wat rijdt en vaart, is de afgelopen twee jaar flink duurder geworden. Dit geldt vooral voor jongere voer- en vaartuigen. Wie er een heeft staan of liggen, kan die nu voor een goed bedrag verkopen of inruilen. Nadat de coronapandemie begin 2020 was uitgebroken, nam de vraag naar auto’s snel toe omdat veel mensen het openbaar vervoer wilden mijden. Daar kwamen niet veel later problemen met de productie van nieuwe auto’s bovenop.  Gevolg: de gemiddelde vraagprijs voor een gebruikte auto schoot omhoog. Volgens occasionplatform AutoScout24 is die sinds maart 2020 met ruim een kwart toegenomen, tot 23.808 euro. Vooral de nieuwere occasions zijn in trek, vertelt econoom Rico Luman van ING. Tussen nieuwe auto’s en dezelfde modellen die een of twee jaar oud zijn, is het prijsverschil klein. Wie een ‘nieuwe tweedehands’ heeft staan, kan daar dus een goede prijs voor ontvangen. „De auto die je terugkoopt, is ook duurder geworden”, aldus Luman. „Maar als je nu verkoopt en zelf genoegen neemt met een wat oudere auto, kan dat gunstig zijn.” Ook andere voertuigen zijn flink in waarde gestegen, weet de econoom. Zo zie je met vrachtauto’s hetzelfde gebeuren. Volgens handelaren zijn de voorraden jonge gebruikte vrachtauto’s klein, en liggen de prijzen ook daarvoor dicht bij de nieuwprijzen. „En campers zijn een ander heel duidelijk voorbeeld.” Bij de kampeerwagens komen de hogere prijzen vooral doordat veel mensen tijdens de pandemie niet afhankelijk wilden zijn van vliegtuig of trein. Wie nu zijn camper van de hand wil doen, zit volgens brancheorganisatie Bovag goed. „Het is net als met huizen”, zegt de woordvoerder. „Heb je iets te verkopen en hoef je niets terug te kopen, dan ben je spekkoper.” Een vergelijkbaar beeld op de botenmarkt. Met name de makelaars in duurdere boten voeren hogere prijzen. Ze hebben moeite aanbod te vinden, vertelt Reinier Steensma van het bureau Waterrecreatie Advies. „Als je nu een boot verkoopt, krijg je er een nette prijs voor. Het hangt er wel van af wat je in de aanbieding hebt. Wat recente boten betreft is het aanbod dun, maar op Marktplaats is aan goedkoopjes nog best wel wat te vinden.” Doris Borghuis uit Amsterdam kocht aan het begin van de coronacrisis voor 2.700 euro een bootje voor drie personen uit 2018 om het varen uit te proberen. Dit beviel zo goed dat ze dit voorjaar een grotere boot heeft gekocht, voor 6.500 euro. Die kleine verkoopt ze nu weer. Ze hoopt er 2.500 tot 3.000 euro voor te krijgen via Marktplaats. Vooralsnog valt de interesse haar een beetje tegen. Het hoogste bod dat ze in twee maanden heeft gekregen, is 2.100 euro. „Ik heb het idee dat de prijzen van bootjes nu wat lager liggen. Veel mensen vonden een bootje ten tijde van corona leuk, maar willen er vanaf nu alles weer kan. Je moet volgens mij ook het juiste moment vinden. Het is een beetje een impulsaankoop. Toen het echt mooi weer werd, gingen de biedingen wel hard.” Een omslag van een groot tekort naar een meer normaal aanbod, zoals Borghuis dat ervaart, zou op de tweedehands automarkt ook weleens kunnen optreden.  ING-econoom Luman verwacht dat de toevoer van nieuwe auto’s volgend jaar stijgt. Daardoor zal het aanbod aan occasions weer groeien. Hij wijst erop dat de koopkracht van Nederlanders tegelijk ook onder druk staat door de hoge inflatie. „Die twee dingen samen zijn reden te verwachten dat de prijzen iets zullen matigen. Ik denk dat de prijzen op de tweedehands markt dit jaar een piek bereiken.” Wat betekent dat 2022 het jaar is om te gaan verkopen. Econoom Rico Luman van ING constateert een run op tweedehands auto’s. „Mensen willen graag in een eigen auto rijden en dat is tijdens de pandemie versterkt”, zegt hij. Tegelijk is het aanbod op de automarkt sterk gedaald, door productieproblemen als gevolg van het tekort aan onder meer computerchips. Ook maakten veel werknemers met een leaseauto minder kilometers door thuiswerken, waardoor ze de auto langer kunnen gebruiken. Daarnaast lieten leasemaatschappijen klanten langer doorrijden en brachten ze minder auto’s op de occasionmarkt. Daardoor kromp een belangrijke aanvoerlijn. Volgens Luman zit de markt voor tweedehands auto’s wat de prijzen betreft nu op een piek. Door de vergrijzing werden campers ook al populairder in de jaren voor corona. Vooral onder net-gepensioneerden is de kampeerwagen populair. „Met corona heeft de vraag een extra grote impuls gekregen omdat mensen niet met het vliegtuig wilden”, weet een woordvoerder van Bovag. „Dat zal nu met de perikelen op Schiphol niet minder zijn.” Volgens de brancheorganisatie is het aantal campers sinds begin 2020 met bijna 30 procent toegenomen, tot meer dan 167.000. De verkoopaantallen op de tweedehands markt stegen met zo’n 30 procent. De vraag is dus nog steeds groot.
 Watersport is tijdens de coronapandemie herontdekt. Waar het aantal boten in Nederland al jaren daalde, bracht de coronacrisis een kentering, zegt Reinier Steensma van het bureau Waterrecreatie Advies. „Het toerisme naar het buitenland viel stil. Er is heel veel gevaren in 2020 en dat is in 2021 doorgegaan. De bezettingsgraad in jachthavens ging opeens omhoog in plaats van naar beneden. Dat hadden we in 15 jaar niet meegemaakt.” Volgens brancheorganisatie Hiswa-Recron was 15 procent van de booteigenaren in 2021 nieuwkomer en nog eens 7 procent ‘herintreder’ – iemand die opnieuw een boot kocht. Volgens de organisatie staan 15.000 tot 20.000 gebruikte pleziervaartuigen te koop, waar dat eerder tussen de 40.000 en 60.000 lag. Steensma ziet nog geen tanende interesse in de watersport. „In 2020 werd gezegd dat al die rommel een jaar later weer te koop zou komen, maar dit is nu al het derde jaar dat we Nederland vanaf het water aan het herontdekken zijn.”||https://www.nrc.nl//nieuws/2022/08/04/voor-een-jonge-tweedehands-auto-camper-of-boot-betaal-je-nu-de-hoofdprijs-a4138151
2022-08-05||Het overleg met Remkes is een kans én een risico voor  LTO|| Het kan snel gaan in de boerenwereld. De ene week scheldt Mark van den Oever van boerenactiegroep Farmers Defence Force (FDF) een collega-onderhandelaar de huid vol, en noemt in een vlog boerenlobbyorganisatie LTO een club verraders met „een tuinslangruggengraat”, omdat LTO wél het gesprek wilde aangaan met het kabinet en bemiddelaar  Johan Remkes over het  stikstofbeleid. Zeven dagen later treden de twee organisaties eensgezind naar buiten, en mag LTO-voorman Sjaak van der Tak het gesprek met Remkes c.s. voeren namens een groot deel van de sector via een soort  boerenverbond-zonder-naam.  In een woensdag gepubliceerde verklaring – van LTO, FDF en zes andere boerenorganisaties – samen naar eigen zeggen goed voor 90 procent van de sector – staat dat de belangenverenigingen weer   „op één lijn” zitten en samen optrekken tegen de stikstofplannen van het kabinet.  Die gaan te ver, vinden zij. In 2030 moet de stikstofuitstoot zijn gehalveerd. Minister van Natuur en Stikstof Christianne van der Wal (VVD) presenteerde in juni een kaartje waarop per regio te zien is  hoeveel de uitstoot in de landbouw moet worden teruggebracht: in enkele provincies ruim de helft, rond natuurgebieden soms tot tachtig procent.  Om deze doelen te halen moet de agrarische sector fors krimpen. Dat willen deze organisaties  samen proberen te voorkomen. Het ‘boerenverbond-zonder-naam’ roept herinneringen op aan 2019, toen op 5 november dertien landbouworganisaties ook een verbond oprichtten: het Landbouw Collectief. Toen jubelde LTO dat een „uniek verbond” het Rijk en de provincies zou helpen „de stikstof-impasse te doorbreken”.  Na minder dan een half jaar viel het collectief uiteen. Het lukte niet, zei LTO destijds, de „diversiteit” van de organisaties „in één keurslijf te persen”.   Nu zijn  er vijf belangenverenigingen minder, maar de verschillen blijven. En de spanning is alleen maar  toegenomen sinds bekend is hoe groot de opgave voor de landbouw is.  Afgelopen maanden waren rumoerig, met vele boerenprotesten, soms zelfs bedreigingen vanuit de sector. LTO, de grootste boerenbelangenorganisatie (circa 30.000 leden naar eigen zeggen) is gematigd en distantieert zich nadrukkelijk van fel en soms gevaarlijk boerenprotest. LTO heeft van oudsher een belangrijke positie  in het polderoverleg en is mogelijk sneller geneigd tot compromissen.  Farmers Defence Force en Agractie zijn radicaler van toon en nemen minder afstand van felle protestacties. Om de haverklap valt de FDF-voorman LTO aan. Hij vindt LTO te mild en te veel bereid om te praten met ‘Den Haag’.  En hoewel de acht belangenorganisaties  naar buiten vooral eenheid proberen uit te stralen, was er  in de dagen voor de gezamenlijke verklaring  nog  onderling gekissebis over wie wel of niet mee mocht doen aan het overleg tussen de belangenorganisaties van afgelopen woensdag.  Toch is het niet helemaal een verrassing dat de acht partijen nu samen optrekken. Vanuit de boerenachterban wordt aangedrongen op eenheid, om samen één front tegen ‘Den Haag’ te vormen. Dat is bij eventuele onderhandelingen ook verstandig, want dan kunnen  de verschillende groepen  minder makkelijk uit elkaar worden gespeeld. Bovendien geldt: hoe minder partijen, des te concreter de gesprekken.  Of, zoals een ingewijde uit de agrarische hoek, zegt: „Houd het breed, dan doe je geen reet.” Het stak de acht boerenorganisaties bovendien dat als zij zelf niet zouden aanschuiven hun belangen zouden worden behartigd door veel kleinere verenigingen van biologische en circulaire boeren die samen slechts een heel klein deel van de  sector beslaan. Dat wilden zij voorkomen. In grote lijnen denken de deelnemers van het ‘boerenverbond-zonder-naam’ hetzelfde over het huidige beleid: het vertrouwen in de overheid is tot onder het nulpunt gedaald, dat moet eerst hersteld worden voordat er inhoudelijk wordt gepraat. Het  stikstofbeleid is onrealistisch en de gestelde doelen veel te ferm. En de nadruk ligt bovendien te veel op het uitkopen van boeren, of erger: onteigening. Als het tot onderhandelingen komt zullen zij er   voor pleiten de stikstofdoelen te verlagen en te verschuiven naar 2035. De vier coalitiepartijen houden tot nu toe steeds vol  dat die doelen niet worden aangepast. Verder moet er meer geld én (juridische) aandacht komen voor innovatieve oplossingen om de stikstofuitstoot terug te dringen. Zo duurt het nu nog te lang, vinden de acht organisaties, dat technische oplossingen, zoals luchtwassers of andere systemen voor in boerenstallen, officieel worden erkend.  Dat LTO-voorman Sjaak van der Tak namens de acht organisaties het woord voert, is een buitenkans voor LTO om toch nog haar stempel te drukken op het stikstofbeleid, zoals de lobbyclub al zo vaak deed de afgelopen decennia. LTO kan zo haar leden laten zien, dat ze nog steeds de grootste en invloedrijkste boerenorganisatie van Nederland is.   Mocht het gesprek mislukken, dan zal LTO de klappen moeten opvangen als partij die het verprutste – al zal LTO  zelf in dat geval vooral benadrukken dat zij ook namens de zeven andere partijen moest onderhandelen.  Voor het kabinet staat er ook veel op het spel. Mocht de afvaardiging die er vrijdag zit er niet uitkomen, dan is de kans groot dat de boerenbelangenorganisaties zich de komende tijd niet nog een keer laten verleiden tot een gesprek.  Eén ding is alvast duidelijk: om de stikstofproblematiek snel, effectief en relatief pijnloos op te lossen is het verstandig de boeren aan boord te hebben. Mocht dit niet lukken dan zet dit de deur open naar   harder en radicaler protest.    Premier Mark Rutte (VVD) is niet teleurgesteld dat een deel van de boerenorganisaties vrijdag niet aanschuift voor het stikstofoverleg met het kabinet en bemiddelaar Johan Remkes. Met alleen  LTO zit nog altijd „een goede vertegenwoordiging van de agrarische sector aan tafel”, zei Rutte.  Bart Kemp, voorman van het activistische Agractie, liet in een video weten dat Rutte, die hij per telefoon sprak, niet bereid is tot toezeggingen vooraf . Dat vindt hij onacceptabel. „Met lege handen [...] kunnen wij niet in gesprek gaan. [...] We gaan ons niet laten piepelen.”  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/04/het-overleg-met-remkes-is-een-kans-en-een-risico-voor-lto-a4138192
2022-08-05||Pride-directeur laat weinig heel van Pride-beleid: ‘Gemeente luistert te veel naar emoties’||De botenparade die deze zaterdag voor de 25ste keer door de Amsterdamse binnenstad trekt, is misschien wel de laatste in de huidige omvang. Drastisch zal de Canal Parade, de climax van Pride Amsterdam, niet  veranderen: volgens een voorstel van het gemeentebestuur moet de tocht vanaf volgend jaar een uurtje korter duren, tot uiterlijk 17.00 uur. Maar dat uurtje kost de organisatie bakken met geld, zegt de directeur van Stichting Pride Amsterdam, Lucien Spee.  „Dat betekent veertien van de tachtig boten minder. En ik kan niet de boten van het COC of het Aidsfonds schrappen, die bijna niks betalen. Ik zou dan moeten schrappen in m’n commerciële boten, die 35.000 euro per stuk  opleveren. Dat uurtje minder kost dus bijna vijf ton.” Op een begroting van zo’n 2 miljoen euro. Spee,  sinds acht jaar directeur   van Pride Amsterdam, laat sowieso weinig heel van de  aanpassingen die het college begin juli voorstelde voor het evenement. Het straatfeest op het Amstelveld langs de Prinsengracht schrappen tegen de overlast? „Wat lost het op?” Meer ruimte geven aan ‘gemarginaliseerde groepen’, zoals de transgender- en zwarte gemeenschap? „Heb jij een lijst met wie we nog meer moeten samenwerken dan?”  Jeroen Ploeger
  Lucien Spee (54)  bekleedde managementfuncties in de evenementen-, sales- en marketingsector. Hij bezocht in 2010 voor het eerst de Canal Parade.  In 2011 begon hij  bij de organisator van stichting ProGay. In 2014 werd hij directeur van opvolger Stichting Pride Amsterdam. Lucien is getrouwd met Victor Castillo Ruiz.   De plannen komen voort uit twee onderzoeken die de gemeente het afgelopen jaar liet uitvoeren.  Eén onder een ‘klankbordgroep’ van lhbtiq-organisaties en een publieksonderzoek onder lhbtiq’ers, Pride-bezoekers en Amsterdammers. Aanleiding was dat het gemeentelijke Pridebeleid al sinds 2011 niet meer is veranderd, maar de tijdgeest wel.  En dat de vergunning van  Stichting Pride Amsterdam  dit jaar afloopt.  Vooral de klankbordgroep was kritisch over de Pride. De focus  moet meer komen te liggen op protest in plaats van feest, was de consensus. Ofwel: minder Canal Parade,   meer Pride Walk – de protestmars die dit jaar voor de tiende keer werd gelopen. Onvrede over de organisatie zélf is er ook. Die zou  te veel de witte homoman  vertegenwoordigen, en te weinig andere groepen.  ‘De macht’ zou daarom volgens sommigen niet bij één centrale partij moeten liggen.  Dat laatste is uit praktisch oogpunt niet mogelijk, vindt het gemeentebestuur. Wel moet de organisatie die de komende vier jaar de vergunning krijgt meer samenwerken met  ‘gemarginaliseerde’ groepen, met name met  biculturele  en transgendergroepen. De organisatie moet daarover jaarlijks verantwoording afleggen aan de gemeente, en een onafhankelijke klachtencommissie en klachtenprocedure instellen. Ook moet er een Pride-evaluatiegroep komen.     Een deel van de lhbtiq-gemeenschap wilde de botenparade helemaal afschaffen: te veel een feestje van bedrijven die even met hun roze veren mogen pronken (pinkwashing), zonder veel  bij te dragen aan de emancipatie.  In het uiteindelijke voorstel wordt de botenparade nog steeds een belangrijk onderdeel van de Pride genoemd. Commerciële boten blijven toegestaan, maar „commerciële uitingen” moeten  zo veel mogelijk worden beperkt.   Na de zomer moet het beleid worden vastgesteld door de gemeenteraad, voor het eind van het jaar  moet bekend zijn wie de komende vier jaar Pride mag organiseren. Stichting  Pride Amsterdam laat weten daarvoor open te staan, maar dat wel eerst goed gesproken moet worden over de plannen. „Amsterdam moet bedrijven eens als partners gaan zien. Als allies, in plaats van sponsors.”  „Voor de bezoeker zal er niet veel veranderen”, zegt directeur Spee, „maar  de organisatie gaat wel veel meer geld kosten. Net als bij de verpleegkundige die steeds meer administratie moet doen. Er is steeds minder tijd om een feestje te organiseren. Ik ben benieuwd hoeveel geld  er beschikbaar wordt gesteld om te kunnen voldoen aan alle eisen.” Over welke eisen heeft u het dan? „Een onafhankelijke klachtencommissie is niet gratis. Die moet vergaderen, uitspraken doen en mensen kunnen horen. Hoe vaak komen die samen?  Waarover mogen ze uitspraken doen? Zijn die ook bindend? Wij krijgen jaarlijks 250.000 euro van de gemeente, maar elk jaar komen er kosten voor ons bij. Beveiliging, hekken, lichtkranten, EHBO-posten en schoonmaak kosten al 550.000 euro. Maar goed, ik kan dadelijk bij m’n eigen klachtencommissie klagen dat ik te weinig geld krijg.” Wat vindt u van het schrappen van het straatfeest op het Amstelveld?  „Wat lost het op? De overlast vond vooral plaats rond de kroegen in de buurt. Daar wordt het nu alleen nog maar drukker. En als er geen evenement op het Amstelveld mag worden georganiseerd, worden daar ook geen extra prullenbakken of wc’s geplaatst. Bovendien: op de Zeedijk klagen bewoners ook al jaren over geluidsoverlast en wildplassers. Daar wordt niet naar geluisterd. De burgemeester zegt eigenlijk: tijdens Pride verwachten we dat burgers even water bij de wijn doen, behalve als je op het Amstelveld woont. Dat noem ik klassenjustitie.” Kritiek op de Amsterdamse Pride is er al sinds die in 1996 begon. Buitenstaanders vonden die te bloot, vrouwen vonden de Pride  te veel gericht op mannen. Maar de kritiek lijkt dit jaar  tot een hoogtepunt te zijn gekomen.  Juist in de jaren dat de botenparade en straatfeesten vanwege de coronamaatregelen niet konden doorgaan, is de onvrede gegroeid over het voornamelijk feestelijke karakter van het evenement. Daarnaast, maar ook daardoor, verloopt het betrekken mensen van kleur bij de organisatie stroef.  Sinds 2020 wordt een aparte Black Pride gehouden, voor zwarte mensen en mensen van kleur. Vorige maand lanceerden  22 organisaties Queer Network Amsterdam, dat  transgender- en gekleurde mensen centraal wil stellen. Die groepen ziet het netwerk niet genoeg tijdens de Pride.  Opvallend detail in het voorgestelde ‘beleidskader’ van de gemeente is dat de organisator   een „goede verstandhouding” moet hebben met Queer Network Amsterdam, dat als ‘Alliantie Zichtbaarheid en Pride’ anderhalve ton subsidie kreeg van de gemeente.  Belangengroepen vinden dat de Pride-organisatie en het evenement diverser moeten worden.  „Mensen zijn kleurenblind. In 2011 waren de voorzitter en de penningmeester zwart, daarna kwam Marie Ricardo, secretaris, de huidige COC-directeur [non-binair, geboren op Curaçao]. Al ga ik niet over het bestuur, ik ben als directeur in dienst van de stichting.”  „Ik zou waken voor tokenism: wij hebben mensen die op basis van hun kunnen in het bestuur zitten, niet op basis van hun kleur of gender. Zoals BeyonG Veldkamp [transvrouw met Surinaamse achtergrond]. We wilden haar als ambassadeur, en toen was er ook een vacature op kantoor waarvoor zij perfect was. Puur toevallig. Zo werkt dat.” Positieve discriminatie kan toch ook nuttig zijn? „Je wil niet horen dat je bent aangenomen op basis van je kleur. Maar bij gelijke kennis en kwaliteiten moet je dat wel mee laten wegen, ja.” Uw organisatie stelde in juni 25.000 euro beschikbaar voor ‘onzichtbare’ groepen, groepen die ‘zichzelf niet herkennen en/of kunnen identificeren met de huidige Pride’. Wat was de aanleiding?  „De gemeente wilde dat we met een aantal organisaties gingen samenwerken. Daar hadden we geld voor gereserveerd. Maar die organisaties wilden niet. Dan houden we geld over.” Welke organisaties dat waren, wil Spee niet zeggen. „Dat weten de mensen zelf. Mensen moeten vooral doen waar ze zich fijn bij voelen.” In het betreffende persbericht zei u: ‘Onze solidariteit is vanzelfsprekend, maar wordt in het debat vaak vergeten.’ Wat bedoelde u daarmee? „We liggen onder vuur vanuit bepaalde groepen, maar we zijn juist heel solidair. We delen geld met de groepen. We geven 25.000 euro aan de organisatie van de Pride Walk. Dat is overigens sponsorgeld, want de gemeente geeft daar geen subsidie voor. Er gaat bijna 350.000 euro sponsorgelden naar de community.” Maar moet u zich niet achter uw oren krabben als organisaties niet met u willen samenwerken? „Nee hoor. Vindt iedereen jou leuk? 95 procent, bij wijze van spreken, is blij met ons. Daar 100 procent van willen maken is verloren energie. It takes two to tango. De deur staat bij ons open. Maar je moet wel zelf de stap willen zetten.” Wat zijn de redenen om niet samen te werken?  „Dat kunnen allerlei redenen zijn. Sommige mensen haten witte mannen. Dan houdt het op. Daar kan ik niks aan doen.” Die 5 procent die niet blij is, is wel een belangrijk deel toch? Het actieve deel van de regenbooggemeenschap.  „Dat weet ik niet. Ga met vier trans-organisaties om tafel zitten, en die hakken elkaar ook de pan in. 95 procent van de lhbti-gemeenschap is niet activistisch.” Wordt de kritiek op de Pride steeds intenser? „Mensen reageren vanuit emotie. Emotie is nodig, anders kom je tot niets. Maar de gemeente, waarvan je verwacht dat er intelligente mensen werken, is die emoties te serieus gaan nemen.” Pride Amsterdam houdt  rekening met terroristische aanslagen sinds de aanslag in gayclub Pulse in Orlando in 2016. In 2018 werd een Arnhemse terreurcel opgerold die van plan zou zijn tijdens Pride een aanslag te plegen.  De beveiliging wordt niet verder opgeschroefd, na de schietpartij in juni in een gaybar in Oslo, aan de vooravond van de Pride Parade  in Noorwegen, zegt directeur Spee. „Méér beveiliging kan bijna niet, en we kunnen ook niet de stad afzetten. Overigens is  de aanslag in Oslo nog niet gelinkt  aan een anti-lhbt-motief. ”||https://www.nrc.nl//nieuws/2022/08/04/de-deur-van-de-pride-staat-open-maar-onzichtbare-groepen-blijven-weg-2-a4138180
2022-08-05||Dan trekt de uitvoerder maar zelf de werkhandschoenen aan|| Wie aan het spoor werkt, moet tempo maken. Drie van de tien sporen zijn afgeschermd, iets voorbij Amersfoort Centraal. Hier bulderen de kraanwagens op spoorlorries overheen, verderop de sprinters en intercity’s. Groepjes werklui met oranje hesjes en zwarte werkschoenen zijn druk in de weer. Ze werken 24 uur per dag in ploegendiensten: ze hebben haast. „Dit is wat je altijd op de radio hoort”, zegt Jasmijn Heirsch, die de klus vanuit de berm laat zien. „Wegens werkzaamheden zet NS bussen in. Dat komt door ons dus.” Vanonder haar gele helm valt een lange vlecht over haar schouder. Heirsch stuurt deze mannen aan, als uitvoerder bij Dura Vermeer Railinfra. Zij houdt het overzicht op de bouwplaats, geeft instructies en zorgt ervoor dat de planning wordt gehaald. In zeven dagen moeten zes wissels en omliggende rails worden vervangen. Daarna moeten de NS-treinen er weer overheen, dus vertraging is geen optie. Heirsch: „Het is altijd een race tegen de klok.” Wat niet helpt: de personeelstekorten zijn groot in de bouw, waar de spoorbouw onder valt. Op iedere honderd banen staan bijna acht vacatures open, volgens CBS-cijfers. Alleen in de horeca en IT zijn dat er meer.   Bij bouwbedrijf Dura Vermeer zijn op dit moment meer dan tweehonderd vacatures. Talloze vacatures staan vrijwel permanent open, zo ook voor uitvoerders, de functie van Heirsch.  „Als je bezig bent met boutjes en moertjes, kun je minder makkelijker overzicht houden en vooruit denken” Soms is ze de enige uitvoerder op een groot project, waar ze liever met z’n tweeën had gestaan. „Dan moet je even extra gas geven.” Of er zijn juist weinig werklui. „Dan doe ik zelf de handschoenen aan.” Ook dat is niet ideaal: „Als je bezig bent met boutjes en moertjes, kun je minder makkelijker overzicht houden en vooruit denken.” Heirsch poeiert regelmatig recruiters af die haar bellen of LinkedIn-berichtjes sturen. Ook concurrerende bedrijven (Strukton, VolkerRail, BAM) kampen met tekorten. „Ze beloven je de hele wereld. Een goed salaris, een mooi bedrijf – het standaard verkooppraatje.” Voorlopig zit ze goed. „Het gras is niet altijd groener bij de buren.” Ook Dura Vermeer stuurt zulke berichtjes naar vakmensen, zegt recruiter Marcha Sajovec. „Of ze zin hebben om eens vrijblijvend te komen praten.” Meestal leidt dat tot afwijzingen. „Maar soms krijg ik dan een half jaar later toch een berichtje: nu ben ik wel geïnteresseerd in een gesprek.” Hoe je zo iemand overhaalt? Niet met hoge salarissen, zegt Sajovec. „Wie alleen voor het salaris overstapt, is binnen de kortste keren weer weg.” Liever biedt ze mensen de kans om door te groeien. Dat is veel effectiever. „Als je bijvoorbeeld tegen een uitvoerder kunt zeggen: binnen een paar jaar kun je doorgroeien naar hoofduitvoerder.” Jasmijn Heirsch stapte drieënhalf jaar geleden ook over omdat Dura Vermeer haar liet doorgroeien. Bij concurrent VolkerRail was ze teamleider van 25 lassers. Haar technische spoorkennis was nog onvoldoende om er uitvoerder te worden. „Ik was helemaal blanco.” Dura Vermeer liet haar wél uitvoerder worden. „Ik kreeg de kans het in de praktijk te leren. Nog steeds leer ik superveel bij.” Vanuit de berm nabij Amersfoort Centraal laat ze een spoorlijn zien die straks vervangen wordt. Tussen de lange stalen rails en de kiezels liggen houten ‘dwarsliggers’ – verweerd, met diepe groeven erin. Deze zijn hard aan vervanging toe, zegt Heirsch. „Kijk, ze zijn helemaal gebarsten.” Voorbij denderende kraanmachines voeren nieuwe, grotere dwarsliggers aan, van beton. „Veel degelijker.” Minstens zo belangrijk als werving is behoud van je personeel, weet Raymon van Dijk. Als manager bij de tak Railinfra van Dura Vermeer belt hij regelmatig met medewerkers. „Gewoon om even te horen: hoe gaat het? En wat kunnen wij doen om je werk aantrekkelijker te maken?” Laatst vroeg iemand om twee halve vrije dagen per week, in plaats van één hele – dat is handiger met de kinderen. „Dat zijn we nu aan het bekijken.”  Maar de meeste mensen komen helemaal niet met zulke concrete verzoeken, merkt Van Dijk. „Dat je de vraag stelt, dat je betrokken bent, is genoeg.” Van Dijk deelt ook personeel in op toekomstige projecten. Spoorbeheerder ProRail heeft voor volgend jaar zomer alweer volop werkzaamheden uitbesteed. En Van Dijk weet al: aan zijn eigen personeel heeft hij niet genoeg. Dus vraagt hij zijn concurrenten – die hij steevast „concullega’s” noemt – of zij misschien personeel kunnen uitlenen. Zo niet? Dan moet hij alsnog nee verkopen aan ProRail. Dat is laatst nog gebeurd. Jasmijn Heirsch. Foto Olivier Middendorp
 In deze sector leent iedereen  personeel uit aan elkaar, zegt Van Dijk. Daar zijn standaardcontracten voor. „We vissen in een kleine vijver, dus we hebben elkaar keihard nodig.” Daarnaast zijn er veel zzp’ers actief. Jasmijn Heirsch ziet daardoor steeds weer nieuwe gezichten op de bouwplaats. „In piekperiodes is het  elke dag een verrassing met wie ik nu weer ga werken.” Al ziet ze sommige ingehuurde werknemers van concurrenten zó vaak – „dat zijn bijna collega’s”. Met een paar bedrijven heeft Dura Vermeer zelfs de afspraak in principe geen personeel bij elkaar weg te kapen, zegt recruiter Sajovec. „De bedrijven waar we het nauwst mee samenwerken, daar willen we een goede relatie mee houden.” Ze wil niet zeggen welke bedrijven dat zijn. Heirsch was in 2019 de eerste vrouwelijke uitvoerder in ‘de railinfra’ en is nog steeds een van de weinigen. In plaats van personeel bij elkaar weg te kapen trekt Dura Vermeer liever meer starters de sector in, door zichtbaar te zijn op mbo’s, hbo’s en universiteiten. Sajovec: „We staan er op bedrijvendagen, promoten onszelf in studiebladen en zorgen dat hier stagiairs, werkstudenten en afstudeerstudenten naartoe komen.” Heirsch hoopt dat meer vrouwen de branche weten te vinden. Zij was in 2019 de eerste vrouwelijke uitvoerder in ‘de railinfra’ en is nog steeds een van de weinigen. Misschien dat het vele werk in avond, nacht en weekend „voor sommige dames een drempel is”, zegt ze. Zelf vindt ze het „helemaal niet erg”. Ze krijgt er veel vakantiedagen voor terug: 48 per jaar. „En we hebben een hoop lol met elkaar. Dan hou je het ook vol.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/04/dan-trekt-de-uitvoerder-maar-zelf-de-werkhandschoenen-aan-2-a4138143
2022-08-05||Prijzen omhoog, loon omhoog. Maar wat als dat alles duurder maakt?|| Tja, achteraf had hij niet zo makkelijk akkoord moeten gaan, denkt Lars Cleijne. Begin dit jaar onderhandelde hij als directeur van stichting Maasveren met vakbond FNV over een nieuwe cao voor de schippers van de vijf veerponten tussen Nijmegen en Den Bosch. In de oude cao stond dat de lonen even hard moeten stijgen als de prijzen, en de FNV wilde eraan vasthouden. Cleijne zag dat als een „vanzelfsprekendheid”. „We hebben het er maar even over gehad.” „Maar ja”, zegt hij, „vervolgens ben je een paar maanden verder en zie je dat de inflatie gigantisch is.”  Vorige maand waren de prijzen 10,3 procent hoger dan een jaar geleden, meldde statistiekbureau CBS donderdag. Hoe Cleijne zo’n grote loonkostenstijging opvangt? „Ik zou het nog niet weten.” De cao voor de Maasveren is een van de 26 cao’s waarin vakbond FNV afgelopen halfjaar heeft afgesproken dat de lonen de prijsstijging volgen. In de helft van deze cao’s stond die afspraak eerder niet, volgens de vakbond. Daarmee is de zogeheten automatische prijscompensatie aan een opmars bezig – zij het voorzichtig.  De FNV had zich voorgenomen in alle cao’s afspraken over die prijscompensatie te maken, maar vooralsnog is het vooral gelukt in regelingen waar relatief weinig werknemers onder vallen. Zoals de cao’s van veerdienst Texels Eigen Stoomboot Onderneming (TESO), het Amsterdamse overslagbedrijf Maja Stuwadoors en die voor muziekensembles. Economen en De Nederlandsche Bank waarschuwen voor zulke afspraken, omdat die de inflatie verder kunnen aanjagen en zo tot een gevaarlijke loon-prijsspiraal leiden. Veel bedrijven zullen de prijzen van hun product of dienst verhogen om die hogere lonen te kunnen betalen. En dat leidt dan tot wéér hogere lonen, en wéér hogere prijzen. Ook Cleijne verwacht dat hij zijn prijzen moet verhogen als zijn loonkosten met 10 procent stijgen. Liever doet hij dat niet, want vorig jaar ging het veergeld ook al omhoog. Voetgangers en fietsers betalen nu 1,20 euro per overtocht. Daar kan zomaar 10 cent bovenop komen. Cleijne: „Onze prijsstijging zal weer effect hebben op de inflatie van 2023. En als de inflatie dan verder stijgt, moeten wij onze lonen ook weer verhogen. Dat risico acht ik aanzienlijk.” Economen vrezen een herhaling van de jaren zeventig. Toen was automatische prijscompensatie nog gangbaar in vrijwel alle cao’s en kwam een loon-prijsspiraal op gang die in de jaren tachtig eindigde in een recessie. Daarop spraken bonden en werkgevers in het ‘akkoord van Wassenaar’ af de lonen voortaan te matigen. De prijscompensatie verdween uit bijna alle cao’s.  Oud-hoogleraar economie Alfred Kleinknecht laat zich wél positief uit over de prijscompensatie. Al sinds de jaren negentig staat hij bekend als criticus van loonmatiging.  De laatste maanden wordt in nieuwe cao’s weliswaar rond de 3,5 procent loonsverhoging per jaar afgesproken – het hoogste percentage in veertien jaar tijd. Maar afgezet tegen een inflatie van rond de 10 procent, is dat nog steeds extreem laag, zegt Kleinknecht. Volgens hem zijn lage lonen slecht voor de economie. Bedrijven hebben dan weinig noodzaak om te innoveren. Waarom zou je dure machines kopen als je goedkope arbeid hebt? Die goedkope arbeid verklaart volgens Kleinknecht een hardnekkig probleem waar economen zich wereldwijd het hoofd over breken: dat de arbeidsproductiviteit in westerse landen al jaren nauwelijks stijgt. De economische waarde die werkenden per gewerkt uur creëren, stagneert dus.  Bedrijven kunnen die productiviteit verhogen door te investeren in slimmere software en snellere machines. Maar dat was de afgelopen jaren onaantrekkelijk, zegt Kleinknecht.  Dat leidt tot een vicieuze cirkel. Want als die productiviteit nauwelijks meer groeit, wordt er landelijk minder extra economische waarde gecreëerd: er wordt dus minder extra geld verdiend. En dan is er óók minder ruimte om nieuwe loonstijgingen te betalen. „Je hebt dan nauwelijks groei van de koek die je kunt verdelen tussen kapitaal, arbeid en overheid”, zegt Kleinknecht. „Je kunt één groep dan alleen meer geven door het bij een andere groep weg te halen.” Die vicieuze cirkel kun je doorbreken door afscheid te nemen van de loonmatiging, meent Kleinknecht. Automatische prijscompensatie kan daarbij helpen.  Toch ziet het er niet naar uit dat de prijscompensatie weer net zo gangbaar wordt als vijftig jaar geleden. Werkgevers zien het tegenwoordig niet meer als hun taak de koopkracht van personeel op peil te houden. Zij wijzen erop dat zij óók last hebben van de duurdere energie. Volgens werkgeversvereniging AWVN, die bedrijven adviseert bij cao-gesprekken, moet de loongroei geen automatisme zijn. Per cao moet telkens worden gekeken hoeveel financiële ruimte een sector heeft voor loonsverhogingen. Vakbonden zijn de loonmatiging zat. Zij wijzen op de recordwinsten van bedrijven die statistiekbureau CBS over het eerste kwartaal van dit jaar meldde. De FNV ziet compensatie van de prijsstijgingen als het minimaal noodzakelijke. Pas als je daarbovenop loonsverhogingen afspreekt, gaan werknemers er echt op vooruit, redeneert de bond. Het kabinet steunt de roep om hogere lonen. Minister Sigrid Kaag (Financiën, D66) verwees vorige maand in een Kamerbrief naar de recordwinsten, en stelde vast dat werknemers daar de laatste jaren minder van terugzien in hun loon. „Dat zijn indicaties dat er ruimte is om de lonen verder te verhogen”, schreef ze. Maar de prijscompensatie omarmt Kaag niet. Zulke afspraken kunnen de inflatie verder „aanwakkeren”, zei ze eerder. De automatische prijscompensaties die de FNV recent heeft afgesproken, compenseren overigens niet alle 26 de prijsstijging volledig. Nu de inflatie zo hoog oploopt, worden ook afgezwakte vormen geïntroduceerd. Bij voedselgigant Cargill sprak de vakbond een prijscompensatie af met een maximum van 5 procent. De loonsverhoging van de ongeveer zeshonderd werknemers compenseert daarmee, als de inflatie zo hoog blijft als nu, de prijsstijgingen niet volledig. Ook bij branchegenoot Tate & Lyle bedong de vakbond een prijscompensatie met een maximum, van 6,5 procent. Wel sprak de FNV bij beide werkgevers een extra loonsverhoging af voor dit jaar. „Dat is ruim voldoende om onder gebruikelijke omstandigheden voor de inflatie te kunnen compenseren”,  zegt Jos Hendriks, die namens de FNV bij beide bedrijven de onderhandelingen voerde. Hij is in ieder geval blij dat het „automatisme” om de lonen bij te trekken in de cao staat.  Met de academische ziekenhuizen maakte de vakbond een afspraak die nog niet concreet is. De loonsverhoging moet volgend jaar „minimaal” de prijsstijgingen van 2022 compenseren, staat in het akkoord. Maar de tekst sorteert alvast voor op een lagere vergoeding: over „mogelijke knelpunten” moeten de partijen nog in gesprek.  Zonder prijscompensatie, zegt Hendriks, worden werknemers „dubbel genaaid”. „De baas rekent de gestegen kosten voor energie en grondstoffen gewoon door in het eindproduct.” En dan zouden de salarissen niet mogen stijgen? „Dan moet jij dus zonder aangepast salaris wél het duurdere product kopen.” Directeur Cleijne van de Maasveren had de prijscompensatie ook graag „gelimiteerd”. Hij gaat na de zomer nog wel contact zoeken met de FNV, denkt hij. Om te kijken of er nog over te praten valt. „Want 10 procent inflatie, dat wordt een zware dobber om te compenseren.”||https://www.nrc.nl//nieuws/2022/08/04/prijzen-omhoog-loon-omhoog-maar-wat-als-dat-alles-duurder-maakt-a4138176
2022-08-05||Column | Mijn   war-life balance  was reden tot zorg||Mijn Oekraïense vriendin uit Kiev is een week op bezoek omdat ze toe is aan een ‘war-cation’, zoals ze het zelf noemt. „Wat voelt het toch heerlijk om op NAVO-grondgebied te zijn!”, appt ze als ze de Poolse grens over is. In een lunchtent vertelt ze me dat ze hoopt dat een pauze van het oorlogsgevaar goed is voor haar mentale gezondheid. Na haar journalistieke reizen langs het oostelijke en zuidelijke front, en sinds ze in haar appartement in Kiev vanaf het uitbreken van de oorlog op een yogamatje in de badkamer is gaan slapen omdat het bij het glas van de ramen van de slaapkamer niet veilig was, moet ze „even werken aan haar ‘war-life balance’”.  Mijn eigen war-life balance is ook al een tijdje reden tot zorg. Maar niet op dezelfde manier natuurlijk. Omdat Oekraïne me na aan het hart ligt, beheerste de oorlog eerst volledig mijn leven, maar inmiddels is het een van de vele nieuwsonderwerpen waar ik langs scroll. Ik probeer te denken aan hoe het nu is met de mensen uit Marioepol die zijn gedeporteerd naar Russische kampen. Ik probeer er ook aan te denken meer peulvruchten te eten.  Het kan niet anders, dat weet ik wel. Alles went. Net zoals je niet de hele tijd bewust kunt zijn van de grootte van het heelal, kun je het leed van de wereld niet elke seconde voelen. Gelukkig maar. In grote, onbevattelijke gebeurtenissen ligt ook banaliteit verscholen. Zoals je bij een begrafenis eerst overvallen wordt door het besef van je eigen sterfelijkheid, en twee tellen later denkt: die zonnebril op de vierde rij, zou zo’n montuur passen bij de vorm van mijn hoofd? Dat, bij uitstek, is de menselijke ervaring.  Zelfs in de meest extreme situatie kun je niet aanhoudend in een noodtoestand verkeren. Uiteindelijk is het ook in Auschwitz mogelijk je te vervelen, concludeerde Holocaustoverlever Imre Kertész in zijn boek Onbepaald door het lot.  Mijn Oekraïense vriendin en ik lopen de lunchtent uit en stuiten op een proteststoet waarvan het precieze doel  onduidelijk is. Het is vooral voor de boeren en tegen vaccinaties en eigenlijk tegen alles. „Oorlog begint waar recht ophoudt”, vertaal ik een van de slogans voor haar. Een paar mensen zwaaien met een FVD-vlag. „Deze mensen zien zichzelf als verzetshelden tegen de tirannie”, leg ik uit. Samen kijken we zwijgend naar de politieauto’s die het protest begeleiden.  Deze demonstranten werken op hun manier ook aan hun war-life balance. Maar zij zoeken als verzetsstrijders juist wat meer oorlogsgrandeur in hun leven. Zoals Fukuyama al zei: van verveling ga je rebelleren. De mens heeft behoefte aan een bepaalde heroïek, aan het gevoel dat hij soms iets diep betekenisvols meemaakt. Maar de liberale parlementaire democratie is post-heroïsch, en voorziet met haar saaie compromissen en slome besluitvorming heel slecht in die behoefte. Als je war-life balance verstoord raakt, ga je de problemen opzoeken.  Het is gek dat  FVD’ers, die al jaren roepen dat het Westen ten onder gaat aan decadentie en slachtoffercultuur, hun dorst naar heroïek niet lessen met steun voor Oekraïne, maar achter Poetin aanlopen. Als ik  nou érgens consumentistische leegte zie, dan is het in de ogen van Poetin. Hij is mogelijk de rijkste man ter wereld, en heeft een relatie met een oud-turnster waarvan men zegt dat het de meest flexibele vrouw ter wereld is. Kortom: hij heeft alles. En lijdt dus ongetwijfeld aan diepe existentiële verveling. Deze oorlog is vast óók een middel om zijn eigen war-life balance  recht te trekken.  We lopen verder, en mijn vriendin klaagt dat haar Oekraïense vrienden  sinds de luchtaanvallen bij elk onverwacht geluid schrikachtig opspringen. „Misschien zijn ze gewoon getraumatiseerd?”, opper ik. „Ja, ongetwijfeld”, zegt ze. „Sommige mensen raken ook overal getraumatiseerd van.”||https://www.nrc.nl//nieuws/2022/08/04/mijn-war-life-balance-was-reden-tot-zorg-a4138174
2022-08-05||Vier agenten vervolgd in Amerikaanse zaak over dood Breonna Taylor||Vier agenten worden vervolgd voor de betrokkenheid bij de dood van de zwarte Amerikaanse Breonna Taylor in maart 2020. Ze zijn donderdag gearresteerd in Kentucky, melden internationale persbureaus. De dood van Taylor leidde in de zomer van 2020 tot grootschalige protesten tegen racisme in de Verenigde Staten.  Agenten vielen de woning van Taylor in Louisville binnen in het kader van een onderzoek naar drugs waar haar ex-vriend bij betrokken zou zijn. De agenten klopten aan, maar zeiden niet dat ze van de politie waren. Taylors vriend vuurde daarop een schot af, waarna de politie meermaals terugvuurde en daarbij de ongewapende Taylor dodelijk raakte. Volgens de openbaar aanklagers gebruikten de opgepakte agenten, van wie twee reeds zijn ontslagen, bewust valse informatie om een huiszoekingsbevel te krijgen voor Taylors huis. Een van hen, Brett Hankison, is eerder dit jaar vrijgesproken van het in gevaar brengen van de buren van Taylor. Hij wordt nu verdacht van het gebruiken van buitensporig geweld bij de inval. De andere drie agenten waren niet bij de inval aanwezig. Na de dood van Taylor brak aanvankelijk alleen lokaal protest uit. In de nasleep van de geruchtmakende politiemoord op George Floyd, enkele maanden later, werd ook haar dood een nationale kwestie. ‘Say her name’, werd een veelgebruikte slogan. Een grand jury oordeelde in september 2020 nog dat geen van de drie witte agenten die bij de inval aanwezig waren, vervolgd hoefden te worden voor haar dood. Boosheid over dat besluit leidde opnieuw tot protesten.||https://www.nrc.nl//nieuws/2022/08/04/vier-agenten-vervolgd-in-amerikaanse-zaak-over-dood-breonna-taylor-a4138171
2022-08-05||&#8216;Ahold Delhaize blaast geplande beursgang bol.com af&#8217;||De voor dit najaar geplande beursgang van de Nederlandse webwinkelgigant bol.com gaat vanwege slechte marktomstandigheden en dalende beurskoersen van concurrenten niet door. Dat meldt Het Financieele Dagblad donderdag op basis van ingewijden binnen moederbedrijf Ahold Delhaize, dat publiekelijk nog niet wil reageren. Het supermarktconcern zal het besluit volgens de bronnen volgende week woensdag, als het de halfjaarcijfers presenteert, bekendmaken. Nadat het nieuws naar buiten kwam daalde de koers van Ahold Delhaize, maar herstelde zich vervolgens weer. Uiteindelijk verloor Ahold Delhaize 0,9 procent ten opzichte van het begin van de beursdag. In het begin van de coronapandemie deden webwinkels goede zaken, omdat veel mensen thuiszaten vanwege de coronamaatregelen. Maar nadat de coronamaatregelen werden afgeschaft, liep het aantal bestellingen terug. In het eerste kwartaal van dit jaar daalde de omzet van bol.com met 7 procent. Ook verkozen beleggers volgens beursanalisten de afgelopen tijd veiliger aandelen boven aandelen met meer risico, zoals snelgroeiende technologiebedrijven. Webwarenhuis Zalando verloor sinds het begin van het jaar 56 procent van zijn beurswaarde. In november vorig jaar maakte Ahold Delhaize bekend dat het een minderheidsbelang van bol.com naar de beurs wilde brengen. Topman van het supermarktconcern, Frans Muller, hield bij de presentatie van de kwartaalcijfers in mei van dit jaar al een slag om de arm over de voorgenomen beursgang. „We hebben altijd gezegd dat we moeten kijken hoe het beursklimaat is, zodat we een goede prijs krijgen voor bol. De tweede helft van het jaar is nog ver weg”, zei Muller toen. Volgens de bronnen van Het Financieele Dagblad houdt Ahold Delhaize de optie open om bol.com op een later moment alsnog naar de beurs te brengen. 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/04/ahold-delhaize-blaast-geplande-beursgang-bol-com-af-a4138167
2022-08-05||Onderhandel jezelf zonder kleerscheuren de vakantie door||In de vakantie propt de Nederlander zich als vanouds weer in een vliegtuig, auto of trein, om eens even lekker tot rust te komen.  De vraag is  of er in deze situaties wel sprake is van dat zogenaamde ‘tot rust komen’.  Een vakantie is  een onnatuurlijke situatie waarbij mensen die elkaar normaal gesproken effectief zo’n twee uur per dag zien (lees: het gezin) opeens 24/7 met elkaar moeten optrekken. Dit is dan ook het moment om erachter te komen waarom we dat constante samenzijn de rest van het jaar vermijden. Met als hoogtepunten de autorit, de rij op Schiphol of het opzetten van de tent.  Stof voor conflicten  ligt tijdens vakanties, met name weg van huis, voor het oprapen. Gelukkig is conflictbeheersing een vakgebied waarover inmiddels veel bekend is. Drie gelouterde onderhandelaars laten zien hoe je  zonder kleerscheuren terugkeert van het slagveld dat vakantie heet. Voor wie al vertrokken is komen hun tips wellicht als mosterd na de maaltijd, maar wie dit leest en nog  ‘moet’ kan met deze lessen misschien echt genieten van de vakantie. 1 Angela Merkel In haar jaren als bondskanselier van Duitsland was Angela Merkel een van de machtigste personen op aarde. Ze stond  bekend om haar waakzame en rationele onderhandelstijl. Een tactiek die zich perfect laat toepassen om het sociale mijnenveld dat zich ontvouwt tijdens twee weken Zuid-Frankrijk. Binnen het gezin is impulsief en emotioneel handelen  aanlokkelijk,  soms onvermijdelijk, maar absoluut contraproductief. Het is beter deze uitspattingen  in te dammen door methodisch en aan de hand van rationele analyses te werken. Exploreer vooraf alle opties, bereid beslisbomen voor en deel deze met het gezin. Zoals een goed onderhandelaar betaamt: de voorbereiding is essentieel. 2 Tony Blair De Britse oud-premier Tony Blair heeft zijn expertise als onderhandelaar onder andere opgedaan bij de vredesbesprekingen tussen het Verenigd Koninkrijk en Ierland. Zijn zogenaamde ‘seize on external change’-principe is goed bruikbaar in de vakantie-context. Het gaat hier om het aangrijpen van externe krachten om de status-quo te ontregelen. Stel dat je kleuter of peuter in een restaurant gaat huilen, gebruik dan zinnen als: „Iedereen kijkt naar je” of „anders blijf je volgend jaar bij oma”. Die hebben een verstommend effect op het kind, én aanwezigen  zullen geen hekel meer aan je hebben. Het is effectief, maar moet met mate gebruikt worden: het verliest zijn kracht  wanneer het te vaak wordt ingezet. 3 Barack Obama In het artikel ‘Bargaining with the Devil’ van Robert Mnookin (Harvard) wordt de onderhandelstijl van oud-president Barack Obama  bij de onderhandelingen met de Taliban onder de loep genomen. Gelauwerd wordt de bereidheid van Obama om met iedereen om tafel te gaan, hoe afschuwelijk hun daden ook zijn. Met name voor de grote familievakanties is dit een wijze les. Neem afscheid van dat bevroren conflict uit het verleden en ga om tafel met die eigenaardige zwager of dat rare nichtje. Begraaf de strijdbijl en maak de vakantie voor iedereen minder ongemakkelijk. ||https://www.nrc.nl//nieuws/2022/08/04/onderhandel-jezelf-zonder-kleerscheuren-de-vakantie-door-a4138166
2022-08-05||Dakloosheid in Europa blijft stijgen: ‘Het is een crisis’||Dakloosheid in Europa is een groeiend probleem. Een crisis. Sterker nog: „een structureel defect.” De Franse jurist Sarah Coupechoux klinkt resoluut. Ze werkt voor de Franse Fondation Abbé Pierre, die samen met het EU-brede samenwerkingsverband FEANTSA onderzoek doet naar dakloosheid in de EU. Eind juni kwam hun jaarlijkse rapport uit. Het beeld dat hierin geschetst wordt, is niet rooskleurig. Het aantal daklozen is in de EU sinds het begin van de eeuw fors toegenomen en gevreesd wordt dat de komende jaren nog meer mensen dakloos zullen raken, als gevolg van de oververhitte woningmarkten, de oorlog in Oekraïne en een door de coronapandemie opgebouwd stuwmeer aan uitzettingsprocedures.  Harde, actuele cijfers over het precieze aantal daklozen in Europa zijn niet te vinden. Definities lopen uit elkaar, er is geen eenduidige onderzoeksmethode  én niet alle lidstaten doen mee aan tellingen. Het meest recente cijfer – dat ook door de Europese instanties wordt aangehouden – betreft een inschatting van Abbé Pierre en FEANTSA uit 2019. Toen hadden  op een gemiddelde avond 700.000 mensen in de EU geen vaste slaapplaats. Zij waren   daarom overgeleverd  aan een noodopvang of de straat: een toename van 70 procent ten opzichte van tien jaar eerder. Alles wijst erop dat de aantallen daklozen sindsdien verder zijn gestegen, onder meer door de sterk gestegen huizenprijzen. Coupechoux benadrukt dat EU-lidstaten zelf verantwoordelijk zijn voor hun woningmarkt en dat de grootte en  oorzaken van het probleem per land  verschillen. „Maar in z’n algemeenheid zien we een desinvestering vanuit de staat. Sinds een jaar of twintig vindt er een vrije val plaats als het gaat om de bouw van nieuwe, betaalbare woningen. Bovendien is een deel van de socialehuurwoningen verkocht of geprivatiseerd.”  Door het tekort aan betaalbare woningen dat hierop volgde, belandden meer mensen op straat, waar vervolgens niet adequaat op werd gereageerd. „Overheden waren te gefocust  op de kortetermijnoplossing: de noodopvang.” Dit is terug te zien in de overheidsuitgaven: zo zijn in Frankrijk  de uitgaven voor noodopvang tussen 2008 en 2019 verviervoudigd. In Engeland stegen de uitgaven van lokale overheden aan tijdelijke opvang met 78 procent tussen 2014 en 2019. „Het is flagrant: je ziet budgetten voor noodopvang ontploffen in de landen waar socialehuurwoningen massaal zijn verkocht.” Dat geld pompen in de noodopvang geen langetermijnoplossing is, onderschrijft ook de Organisatie voor Economische Samenwerking en Ontwikkeling (OESO). Beter kunnen staten  investeren in sociale voorzieningen en betaalbare woningen. Een voorbeeld is Finland, „al jaren de beste leerling in de Europese klas” volgens Coupechoux. In dat  land neemt het aantal daklozen al decennia af, onder meer doordat veel betaalbare woningen zijn gecreëerd en (oud-)daklozen persoonlijke begeleiding krijgen bij zaken van financieel management tot contact met de buren.  Ook het profiel van daklozen is het afgelopen decennium veranderd. Hoewel de gemiddelde dakloze nog altijd een volwassen man is, is het aantal minderjarigen en vrouwen dat op straat leeft toegenomen. Zo verbleven er in Ierland in juli 2020 bijna 2.500 kinderen in een noodopvang voor daklozen: een toename van 250 procent ten opzichte van juli 2014. In Hongarije nam het aandeel vrouwen sinds 1999 met 5 procent toe, tot een kwart van alle dakloze mensen. De komende jaren verwachten Coupechoux en haar collega’s meer veranderingen. „In 2020 en 2021 zijn vanwege de coronapandemie veel huisuitzettingen verboden, maar nu deze verboden weer zijn opgeheven, staat er een stuwmeer  klaar.” In Italië zijn bijvoorbeeld de procedures voor zo’n 100.000 uitzettingen al  doorlopen, waardoor deze als „een zwaard van Damocles boven de woningmarkt hangen”.  Hoewel de gemiddelde dakloze nog altijd een volwassen man is, is het aantal minderjarigen en vrouwen dat op straat leeft toegenomen Ook kan de oorlog in Oekraïne de situatie  verergeren. Niet alleen heeft hij tot  forse inflatie geleid waardoor meer Europeanen  hun woonlasten niet meer kunnen betalen, ook legt de opvang van Oekraïense vluchtelingen druk op de opvangdiensten.  Er is ook goed nieuws: tal van landen, ook Nederland, hebben aangekondigd langdurig in de woningmarkt te investeren om dakloosheid tegen te gaan. Onder meer Italië, Spanje en België hebben het afgelopen jaar miljoenen euro’s uitgetrokken voor betere huisvesting van daklozen, als onderdeel van hun coronaherstelplannen. Duitsland en Denemarken hebben zich wettelijk gecommitteerd aan het uitbannen van het probleem. Eerder dit jaar nam de EU   zich voor dakloosheid voor 2030 uit  te bannen. Er moet onder meer een betere en EU-brede registratie komen, waarna op nationaal niveau passende oplossingen gevonden kunnen worden. „Een wel erg ambitieus doel”, merkt Coupechoux  op. „Maar dat het probleem überhaupt erkend wordt, is een overwinning.” Eva Tátrai belandde op straat toen een omvallende boom haar woonark in Boedapest verwoestte. Met haar baantje bij McDonald’s verdient ze niet genoeg om op de oververhitte woningmarkt een nieuwe plek te vinden. Foto Arpad Kurucz
 Eva Tátrai is een vrouw die zelden ergens om gevraagd heeft. Nooit hulp heeft gezocht. Hard werkt. Ze heeft altijd voor zichzelf gezorgd. Voor haar zoon. En eerder voor haar moeder. Zij is zo iemand die zegt dat ze „heel gelukkig en dankbaar” is, ondanks dat haar leven in de kreukels ligt. Een Hongaarse die bijna fluistert wanneer ze vertelt: „Ik heb wel meer tragedies doorgemaakt.” Eind september vorig jaar, op de ochtend van haar 56ste verjaardag, viel tijdens een hevige regenbui in Boedapest een boom door het dak van haar woonark. „Gelukkig niet boven op ons, maar op de gedeelde badkamer, waar op dat moment niemand was”, zegt ze. De woonboot in de Donau, waar een tiental mensen woonde, werd ontruimd en onbewoonbaar verklaard. Sindsdien zijn Eva Tátrai en haar zoon Tibor (29) dakloos. Tátrai, die  dankzij haar werk bij een McDonald’s tot dan toe nét  met haar vingertoppen aan het randje van de woningmarkt kon blijven hangen, lazerde er door deze tegenslag vanaf. En het lukt haar maar niet om er weer bovenop te klauteren. Na een paar nachten op de bank bij vrienden logeert ze nu al negen maanden op een zwart plastic matras zonder lakens in de daklozenopvang van stichting Oltalom: een oude slagerij vol stapelbedden waar de geur van urine en ongewassen oude lijven je bij binnenkomst in het gezicht slaat.  Met haar lange donkere haren,  bloemige T-shirt en lichtblauw opgemaakte ogen is Tátrai een merkwaardige dakloze. Net als elders in Midden-Europa zijn mensen zonder vaste woonplek in Hongarije over het algemeen mannen met een drankprobleem dat stamt uit de crisis rond de val van het communisme – ruim dertig jaar geleden. Eva en Tibor zijn een nieuw soort daklozen, die hulpverleners in Boedapest vrezen nog veel vaker te zullen zien: werkende armen die hun huis verliezen door echtscheiding, ontslag of plots verhoogde huur en op de oververhitte woningmarkt geen nieuwe plek kunnen vinden. Tussen 2015 en begin dit jaar zijn de huizenprijzen in  Hongarije meer dan verdubbeld. Bijna de helft van de huurders kan de last die hun woonkosten op hun besteedbaar inkomen leggen nauwelijks dragen.  Die statistieken dateren  van vóór het einde van de pandemie, waarin een – recent verlopen – moratorium  gold op het uitzetten van bewoners met een betaalachterstand. Vóór toeristen de stad weer overnamen. Vóór de oorlog in Oekraïne, die leidt tot vluchtelingen die ook onderdak nodig hebben, en tot drukkende inflatie. Tibor, die gedurende het gesprek met hangende schouders naar de beige vloertegels staart en zijn moeder ook aan hem gerichte vragen laat beantwoorden, verloor tijdens de pandemie zijn baan als schoonmaker. Tátrai verdient bij McDonalds ongeveer 500 euro per maand. Een studiootje huren zou de helft daarvan kosten. Huurders in Boedapest moeten drie maanden vooruit betalen. „We hebben een beetje hulp nodig om weer op eigen benen te staan”, zegt zij. Maar in de Hongaarse verzorgingsstaat die premier Viktor Orbán de afgelopen twaalf jaar optuigde, met hogere pensioenen en subsidies  voor grote gezinnen, is geen sociale woningbouw of huursubsidie gecreëerd. Wel is in 2018 dakloosheid zelf strafbaar gesteld. Al wordt die wet volgens advocaten niet gehandhaafd, maar alleen als dreigement gebruikt om mensen op gezette tijden van straten en uit metrostations het bos in te jagen. Tátrai droomt van „een klein flatje met twee kamers en een eigen badkamer en een keuken waar ik weer echt zelf kan koken. Met een deur waar ik zelf de sleutel van heb”. Maar voorlopig maakt ze er het beste van in de opvang. „Thuis is de plek waar je na een lange dag werken naartoe kan. Die is nu hier.”  Emilie van Outeren Woningnood, inflatie, de oorlog in Oekraïne en de nasleep van corona zorgen dat steeds meer mensen op straat belanden. In de serie Dakloos doen correspondenten verslag van een sluimerende crisis.||https://www.nrc.nl//nieuws/2022/08/04/dakloosheid-in-europa-een-slecht-gedocumenteerde-crisis-2-a4138149
2022-08-05||Russische rechtbank veroordeelt basketballer Brittney Griner tot negen jaar cel en boete||De Amerikaanse topbasketballer Brittney Griner (31) is donderdag door een Russische rechtbank veroordeeld tot negen jaar cel en een boete van 1 miljoen roebel (omgerekend 15.920 euro) voor drugsbezit en -smokkel. Dat melden internationale persbureaus. Eerder op de dag had de Russische aanklager negenenhalf jaar cel geëist. Griner werd in februari op de luchthaven van Moskou gearresteerd nadat de douane 0,7 gram cannabisolie in haar bagage had gevonden. Ze zit sinds haar arrestatie vast. Tijdens de zitting zei de aanklager dat Griner de cannabisolie bewust had meegenomen, terwijl ze zelf volhield dat de olie per ongeluk in haar bagage terecht was gekomen. Cannabis is illegaal in Rusland en bezit ervan wordt zeer streng bestraft. Wel bekende ze schuld voor het bezit van cannabis. Volgens haar advocaten gebruikte Griner medische cannabisolie tegen pijnklachten. De olie werd aangetroffen in twee vullingen voor een elektrische sigaret. Griner, een van de topspeelsters in Amerikaanse vrouwenbasketbalcompetitie WNBA, was in Rusland om wedstrijden in de Russische competitie te spelen. In de maanden dat de Amerikaanse competitie stilligt, spelen veel Amerikaanse vrouwen in Rusland, waar de salarissen stukken hoger liggen. De Verenigde Staten beweren dat Griner ten onrechte wordt vastgehouden en spreken van ‘gijzeldiplomatie’: het vastzetten van buitenlanders om een andere regering onder druk te zetten. Rusland ontkent dit, maar gaf wel aan bereid te zijn om Griner te betrekken in een gevangenenruil.  De Amerikaanse president Joe Biden noemt de gang van zaken „onacceptabel”. In een verklaring roept Biden op tot een onmiddellijke vrijlating en voorspelt hij dat zijn regering „alle mogelijkheden zal benutten” om de basketballer naar huis te laten terugkeren.  Brittney Griner is niet de enige Amerikaanse staatsburger die vast zit in Rusland. De Amerikaanse ex-marinier Paul Whelan werd in 2018 in Rusland gearresteerd op verdenking van spionage. Volgens de Russische inlichtingendienst was hij in het bezit van een USB-stick met vertrouwelijke informatie. Whelan ontkent de aantijgingen, maar werd veroordeeld tot 16 jaar cel. Sinds de arrestatie van Griner lopen er diplomatieke gesprekken over een mogelijke gevangenenruil, waar ook de 55-jarige Russische wapenhandelaar Viktor Bout, die vastzit in de VS, bij betrokken zou worden. Bout zit een 25-jarige gevangenisstraf uit voor een poging een miljoenendeal te sluiten met FARC-rebellen in Colombia. De in Tadzjikistan geboren ex-militair leverde volgens Amerikaanse aanklagers wapens aan Al-Qaida, de Taliban en Hezbollah. Bout werd ook beschuldigd van wapenleveranties in onder meer Rwanda, Congo en Sierra Leone, waar hij zowel regeringstroepen als rebellengroeperingen van wapens voorzag. Bout onderhield hoge Russische contacten, waardoor vermoedens bestaan dat hij voor de Russische geheime diensten werkte. Hoewel Bout en Rusland elke vorm van samenwerking ontkennen, dringt het Kremlin al sinds zijn veroordeling in 2012 aan op uitlevering. Met Griner en Whelan lijkt Moskou de twee perfecte pionnen te hebben om de druk op Washington op te voeren. Antony Blinken, de Amerikaanse minister van Buitenlandse Zaken, zei afgelopen week met zijn Russische ambtgenoot Sergej Lavrov te hebben gesproken over de mogelijke ruil. Volgens Blinken heeft de Amerikaanse regering een „aanzienlijk voorstel” op tafel gelegd, maar is er nog geen vooruitgang geboekt. Rusland zei eerder dat er nog geen ruil plaats kan vinden, totdat de rechtbank haar proces heeft afgerond.  Naast Griner en Whelan wordt door meerdere Amerikaanse politici geopperd om ook de Amerikaan Marc Fogel in een ruil te betrekken. Fogel, een voormalige docent geschiedenis op een Amerikaanse school in Moskou, werd in augustus vorig jaar opgepakt toen hij Rusland binnen probeerde te komen met cannabis op zak. Fogel verklaarde dat het om medische wiet ging die door zijn dokter was voorgeschreven. Hij werd veroordeeld tot 14 jaar in een werkkamp voor grootschalige drugssmokkel. De Amerikaanse regering heeft niet gereageerd op deze verzoeken. Critici van de gevangenenruil wijzen op de ironie ervan; jaarlijks worden honderdduizenden Amerikanen opgepakt wegens cannabisbezit. ||https://www.nrc.nl//nieuws/2022/08/04/russische-rechtbank-veroordeelt-basketballer-brittney-griner-tot-negen-jaar-cel-en-boete-a4138123
2022-08-05||Getir verbouwt darkstore tot supermarkt in Amsterdam, verwacht geen problemen met gemeente||Flitsbezorger Getir heeft donderdag een supermarkt geopend in de Amsterdamse wijk De Pijp, op de plek waar eerder een distributiecentrum voor fietskoeriers zat. Die zogeheten darkstore voldeed niet aan het bestemmingsplan en moest daarom sluiten. Getir wil vanuit de supermarkt alsnog boodschappen gaan bezorgen, maar verwacht geen problemen met de gemeente. Dat laat het bedrijf weten in een verklaring.  De Amsterdamse gemeente schaarde de darkstore op de Eerste Jacob van Campenstraat niet onder detailhandel en oordeelde dat het pand moest sluiten. Tegen flitsbezorgers heerst veel weerstand van omwonenden, omdat de vele fietskoeriers zorgen voor overlast en extra drukte op de wegen, die ze vaak met hoge snelheid aandoen. Getir blijft bezorgen, maar dan vanuit een „klein, afgescheiden gedeelte” van het pand. Het bedrijf stelt daarin niet af te wijken van traditionele supermarkten.  Om toch aan het bestemmingsplan te voldoen, heeft Getir de inrichting van de darkstore al aangepast door een toonbank neer te zetten en folie van de ramen te verwijderen. De gemeente vond dat onvoldoende. Nu het bedrijf het hele pand heeft omgebouwd, verwacht Getir niet te hoeven sluiten. De flitsbezorger denkt dat de „levendige wijk” in De Pijp „uitermate geschikt” is voor een nieuwe supermarkt.  De gemeente Amsterdam stelt in een reactie te gaan onderzoeken of de zaak nu wel binnen het bestemmingsplan valt en of het bedrijf aan de juridische eisen voldoet. Een woordvoerder kon nog niet zeggen hoe lang dat gaat duren. In de tussentijd kan de winkel open blijven. De darkstores hebben de afgelopen jaren voet aan grond gekregen in verschillende Nederlandse steden. Met gesloten magazijnen en koeriers op snelle elektrische fietsen om te kunnen voldoen aan de beloofde bezorgtijd, werden de bedrijven niet overal met open armen verwelkomd. Her en der voerden bewoners protest tegen de bedrijven. Mede in reactie daarop besloot de gemeente Amsterdam om de opmars te stelpen: begin dit jaar besloot het stadsbestuur om een jaar geen nieuwe dark stores toe te laten.  Volgens de gemeente zetten de flitsbezorgers de leefbaarheid van wijken onder druk door de inrichting van de panden en het continue laden en lossen van de levensmiddelenbevoorrading. Wethouder Marieke van Doorninck (Ruimtelijke Ordening, GroenLinks) kondigde in januari aan een jaar de tijd te nemen om beleid te maken tegen de flitsdiensten. Vooralsnog kan de gemeente de bedrijven alleen via een bestemmingsplan blokkeren. ||https://www.nrc.nl//nieuws/2022/08/04/getir-verbouwt-darkstore-tot-supermarkt-in-amsterdam-verwacht-geen-problemen-met-gemeente-a4138147
2022-08-05||Moleculaire motor heeft niemand nodig om te draaien||Een op windmolens geïnspireerde moleculaire motor kan zelfstandig draaien, aangedreven door een vloeistofstroom. Een Delftse onderzoeksgroep bouwde een motortje van 450 nanometer lang en 8 nanometer dun – ruim tienduizend keer dunner dan een haar. Het is de eerste moleculaire motor die door een vloeistofstroom in beweging komt. De onderzoekers publiceerden donderdag over hun moleculaire machine in Nature Physics. Het motortje dat de Delftenaren ontwierpen, heeft de vorm van de wieken van een windmolen. Wanneer een stevige vloeistofstroom ertegenaan beweegt, duwt het tegen de wieken en beginnen ze te draaien. Voorheen kon men een moleculaire motor alleen zelf handmatig in gang zetten, met lichtpulsen of elektriciteit. Maar de nieuwe motor heeft niemand nodig: onder de juiste omstandigheden draait die uit zichzelf, met tien omwentelingen per seconde. De onderzoekers maakten een gaatje van vijftig nanometer groot in een dun membraan. Ze zetten een vloeistofstroom in gang door een ‘zoutgradiënt’ over het membraan te plaatsen. Als de binnenkant van het membraan veel zouter is dan de buitenkant, zal een waterstroom naar binnen bewegen tot de zoutverdeling weer gelijk is. Dat is simpelweg te danken aan de wetten van de natuur – of preciezer, van de thermodynamica. Het motortje vult precies het gat in het membraan op. Door de zoutgradiënt komt de vloeistof in beweging, gaan de wieken draaien en treedt de moleculaire machine in werking. Het scheelde niet veel, of de Delftenaren hadden een dubbele primeur te pakken. Niet alleen is dit de eerste motor die op vloeistofstromen draait, maar ook is de motor gemaakt van dna-origami. Dat is een techniek waarmee chemici heel precies stukjes dna op elkaar kunnen plakken om minuscule bouwwerkjes te maken. Het is de tweede moleculaire motor gemaakt van dna ooit: slechts enkele weken geleden publiceerde een Duitse onderzoeksgroep in Nature over de allereerste. „Onze twee papers werden op exact dezelfde dag naar Nature opgestuurd”, zegt Cees Dekker erover. Hij is hoogleraar moleculaire biofysica aan de TU Delft, en begeleider van de studie. „We hoopten gezamenlijk te publiceren, maar dat liep niet zoals gepland. Ach, zo loopt het soms.” Het vakgebied van moleculaire machinerie valt op door de torenhoge verwachtingen, terwijl het onderzoek nog vrijwel volledig fundamenteel is. Die verwachtingen werden in 2016 onderstreept met een Nobelprijs, die onder andere de Nederlandse chemicus Ben Feringa in ontvangst nam. De winnaars bouwden een van de eerste werkende machines: motortjes die beginnen te draaien als er licht op schijnt of een elektrisch stroompje loopt. Feringa bouwde zelfs een moleculaire auto, met draaiende wielen. Vooralsnog is het onduidelijk wat de toegevoegde waarde van bewegende moleculen gaat zijn, maar chemici trekken graag de vergelijking met de industriële revolutie. Toen mensen op macroschaal machines gingen bouwen, veranderde de wereld. Zo’n industriële revolutie is ook binnen de scheikunde aanstaande, verwachten zij. Daarnaast bestaat er al concreet bewijs dat moleculaire machines van grote waarde kunnen zijn, zegt Dekker. „In ons lichaam zitten biochemische motortjes op nanoschaal, dat is in zekere zin een bewijs dat het werkt. Op die nanoschaal gebeurt het in de biologie allemaal: interactie tussen moleculen. Maar het ontwikkelen van een nanomotor voelt nog een beetje als het uitvinden van het wiel. Het is een evidente basisbouwsteen, maar het is niet direct duidelijk voor welke apparaten het in de toekomst heel belangrijk gaat worden.” „Dit werk is weer een nieuwe mijlpaal in de zeer succesvolle geschiedenis van nanotechnologie”, zegt Andreas Herrmann. Hij is hoogleraar macromoleculaire materialen en systemen aan de technische universiteit van Aken. „Dit is het eerste voorbeeld van een kunstmatige roterende machine bínnen in een dun membraan. In de natuur zijn zulke draaiende moleculaire machines heel belangrijk voor bijvoorbeeld de beweging van bacteriën of de productie van brandstof in een cel. Het is een grote prestatie om zelf een vergelijkbare machine te maken.” „Op dit moment zijn de machines nog kleine radertjes die energie omzetten in mechanische beweging”, vervolgt hij. „Als het team zo succesvol blijft samenwerken, zouden ze die kunnen koppelen aan chemische productie van waardevolle moleculen, precies zoals in de natuur gebeurt bij het maken van brandstof in cellen. Misschien is het mogelijk om zulke reacties aan te drijven met zoetwater en zeewater, afgescheiden door een membraan.”||https://www.nrc.nl//nieuws/2022/08/04/moleculaire-motor-heeft-niemand-nodig-om-te-draaien-a4138148
2022-08-05||Jonge bluesgitarist Kingfish liefkoost de snaren tot ze rinkelen als belletjes||Ooit dacht de Amerikaanse Christone ‘Kingfish’ Ingram dat zijn handen te groot waren voor een gitaar. Daarom speelde hij eerst drums, als 5-jarige, en later basgitaar. Hij stapte uiteindelijk toch over op de zes snaren en is nu, op zijn drieëntwintigste, een internationale gitaarheld die oude muziek laat herleven voor een jong publiek.  Kingfish is een bluesgitarist en -zanger. Hij groeide op in de Mississippi Delta, de regio waar de blues ooit is ontstaan, en werd geboren in de plaats Clarksdale, net als zijn idolen Muddy Waters en John Lee Hooker. In Noord-Amerika wordt Kingfish beschouwd als de redder van het bij de jonge generatie in onbruik geraakte bluesgenre. In juli trad hij op tijdens North Sea Jazz, de afgelopen dagen hield hij een eigen tournee door ons land, ter gelegenheid van zijn in 2021 verschenen album 662 – vernoemd naar het netnummer van Noord-Mississippi.  Uitgerust met inmiddels twee albums – Kingfish en 662– en een trio van veelzijdige muzikanten, trad Kingfish woensdagavond op in de oude zaal van de Melkweg, Amsterdam, en gaf zo gelegenheid om zijn talent van dichtbij te ondergaan. Want wat is de magie van deze jonge ster? Waar raakt de aanhang en pers in Amerika, en het ook in de Melkweg toegestroomde publiek, van in vervoering? Is het uit ontzag om iemands toewijding? Is het uit behoefte aan authenticiteit? Of nostalgie?   Zoals Kingfish daar stond, met het hoofd in zijn nek en de inderdaad grote handen tastend en vibrerend over de hals van zijn paarse Fender Telecaster, verbeeldt hij het vermogen je te verliezen in muziek. Zijn solo’s kunnen hem niet lang genoeg duren. De vingers blijven nieuwe klankcombinaties zoeken, de ene noot glijdt door naar de volgende. Nieuwe muzikale gebieden worden ontgonnen. Maar is het blues? Kingfish’ klanken zijn opvallend behaaglijk. Zijn gracieuze notenpakketjes schuren niet, ze kermen of jammeren niet. Kingfish klinkt vlammend maar glooiend. Daarmee onderscheidt de gitarist zich van de oerblues uit zijn geboortestreek: zijn muziek klinkt niet gekweld of zwaarmoedig.  Dat de jonge Christone opgroeide in moeilijke omstandigheden met een alleenstaande moeder en soms geen vaste verblijfplaats, en hij zijn toevlucht zocht in het kerkkoor en het bluesmuseum in Mississippi – de plaatsen waar hij zich ‘schoolde’ –  komt niet tot uitdrukking in zijn liedjes of gitaarlicks. En ook niet in zijn stem, die licht en soepel langs de woorden draait. De door hem zelf geschreven teksten van nummers als ‘Long Distance Woman’ en ‘My Bad’ hebben bekende bluesthema’s – onbereikbare liefde, schuldbesef – maar ze klinken eerder algemeen dan persoonlijk.  In de Melkweg lijkt niets belangrijker dan Ingrams relatie met de gitaar, tegelijk zijn minnares en beste vriend. Soms pakt hij een akoestisch exemplaar en liefkoost de snaren tot ze rinkelen als belletjes. Hij wandelt met instrument door de met jong en ouder – vooral mannelijk – publiek gevulde zaal zonder een noot te missen. Als laatste speelt hij ‘Hey Joe’ van Jimi Hendrix, over een man en zijn wapen, hier uitgevoerd op een reggae-ritme. Zijn gitaar klinkt niet als een geweer.   Blues Kingfish. Gehoord: 3/8, Melkweg, Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/jonge-bluesgitarist-kingfish-liefkoost-de-snaren-tot-ze-rinkelen-als-belletjes-a4138146
2022-08-05||Opinie | Stukje bij beetje kalft de steun voor Trump af||De feiten over wat er plaatsvond op 6 januari 2021 in Washington DC staan nu wel vast. Zijn naaste medewerkers, onder wie  de minister van Justitie William Barr, hadden president Trump al laten weten dat hij de verkiezing had verloren, en dat er geen fraude was gepleegd. Maar Trump brak met een basisregel van de liberale democratie: hij weigerde zijn nederlaag te aanvaarden. Hij zweepte een gewapende meute op om het Capitool te bestormen. Toen die menigte dreigde om vicepresident Mike Pence op te hangen nadat hij had geweigerd om mee te werken aan een coup, zei Trump dat Pence het wel had verdiend, en deed niets.  Ian Buruma is historicus en schrijver. De 6 januari-commissie van het Huis van Afgevaardigden kwam tot deze conclusies na meer dan duizend interviews te hebben afgenomen. De meest schokkende getuigenissen kwamen  uit de staf van Trump zelf. Liz Cheney, de Republikeinse vicevoorzitter van de commissie, eindigde haar betoog met een retorische vraag: „Kunnen we een president die bereid was beslissingen te nemen die Donald Trump nam tijdens het geweld van 6 januari ooit nog een leidende functie in ons land toevertrouwen?” Het antwoord van de meeste Republikeinen is een hartgrondig ‘ja, dat kunnen we’. Cheney geldt in haar eigen partij als een verraadster. Kevin McCarthy, de Republikeinse leider in het Congres, onttrok zijn partij van alle medewerking aan de commissie. Volgens een recente peiling hebben twee op de vijf Republikeinen  geen enkel probleem met de gebeurtenissen in 2021. Eenzelfde   deel van de  Republikeinen ziet de bestorming van het Capitool als een legitieme vorm van protest. Meer dan de helft van de Amerikanen is het hier niet mee eens. Democraten zeker niet. Maar een groeiend aantal onafhankelijke kiezers heeft zich ook van Trump afgekeerd.  Hoe verklaren we dat de meeste Republikeinen desondanks volharden in hun warme steun aan de voormalige president? Onwetendheid en onverschilligheid misschien? Die zijn in de VS inderdaad wijdverbreid. Maar die kunnen in dit geval geen excuus zijn. Ondanks de weigering van Fox News om de hoorzittingen van de 6 januari-commissie uit te zenden, liggen alle feiten op tafel. Een beroep op de feiten berust in dit geval echter op een misvatting. Voor veel van zijn aanhangers is Trump meer dan een politicus. Hij was nooit een echte politicus, en dat verklaart  een groot deel van zijn populariteit. Mensen zien hem als een soort messias. Zijn volgelingen steunen hem niet alleen, zij geloven in hem als een verlosser. Door hem worden talloze ontevreden individuen opgetild uit hun eenzame bestaan en opgenomen in een extatische gemeenschap met een nieuw gevoel van trots en collectieve eigenwaarde.  Sociale klasse heeft hier veel mee te maken. Veel van Trumps trouwste volgelingen zijn wit, betrekkelijk laag opgeleid, wonen diep in de  provincie, en voelen zich achtergesteld, genegeerd, en gekleineerd door beter geschoolde Amerikanen in de grote steden. President Obama beschreef typische Trump-stemmers in 2008 al eens als lieden die zich „vastklampen aan vuurwapens, religie, en een afkeer van mensen die anders zijn dan zij”. Hillary Clinton gooide daar nog een schepje bovenop door hen af te schrijven als „deplorables”, verachtelijke mensen. Hoe meer er in progressieve kringen op hen wordt afgegeven, hoe meer de „deplorables” (nu al een geuzennaam) zich vastklampen aan vuurwapens, religie, et cetera.  Trump heeft dit goed begrepen. Hij deelt hun ressentiment. Hij is weliswaar rijk, maar zijn familie van louche vastgoedbazen (ook in Nederland vruchtbare grond voor rancuneus rechts) wordt in New York vaak met de nek aangekeken. Dat zijn gedrag vaak indruist tegen de religieuze opvattingen waar veel van zijn stemmers zo vurig in lijken te geloven wordt door de vingers gezien. We zijn tenslotte allemaal zondaars. Echtscheidingen en tienerzwangerschap komen vaker voor in de provinciale Republikeinse staten dan in typische Democratische staten als Massachusetts. Nogmaals, hoe meer zijn tegenstanders Trump verguizen als een bekrompen, racistische, autoritaire schuinsmarcheerder, hoe meer zijn aanhangers hem zullen verdedigen. Dat is waarom de feiten over 6 januari 2021 er niet toe doen: als je gelooft in Trump, zie je elke kritiek als propaganda van de ongelovigen. Trump verstaat de kunst, net als alle succesvolle demagogen, om mensen die zich machteloos voelen een gevoel van macht te geven, dat warme idee van ‘wij’ tegen de anderen, wij ‘patriotten’ tegen die arrogante stedelijke elites, die minderheden, immigranten, en transseksuelen verkiezen boven hun eigen hardwerkende, witte landgenoten.  Maar is dit genoeg om Trump terug te laten keren naar het Witte Huis? Het is voorbarig om hem nu al af te schrijven. Maar hij heeft  ondanks de sterk dalende populariteit van Joe Biden de wind wel enigszins tegen. Veel Amerikanen kiezen voor een kandidaat die hen aanstaat, ongeacht de partij waartoe hij of zij behoort. En Trump staat steeds meer mensen niet aan. De beslissing van het Hooggerechtshof – met een meerderheid van aartsconservatieve rechters die Trump in het zadel heeft geholpen – om het recht op abortus te herroepen, heeft met name veel vrouwelijke kiezers geschokt. Nog kwalijker voor Trump is dat ook sommige machtige Republikeinen genoeg van hem beginnen te krijgen. Hij kon zich lang verheugen in de steun van conservatieve dagbladen zoals de Wall Street Journal. Nu niet meer. De krant heeft onlangs zijn gedrag in 2021 afgewezen. Zelfs Fox News staat niet meer te juichen bij alles wat Trump doet of zegt. Rupert Murdoch, de opportunistische eigenaar van deze organen, uitte zich al na de verloren verkiezing in 2020 bondig met de woorden: „Fuck him!” Dat wil zeker niet zeggen dat Murdoch of andere Republikeinen het gedrag van Trump afkeuren. Velen geloven nog steeds dat Joe Biden door fraude aan de macht is gekomen. Maar een groeiend aantal Republikeinen vindt het nu mooi geweest. De partij moet weer aan de toekomst denken. Het heeft geen zin om door te drammen over 2020. Verveling en vergeetachtigheid slaan snel toe in de Amerikaanse politiek. Maar er is een dwingendere reden waarom het tij misschien aan het keren is. Sarah Longwell, geen Trump-aanhanger,  wel een strateeg voor de Republikeinse Partij, gelooft dat de meeste Republikeinen de 6 januari-commissie weliswaar afwijzen en Trump nog steeds een prima kerel vinden, maar nu „politieke berekeningen maken over wie de kans heeft om te winnen”. Trump zou de steun onder zijn aanhangers kunnen verliezen omdat hij wordt gezien als een „loser” – zo’n beetje het ergste wat de pathologische narcist kan overkomen.  Correctie (5 augustus 2022): In een eerdere versie van dit artikel stond abusievelijk dat de bestorming van het Capitool plaatsvond op 6 januari 2020 terwijl die plaatsvond op 6 januari 2021. Dat is hierboven aangepast. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/04/stukje-bij-beetje-kalft-de-steun-voor-trump-af-a4138145
2022-08-05||Drinkwater is er nog  genoeg, toch klinkt de oproep tot zuinigheid|| Het klinkt logisch om tijdens een droge zomer zoals de huidige, Nederlanders op te roepen zuinig om te springen met drinkwater, zoals veel waterbeheerders nu doen. Toch is er geen onmiddellijk en rechtstreeks verband tussen de drinkwatervoorziening en de actuele droogte, en de invloed van het verbruik op de beschikbaarheid van drinkwater is beperkt, blijkt uit een rondgang langs drinkwaterbedrijven. Er is nog steeds voldoende drinkwater beschikbaar. Het verbruik is normaal, en ligt zelfs iets lager dan gemiddeld doordat veel Nederlanders  in het buitenland met vakantie zijn. Ook de voorraden van de drinkwaterbedrijven zijn op orde. Een voorbeeld: waterbedrijf Evides produceert voornamelijk drinkwater uit water van de Maas en beschikt over een voorraad voor twee tot drie maanden in spaarbekkens in de Biesbosch.  Er zijn ook andere geluiden: drinkwaterbedrijf Vitens beschikt nauwelijks over buffers omdat het vooral grondwater oppompt, en is afhankelijk van het peil daarvan. Dat peil kan bij langdurige droogte behoorlijk dalen, en het duurt ook lang voordat het, bij neerslag, weer op het gewenste niveau is. Maar hoe dan ook, operationeel hebben de drinkwaterbedrijven hun voorzieningen nog goed op orde. Wel kijken sommige bedrijven met enige vrees naar de komende maanden. Als de droogte maanden aanhoudt en straks alle vakantiegangers weer thuis zijn, hun tuin driftig sproeien en de wasmachine  volop laten draaien, kan het verbruik ineens pieken.  Zo zag Vitens drie jaar geleden, in het begin van de coronamaatregelen, tijdens warm weer met Pinksteren het verbruik in sommige gebieden met 40 procent stijgen. „Dat waren spannende momenten”, zegt directeur Jelle Hannema. Ook vorig jaar nog, toen veel mensen door de coronamaatregelen in eigen land vakantie vierden, kampten enkele drinkwaterbedrijven met verlaagde druk in de leidingen doordat er af en toe massaal veel water werd verbruikt. Noodzakelijker dan zuinig omspringen met drinkwater is op dit moment  het terugdringen van de zouttong, afkomstig van de Noordzee en de Waddenzee, in het binnenland. Het lukt niet meer overal om het zout terug te duwen met zoet water uit de rivieren, aangezien er onvoldoende water door de rivieren stroomt. Met de Maas valt het allemaal wel mee, maar het peil van de Rijn is historisch laag. Aan de waterschappen en Rijkswaterstaat de taak zo veel zoet water op te stuwen dat de verzilting niet, zoals in eerder droge jaren wel gebeurde, tot aan of voorbij de inlaatpunten van drinkwaterbedrijven reikt, en deze de inname van rivierwater moeten staken.  Een andere zorg betreft de kwaliteit van het rivierwater; naarmate er minder water in de rivieren stroomt, worden schadelijke stoffen die erin worden geloosd minder verdund,  en moeten er dus uit worden gezuiverd. Hoewel dat schadelijke effect in de droge zomer van vier jaar geleden reuze mee bleek te vallen, vertelt plaatsvervangend directeur André Bannink van de vereniging van rivierwaterbedrijven RIWA. Hoe dat kan, wordt nu onderzocht. „Misschien heeft het iets te maken met versnelde afbraakprocessen door warm water en  zonlicht.” Toch is en blijft een oproep om zuinig om te springen met drinkwater nuttig en noodzakelijk, haasten de drinkwaterbedrijven zich te zeggen. We verbruiken dagelijks per persoon in Nederland een slordige 120 liter drinkwater per dag en dat zou best iets minder mogen worden. De klimaatverandering maakt de kans op droge zomers de komende jaren alleen maar groter en dat leidt samen met tropische temperaturen niet alleen tot een grotere vraag naar drinkwater, maar ook tot een daling van het aanbod.  Het water moet immers wel ergens vandaan komen. En elke liter grond- of oppervlaktewater die de drinkwaterbedrijven voor huishoudelijk gebruik moeten oppompen, is niet meer beschikbaar voor de landbouw, om maar een sector te noemen.  „De oproep om bewust en duurzaam om te gaan met drinkwater is niet van nu, dit doen we al langere tijd”, laat drinkwaterbedrijf Evides weten. „Omdat het de afgelopen jaren in de zomerperiode steeds droger wordt, hebben wij waterbespaartips gedeeld met onze klanten. Op deze wijze geeft Evides extra aandacht aan het onderwerp droogte en drinkwaterbeschikbaarheid.” We moeten de waterkoek als geheel veel groter maken Jelle Hannema directeur drinkwaterbedrijf Vitens Bovendien zal de vraag naar drinkwater alleen maar toenemen, verwachten de drinkwaterbedrijven, niet alleen door het warmere weer maar vooral als gevolg van de bevolkingstoename en de groei van het aantal huishoudens. Drinkwaterbedrijf Vitens zag in zes jaar tijd het verbruik met 10 procent toenemen.  Een oproep om water te besparen is bovendien nuttig, zeggen de drinkwaterbedrijven, om mensen duidelijk te maken dat drinkwater niet als vanzelfsprekend altijd onbeperkt voorradig is en de bewustwording hierover te vergroten.  Anderzijds is een koerswijziging in het nationale waterbeheer ook geen overbodige luxe. Directeur Jelle Hannema van drinkwaterbedrijf Vitens: „Het systeem moet op de schop. We spreken in tijden van waterschaarste over hoe we het water over welke sectoren moeten verdelen. Maar we moeten de waterkoek als geheel veel groter maken.” Hoe? Door veel meer water vast te houden, en door meer rekening te houden met water tijdens de bouw van nieuwe woningen en in de ruimtelijke ordening in het algemeen. „Dat gebeurt nog steeds te weinig.”||https://www.nrc.nl//nieuws/2022/08/04/drinkwater-is-er-nog-genoeg-toch-klinkt-de-oproep-tot-zuinigheid-a4138144
2022-08-05||Winst ING neemt af door hoge inflatie in Turkije en oorlog in Oekraïne|| In een kwartaal met onzekerheden op vele vlakken, heeft ING een flink lagere winst dan vorig jaar behaald. Met name een afschrijving op de Turkse activiteiten en geopolitieke spanningen zorgen voor een winstval van 20 procent. De bank zegt goed voorbereid te zijn op „een milde recessie”. In totaal kwam ING tot een nettowinst van 1,18 miljard euro tussen april en juni, tegenover 1,46 miljard euro in dezelfde periode vorig jaar.   ING moest in het tweede kwartaal vooral fors afschrijven op  de monetaire reserves in Turkije. Het land heeft te kampen met hyperinflatie. Internationale boekhoudstandaarden schrijven voor dat als de inflatie gedurende drie jaar  cumulatief boven de 100 procent uitkomt, je moet ingrijpen. De waarde in de boeken zou anders niet meer de reële waarde van de bezittingen weerspiegelen. ING komt daarom met een afschrijving van 244 miljoen euro. In Turkije heeft ING voor ongeveer 7 miljard euro aan leningen uitstaan, minder dan 1 procent van alle uitstaande leningen. Terugbetaling van die Turkse leningen loopt wel goed door, aldus de bank.   Ook geopolitieke spanningen helpen de bank niet. ING heeft vanwege de economische gevolgen van de oorlog in Oekraïne 202 miljoen euro in de zogeheten stroppenpot gestopt. Dat is een reservering voor leningen die mogelijk niet meer terugbetaald gaan worden. De bank verwacht dat vanwege bijvoorbeeld de hoge gasprijzen klanten en bedrijven hun rekeningen niet meer kunnen betalen.  Hele grote zorgen over een mogelijke aanstaande recessie heeft ING nog niet. Topman Steven van Rijswijk noemde donderdagochtend de hoge inflatie zijn grootste vrees,  maar zegt dat de bank „goed voorbereid” is om de gevolgen ervan op te vangen. Concrete aanwijzingen dat de inflatie al leidt tot klanten die op grote schaal hun leningen niet kunnen terugbetalen, zijn er echter nog niet. ING heeft evenmin angst dat de hoge inflatie ook tot afschrijvingen op Nederlandse activiteiten gaat leiden. Het inflatieniveau is in Nederland met meer dan 10 procent weliswaar historisch hoog, maar bij lange na niet op het niveau van Turkije (waar de inflatie in juli bijna 80 procent bedroeg). Over het hele jaar verwacht ING dat de inflatie in Nederland op 9,8 procent zal uitkomen. „Dat hebben we lang niet gezien”, stelt Van Rijswijk. Hij wijst op de over het algemeen nog goedgevulde spaarrekeningen van consumenten. „We verwachten wel dat als de economie weer aantrekt, mensen ook snel weer gaan uitgeven.” De stijgende rente hielp ING dan wel weer om meer inkomsten te behalen.  De bank verdient daardoor meer op leningen die ze uitgeeft. Afgelopen juni verhoogde de Europese Centrale Bank voor het eerst in meer dan tien jaar de rente. ING liet in reactie daarop weten vanaf oktober de negatieve rente voor spaartegoeden boven de 100.000 euro af te schaffen. „Ondanks de moeilijke omstandigheden ben ik tevreden met onze resultaten”, zegt Van Rijswijk.||https://www.nrc.nl//nieuws/2022/08/04/winst-ing-neemt-af-door-hoge-inflatie-in-turkije-en-oorlog-in-oekraine-a4138141
2022-08-05||In de tragiek van Australië zit ook schoonheid||Toen kapitein James Cook het Australische continent voor de Britten claimde, wist hij nog niet wat voor een fiasco dit zou worden. Het land bleek, behalve een plek waar je delinquenten kwijt kon, vooral een voedingsbodem voor mislukkingen. ‘Australische geschiedenis draaide uit op de expedities van ten dode opgeschreven ontdekkingsreizigers, tochten zonder onthullingen of ontmoetingen, doorstaan door graatmagere mannen van wie het portret al bij voorbaat werd versomberd door een uitgeteerde, ongelukkige uitdrukking’,  schrijft de Australische auteur Shirley Hazzard in haar roman De overgang van Venus, die al in 1980 verscheen, maar nu in een mooie vertaling van Barbara de Lange ook in Nederland is uitgegeven. Hazzard (1931-2016), dochter van een alcoholische vader en een manisch depressieve moeder, werd geboren in datzelfde droefgeestige Australië. Het gezin, bestaand uit een zusje en ouders die de pest aan elkaar hadden, was weinig gelukkig.  ‘Zoals zoveel Australische gezinnen in die tijd leefden we een dubbelleven: decorum en theevisite voor de buitenwereld, en ruzie en razernij binnen de muren. Het was een tijd van  privé-oorlogen en een wereldoorlog’,  zei ze in 2005 in een interview met The Paris Review.  Dat er in de tragiek van haar land ook schoonheid zat, leerde ze later uit de romans van een landgenoot:  Nobelprijswinnaar Patrick White. Net als hij beschikt zij over het vermogen om  individueel drama te verbinden met een grotere geschiedenis.   Neem die tocht van Cook waarmee alles begon. Niet alleen ontdekte hij per ongeluk Australië. Ook was er de opdracht  de Venusovergang  vanaf de Grote Oceaan waar te nemen. Dat kon helpen bij het bepalen  van de afstand tussen aarde en zon. Het lukte Cook en de meegereisde wetenschappers op 3 juni 1769, toen het  prachtig weer was. Toch viel de waarneming tegen: de ‘schaduw over de zon vervormde in grote mate  tijdens de contactmomenten’, schreven de wetenschappers in hun verslag. Vervorming tijdens contactmomenten: het is de rode draad in Hazzards roman, waarin  twee Australische zusjes in naoorlogs Engeland belanden. De een is kalm (Grace), de ander onbesuisd (Caro). Beiden vinden er liefde, bedrog en machtsmisbruik, in een verhaal dat soms iets weg heeft van een sprookje.  Dat begint al meteen met de omstandigheden waarin, tijdens een ongekend zware storm,  een man zich bij hen aandient, de astronoom Ted Tice. Hij is briljant, maar toch trouwen beide zusjes met iemand anders. Zo huwt Grace een ambtenaar die het nogal met zichzelf getroffen heeft. Op haar beurt wordt Caro verliefd op de toneelschrijver Paul Ivory, die fout is tot in zijn poriën en haar na enige tijd dumpt. Beschadigd  vindt ze troost  bij een veel oudere Amerikaan, die plots het loodje legt, waarna ze er opnieuw alleen voor staat. Tice, die zijn verdriet om zijn gemiste liefde heeft onderdrukt door een saai huwelijk te sluiten, blijft bij de zusjes op de achtergrond. Het lijkt een eenvoudig verhaal dat nogal ouderwets van opzet is, met namen die een nadrukkelijk verwijzende rol hebben en met twee zusjes die als tegenpolen worden neergezet. Maar De overgang van Venus heeft meer te bieden. Zo zet Hazzard het naoorlogse decor, de internationale politieke spanningen en enkele tragische zijpaden fraai neer.  Een mooi voorbeeld daarvan is  de keuze die Tice in de Tweede Wereldoorlog maakt. Wanneer hij een gevluchte Duitser ontdekt, gaat het om de interpretatie van  kwaad en macht.  Op zijn beurt blijkt Paul Ivory, de toneelschrijver, kwaad en macht tot in de puntjes te beheersen als hij ontdekt  dat hij dankzij  zijn charme  met moord kan wegkomen. Alle personages geven zo een eigen invulling aan die schaduw voor de zon, in de hoop meer te zijn dan de schaduw die wat van belang is alleen maar tijdelijk vervormt.  Hazzards romans – De overgang van Venus geldt als haar meesterwerk – zijn vaak klassiek in opzet en vallen op door de vele zijpaden, gekoppeld aan de wereldpolitiek en de rol van de kunst daarin. Een van mooiste in deze roman is die over Rex Ivory, de vader van de toneelschrijver. Als hij in 1917 in de loopgraven besluit om gewetensbezwaarde te worden, heeft hij al een dichtbundel op zijn naam staan die geprezen is om de ‘vroegrijpe lyriek’. Na de oorlog moet hij als straf voor zijn gewetensbezwaren twee jaar het gevang in en zich  daarna in  een zenuwinrichting laten behandelen. Opnieuw schrijft hij gedichten met dezelfde lyrische vorm en pastorale thema’s. ‘Voor het grote publiek was dat zijn ondergang, want lyriek was passé, evenals de oorlog; de vrede had strijdlust gebracht.’  Het was onverdraaglijk dat iemand die zoveel gewelddadige en controversiële ervaringen had door bleef schrijven over ‘lanen en hagen’, merkt Hazzard op. Rex Ivory wordt neerbuigend weggelachen, totdat hij na de Tweede Wereldoorlog uit een Japans interneringskamp terugkeert en bepaalde codes kan ontcijferen voor het Britse leger. Hij wordt nu een held.  Een uitgever wil  de gedichten  die hij in het kamp schreef publiceren. Helaas blijken de snippers met gedichten die daarvan uit het kamp zijn overgebleven opnieuw over Engelse lanen en hagen te gaan.  Papierschaarste doet de rest. Rex Ivory wordt vergeten en vervangen door andere helden die de Tweede Wereldoorlog hebben overleefd. Zijn zoon Paul vat het geheel mooi samen: ‘Zijn vader had het bestaan misschien afgewezen, maar was het niet ontvlucht’.  Het is alsof Hazzard deels zichzelf beschrijft:  ze werd soms  weggezet als een ouderwetse schrijver met Victoriaans opgezette romans, grote prijzen kwamen pas laat. En dat terwijl ze ondanks de traditionele setting haar tijd vooruit was wanneer het gaat  om thema’s als man-vrouw-verhoudingen of de grenzeloze ijdelheid van de man. Aan die, vaak ook nog eens principeloze, mannen blijft  de vrouw hangen uit opportunisme of bij gebrek aan beter. Want hoe anders dan Rex Ivory pakken de overige personages het aan: zij ontvluchten hun werkelijkheid juist  vanuit het idee dat ze de realiteit omarmen. Het maakt ze stuk voor stuk onsympathiek.  Juist die  onsympathieke personages vormen de voornaamste reden waarom deze roman zo goed is. Paul Ivory bijvoorbeeld had zo’n ‘verpletterend ego [...]  dat hij zelfs zijn zonden indrukwekkend vond’, een ander personage denkt bijster slim te zijn terwijl ze  ‘achterdocht voor inzicht aanziet’.  En de steenrijke Amerikaanse echtgenoot van Cara wordt als volgt getypeerd: ‘Hij is bezeten van het lijden van anderen’. Het grootste compliment dat een man in deze roman kan krijgen, is dat hij ‘zo vriendelijk was  als maar binnen zijn vermogen lag’. Dat zijn niet alleen voortreffelijke en geestige omschrijvingen. Het zijn ook de dodelijke typeringen waartoe de beste romanschrijvers in staat zijn. 

●●●●●
||https://www.nrc.nl//nieuws/2022/08/04/in-de-tragiek-van-australie-zit-ook-schoonheid-a4138140
2022-08-05||Vermommen en verbergen, daar gaat het om in deze fascinerende roman||In Art, het wereldberoemde toneelstuk van Yasmina Reza, is de aankoop van een volledig wit schilderij  aanleiding voor een ruzie. Ruzie tussen drie vrienden die elkaar al een leven lang kennen. Twee ton uitgeven voor een wit schilderij – wat de een het waard vindt, vindt de ander belachelijk. Hoe goed kennen ze elkaar eigenlijk, de vrienden?  Ook de tweede, bijzonder knappe roman van de Turks-Deense schrijfster Aysegül Savas, die debuteerde met  Lopen op het plafond (2020), draait om een wit schilderij, dat leidt tot afkeer en verbijstering. De vertelster huurt een kamer van een hoogleraar in een niet nader genoemde universiteitsstad. Hij is specialist Middeleeuwse studies, zij doet onderzoek naar de iconografie van het naakte lichaam in de Middeleeuwen. Ze analyseert twaalfde-eeuwse gotische naaktsculpturen in de kerken en kathedralen die ze bezoekt. Het contact over praktische zaken van de verhuur verloopt via de echtgenote van de professor, Agnes, een schilderes. ‘In het jaar dat ik er woonde’, schrijft de vertelster,  ‘had ik het gevoel een ander leven te zijn binnengestapt.’ Dat is niet alleen omdat het huis waar ze gaat wonen duidelijk sporen draagt van eerdere bewoners. Er hangt een spiegel, ze treft een ‘groene keramische kom’ aan, aan de wanden hangen schilderijen, waaronder een miniatuur in een zwarte lijst, van een kromme boom en een sluierwolk tegen een grijsgroene lucht. Nee – het gevoel dat ze een ander leven binnenstapt heeft ze vooral omdat de schilderes, Agnes, ineens in de studio boven haar gaat wonen en haar haar verleden, haar leven in trekt.  In eerste instantie is de studente geïntrigeerd door de knappe, slanke verschijning van de vrouw die zo schijnbaar openlijk haar levensverhaal met haar deelt. Al snel schuift er iets ondefinieerbaars, iets dreigends, tussen hen beiden. Juist dat bijna ongrijpbare, troebele element is wat je in deze fascinerende roman tot op de laatste pagina gevangen houdt. Kleine zinnetjes, navertelde dromen en korte observaties brengen dat raadselachtige element vanaf het begin in de roman. Kinderen op een doek lijken ‘iets te wiegen dat aan het zicht onttrokken’ is. Een sterke hand ‘lijkt een duw te gaan geven’. De studente bekijkt Agnes’ schilderijen: maskers, koppen van dieren en duivels, menselijke, emotieloze gezichten. Ze lijkt niets anders te doen dan ‘verdraaien en compliceren, om resoluut te verhullen wie ze geweest was’. Vermommen, verbergen, proberen niets door te laten schemeren – daar gaat het om in deze roman. Wat laat je de ander zien en wat scherm je tot elke prijs af?  Helemaal toevallig is het natuurlijk niet dat Savas’ studente onderzoek doet naar de betekenis van beelden die gekleed of ongekleed zijn, ‘een dun vliesje dat het zicht op een onderwerp verduistert’. Ze bestudeert de huid, ‘een deken die het geheime, innerlijke leven bedekt’. Tegelijkertijd realiseert ze zich dat ze in haar werk wellicht op zoek is naar haar eigen angsten, ‘zoals de monsters in de gotische verbeelding’. Tijdens het lezen van Wit op wit vielen me  parallellen op met een vrij onbekend, kort verhaal van Hella S. Haasse. Het titelverhaal uit haar postuum gepubliceerde verhalenbundel Maanlicht is een griezelverhaal, een gothic story, een genre waarin Haasse kon excelleren. In ‘Maanlicht’ logeert een naamloze mannelijke verteller in een Amsterdams grachtenpand, dat een kunsthistoricus hem ter beschikking heeft gesteld. Ook daar intrigerende schilderijen met een dreigende sfeer, het gevoel bespied te worden, angstaanjagende dromen. En stilte. Agnes, in de roman van Savas, streeft naar het bereiken van ultieme stilte, ‘een zuivere mentale staat’. Bij Haasses verteller wordt ieder verlangen gedoofd, ‘er schuilt iets verderfelijks in dit narcoticum van de stilte’. Bij Savas droomt de vertelster dat haar naam wordt geroepen, zonder dat ze kan zien van wie de roepende stem is. De verteller van Haasse belandt ’s nachts in een ‘maskeradepak’ dat hem niet toebehoort. De werkelijkheid waarin de studente in Wit op wit leeft, wordt steeds verwarrender. Werkelijke gevoelens zitten achter maskers verscholen, de waarheid blijft ongezegd, weerkaatst in dreigende spiegelbeelden. Langzaam begint het haar te dagen dat de mensen om haar heen een toneelstukje opvoeren, het is een en al schone schijn. Naar wat er achter hun vermomming gebeurt blijft het gissen. De wereld waarin de studente dat ene jaar doorbrengt is zo anders dan ze op het eerste gezicht denkt. En het doek dat de schilderes  onder handen heeft lijkt spierwit, maar wie goed kijkt ziet de naden, de scheuren, de ruzie en de pijn. 

●●●●●
||https://www.nrc.nl//nieuws/2022/08/04/vermommen-en-verbergen-daar-gaat-het-om-in-deze-fascinerende-roman-a4138139
2022-08-05||Als een onderwaterinsect doet deze zeepissebed aan bestuiving||Ook onder water vindt er bestuiving plaats. Dat was al bekend van zeegrassen, maar is nu voor het eerst aangetoond bij zeewier. Met behulp van de gewone zeepissebed Idotea balthica deden Chileense en Franse biologen experimenten in het lab. Zo ontdekten ze dat het voortplantingssucces van het rode zeewier Gracilaria gracilis sterk toeneemt dankzij tussenkomst van het drie centimeter grote diertje. Mogelijk bestond onderwaterbestuiving ver voordat de eerste planten op land verschenen, schrijven de auteurs in Science. Tegenwoordig is bestuiving door insecten de meest voorkomende wijze waarop bloeiende planten bevrucht worden. Maar dierlijke bestuiving is niet altijd zo vanzelfsprekend geweest. Onder biologen bestaat discussie over wanneer dit begon. Bij het ontstaan van de eerste bloemen, menen sommigen, 140 miljoen jaar geleden. Anderen houden het op 99 miljoen jaar geleden, omdat in barnsteen van die ouderdom met stuifmeel bedekte insecten zijn aangetroffen. In 2006 opperden biologen in Science dat er wellicht al zo’n 250 miljoen jaar geleden bestuiving door ongewervelden plaatsvond bij mossen. De meeste biologen lijken het erover eens dat dierlijke bestuiving pas ontstond lang na de ontwikkeling van de eerste landplanten, 450 miljoen jaar geleden. Die aanname betwisten de auteurs van het huidige artikel. Nadat in 2012 uit Mexicaans onderzoek bleek dat zeegras onder water kan worden bestoven door ongewervelden, wilden de Chileense wetenschappers weten of een soortgelijk proces ook plaatsvindt bij rode algen, waaronder het zeewier Gracilaria gracilis. Daarbij hebben de mannelijke geslachtscellen, in tegenstelling tot veel andere onderwaterplanten, geen zweepstaartje om zich door het water voort te bewegen. De vrouwelijke geslachtscellen zitten vast op het wier. Omdat de zeepissebed Idotea balthica zich vaak in het rode zeewier verschuilt, vroegen de onderzoekers zich af of de soort zou kunnen helpen bij het verspreiden van de mannelijke zaadcellen. Om dat te testen, plaatsten ze mannelijk en vrouwelijk zeewier op 15 centimeter van elkaar in zeewateraquaria met of zonder pissebedden. In de aquaria mét pissebedden was het voortplantingssucces zo’n 20 keer groter. Vervolgens voorzagen de biologen sommige pissebedden van wat mannelijke zeewiergeslachtscellen en plaatsten ze in een tank met alleen vrouwelijke wieren. Die werden succesvol bevrucht. Ook was duidelijk te zien dat pissebedden in de aquaria met mannelijk zeewier geslachtscellen op zich droegen. Kortom: Idotea balthica draagt bij aan het voortplantingssucces van rood zeewier. Zeker in kalm water is dat belangrijk, benadrukken de auteurs. In turbulenter water kan stroming ervoor zorgen dat de mannelijke geslachtscellen bij de vrouwtjeswieren geraken. Mogelijk is deze vorm van bestuiving al heel lang gaande, denken de onderzoekers. De familie van rode zeewieren ontstond tussen 1.049 en 817 miljoen jaar geleden, en de vroegste zeepissebedden verschenen zo’n 650 miljoen jaar geleden. Ver vóór de eerste planten aan land kwamen. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/04/als-een-onderwaterinsect-doet-deze-zeepissebed-aan-bestuiving-a4138138
2022-08-05||Gemeente Utrecht moet bijna 1 miljoen euro aan dwangsommen aan inwoner betalen||De gemeente Utrecht moet bijna 1 miljoen euro aan dwangsommen aan een inwoner van de stad betalen, omdat die niet op tijd antwoord kreeg op bezwaarschriften. De man heeft in de rechtbank wel 120 beroepen gedaan tegen het Utrechtse college, omdat het keer op keer te laat of helemaal niet op zijn bezwaarschriften reageerde.   Het juridische gevecht tussen het stadsbestuur en de Utrechtse bezwaarmaker begon in december 2017, toen inspecteurs van de gemeente vaststelden dat in een pand van de bezwaarmaker en zijn buurman sprake was van een onveilige situatie. Over de aard van het conflict wil de gemeente niets zeggen.  De eigenaren en de gemeente werden het niet eens over wat er met het pand moest gebeuren, waarna de Utrechtse man bezwaar aantekende en verzoeken tot openbaarmaking van informatie (Wob en Woo) indiende. Hij diende telkens opnieuw een bezwaar in als hij het niet eens was met een besluit. Reactie van de gemeente kwam te traag of bleef helemaal uit.  In 2020 probeerde de bezwaarmaker via de rechter de gemeente tot een reactie op de bezwaarschiften te dwingen. Ook nadat de rechter dit had opgelegd, kwam het alsnog voor dat het Utrechtse college niet op het bezwaarschrift van de man reageerde. Die ging soms wel vier keer in dezelfde zaak in beroep, waardoor de verzoeken zich opstapelden. In totaal deed de rechtbank Midden-Nederland in 120 beroepen van de man uitspraak. Tot op heden moet Utrecht nog op 33 bezwaren reageren.  De gemeente zegt in een reactie dat het om een groot aantal bezwaarschriften ging, waardoor het onmogelijk werd om op tijd te reageren. Wat de inhoud van de verzoeken was, wil het college niet zeggen. Het college schrijft in een raadsbrief „onvoldoende alert” te zijn geweest. In een reactie aan NRC zegt een gemeentewoordvoerder dit „ten zeerste” te betreuren. Voor de meeste bezwaarschriften geldt een beslistermijn van zes weken. Wanneer een overheidsinstantie niet op tijd beslist, heeft de burger recht op een dwangsom. Inmiddels staat de teller voor de gemeente op ongeveer 735.000 euro aan dwangsommen in handhavings- en vergunningszaken, en moet er zo’n 195.000 euro betaald worden in de zaken over het openbaar maken van documenten. De man zei in de rechtbank dat hij niet uit is op geld. Hij wil dat het college beslissingen neemt over zijn bezwaren. Dat moet het college nu eind september hebben gedaan, zegt de rechtbank.  De rechtbank constateert dat door de opgelegde dwangsommen nu een groot bedrag aan gemeenschapsgeld bij een enkele burger terechtkomt, zonder dat de financiële prikkel voor snellere besluiten heeft gezorgd. Dit geeft de rechtbank een „ongemakkelijk gevoel”. „Als een overheidsorgaan zo lang onrechtmatig handelt, en als zelfs grote geldbedragen niet helpen om dat onrechtmatige handelen te stoppen, wat helpt dan wel?”||https://www.nrc.nl//nieuws/2022/08/04/gemeente-utrecht-moet-bijna-1-miljoen-euro-aan-dwangsommen-aan-inwoner-betalen-a4138126
2022-08-05||Een onmisbaar boek voor wie wil begrijpen wat Viktor Orbán bezielt||Toen Mark Rutte in februari 2020 bij aankomst op een Europese top werd gespot met een boek over zijn favoriete componist Chopin onder de arm, was voor iedereen zijn boodschap duidelijk: ‘U weet wat ik wil, daar valt niet over te onderhandelen, en om de tijd te doden lees ik een boek.’ Dat bleek een misrekening. Voorspelbaar of geestdodend zijn die toppen in Brussel allang niet meer, en posities, ook die van Rutte, wankelen waar je bij staat. Grootste ontregelaar de laatste jaren is de Hongaarse premier Viktor Orbán die keer op keer met onverwachte manoeuvres de andere Europese regeringsleiders tergt en op het verkeerde been zet. Eén van zijn laatste wapenfeiten: het afdwingen van een uitzondering voor zijn land in de olieboycot tegen Poetin met wie Orbán, ondanks de oorlog in Oekraïne, een warme band onderhoudt. Om te begrijpen wat de Hongaar bezielt is er voor Rutte cum suis nu een onmisbaar boek voor in de koffer op weg naar Brussel: Boedapest. Tussen Oost en West van  de Britse journalist en historicus Victor Sebestyen. Met slechts zes vermeldingen in het namenregister gaat het in directe zin nauwelijks over Orbán, sinds 1998 afwisselend als premier en oppositieleider de invloedrijkste politicus in Hongarije. Des te meer verklaart Sebestyens wervelende geschiedenis van de Hongaren en hun hoofdstad de voedingsbodem voor Orbáns vaak agressieve wantrouwen jegens zijn EU-collega’s. Al meteen in de eerste hoofdstukken, over de campagnes van de Tataren die Hongarije verwoestten, wordt geciteerd uit een brief uit 1253 van de Hongaarse koning Béla aan paus Vincentius IV waarin Béla zich beklaagt over de lafhartige houding van de Europese leiders. ‘We hebben geen enkele steun ontvangen tijdens onze grote kwelling van enige christelijke heerser of volk in Europa.’ Waar Sebestyen aan toevoegt dat het vandaag de dag politici als Orbán zijn die deze snaar raken. ‘Het gevoel te worden bedreigd en weerloos te zijn, het idee van een alleen gelaten volk, heeft diepe wortels onder Hongaren’, schrijft Sebestyen. Voor het historische onrecht, de gekrenktheid en de ‘Hongaarse eenzaamheid’ – de ingrediënten in de gifbeker waaraan Orbán zich nu laaft – heeft Sebestyen als zoon van gevluchte Hongaren een scherp oog. Als baby belandde hij met zijn ouders na de door de Sovjetsoldaten neergeslagen Hongaarse opstand in 1956 in het Verenigd Koninkrijk. Een halve eeuw later, na een loopbaan als verslaggever, schreef Sebes-tyen in zijn eerste boek, Twelve Days, over de opstand, toen Hongarije er opnieuw alleen voor stond. ‘(…) het Westen zou, ondanks alle retoriek, weinig doen.’ In Boedapest wordt het trauma van 1956 in een kort hoofdstuk behandeld. Want er zijn zoveel andere Hongaarse trauma’s en drama’s om over te vertellen. Een willekeurige greep: bloedige veldslagen in de Middeleeuwen, de anderhalve eeuw onder het juk van de Ottomanen, de uitbuiting van lijfeigenen door de adel, de Habsburgse overheersing, de gedoemde eerste communistische experimenten, een wereldoorlog waarin Hongarije het verkeerde kamp koos, Béla Kuns Rode Terreur, admiraal Horthy’s Witte Terreur, nog een wereldoorlog, de massamoord op de Hongaarse Joden, slachtpartijen door de met de nazi’s collaborerende Pijlkruisers, en nog een keer terreur: die van de Sovjets. Te veel geschiedenis voor één volk! Het doet de lezer naar adem happen en de handen voor de ogen slaan. Gebeurde in dit land ook wel eens iets moois en gedenkwaardigs? Dit boek laat de voedingsbodem zien voor Orbáns wantrouwen jegens de EU  Op die momenten van wanhoop schakelt Sebestyen soepel van drama naar euforie, zonder zich daarbij te hoeven forceren. Want de Hongaarse geschiedenis is een emotionele rollercoaster waar hoogte- en dieptepunten zich razendsnel opvolgen. Hoogtepunt is de opkomst van Boedapest, in de decennia na het compromis (de Ausgleich, 1867) met het Habsburgse bewind in Wenen, waardoor de Oostenrijks-Hongaarse dubbelmonarchie het licht ziet. Rond keizerin Elisabeth (Sisi), die liever in haar geliefde Hongarije verblijft dan thuis bij haar man Frans Jozef in Wenen, ontstaat een ware cultus; de Hongaren adoreren de charmante kettingroker Sisi. Boedapest maakt een ongekende bloeiperiode door waarin de stad uitgroeit tot het Parijs van het Oosten. Als eerste stad op het Europese vasteland legt het een metrolijn aan, en in de koffiehuizen treffen schrijvers, architecten, kunstenaars en modeontwerpers uit heel Europa elkaar. Sebestyen wijdt een speciaal hoofdstuk aan de ‘Koffiehuiscultuur’. En terecht, want in de koffiehuizen wordt meer dan koffiegedronken; er wordt gedebatteerd, gedanst en gezopen tot vroeg in de ochtend. De koffiehuizen vormen daarmee ook, vinden de moraalridders van die tijd, ‘een apocalyptische bedreiging’ van het gezinsleven. ‘Vrouwen bezoeken ze en vertonen verwaarlozing van hun plichten als moeders’, waarschuwt een rechts-populistische politicus in die dagen. Ook koninklijke avonturiers worden door de magneet Boedapest aangetrokken, zoals prins Edward van Wales, de latere koning Edward VII van Engeland. De prins komt graag in het luxueuze bordeel in de Magyarenstraat, geleid door de flamboyante gastvrouw Rózsa Pilisy. ‘Er is geen land in Europa waarin ik me meer thuis voel dan hier’, vertrouwt de prins een Hongaarse vriend toe. Edward geniet er incognito, ver verwijderd van de Britse roddelpers, van het bruisende nachtleven dat steevast eindigt met een nachtbrakerssoep voor het ontbijt, een Hongaarse delicatesse op basis van kip en paprika waarmee de kater wordt vermeden. Het zijn ook de hoogtijdagen van de Joodse gemeenschap in ‘Judapest’, bijnaam van de stad in die fin de siècle-periode waarin het aantal Joden in Boedapest groeit tot bijna een half miljoen. ‘Nergens in Midden-Europa’, schrijft Sebestyen, ‘speelden Joden een zo prominente rol in de modernisering als in Hongarije.’ De voorspoed houdt amper een halve eeuw aan, tot de uitbraak van de Eerste Wereldoorlog – waaruit Hongarije als grootste verliezer komt. Met het verdrag van Trianon (1920) moet Hongarije ruim tweederde van zijn grondgebied afstaan aan de buurlanden. Miljoenen Hongaren worden van de ene op de andere dag wakker in het buitenland. De chronologie volgend moet Sebestyen dan nog het interbellum, de Tweede Wereldoorlog en de decennia achter het IJzeren Gordijn behandelen, en natuurlijk doet hij dat. Maar die hoofdstukken zijn beduidend korter en minder geïnspireerd geschreven. Wat daardoor, misschien wel met opzet, blijft hangen is het dramatische slotakkoord van de Hongaarse trots in het bij Versailles gelegen paleis Grand Trianon, waar de overwinnaars van de Eerste Wereldoorlog Hongarije ‘een vernedering toebrachten die het land nooit te boven is gekomen’. Het citaat in Boedapest is van de Hongaarse filosoof Miklós Haraszti die Trianon de ‘rampzaligste tragedie in de geschiedenis van de natie’ noemt. Maar Sebestyen had hetzelfde kunnen horen uit de mond van elke willekeurige Hongaar op straat, ook nu, ruim een eeuw later. Nog altijd rijden veel Hongaren rond met een bumpersticker met de afbeelding van het verloren Groot-Hongarije. Als geen ander weet de huidige premier Orbán hoe hij die open wond open moet houden. Uit politiek gewin voedt hij het trauma door zich te afficheren als de hoeder van álle Hongaren – dus ook van die miljoenen die door Trianon verweesd achterbleven in de buurlanden. Let wel: ze leven daar mét stemrecht in Hongarije, een cadeau van Orbán die zich daardoor heeft verzekerd van miljoenen extra stemmen. Flirten met een mogelijke terugkeer naar het Groot-Hongarije van toen, hoe onzinnig ook, doet het goed bij een volk dat houdt van luchtspiegelingen, délibáb in het Hongaars. ‘Een Hongaar zijn is een collectieve neurose’, schreef de in Boedapest geboren schrijver Arthur Koestler. Een andere, springlevende luchtspiegeling is inmiddels het Hongaarse parlement dat huist in één van de grootste parlementsgebouwen ter wereld: het iconische, kolossale complex aan de Donaukade in stadsdeel Pest. Sebestyens grondige research levert hier weer een pareltje op, met een citaat van de beroemde Hongaarse dichter Endre Ady die het parlementsgebouw, na oplevering in 1904, ‘een schitterend roversnest’ noemde. Vandaag, in 2022, heeft het Hongaarse parlement zichzelf vrijwillig buitenspel gezet door in grote meerderheid te stemmen voor een ‘noodtoestand’ waartoe Orbán opriep. Nodig, vindt de premier, ‘vanwege de uitzonderlijke situatie met een oorlog in buurland Oekraïne’. Orbán, die door de Europese Commissie wordt verdacht van oneigenlijk gebruik van Europese subsidiemiljarden, kan nu per decreet regeren; het parlement is een délibáb. In zijn conclusies besteedt Sebes-tyen aan die huidige politieke situatie nauwelijks aandacht. ‘Zij die zich op de borst kloppen vanwege de invoering van de liberale democratie [in Hongarije] vergissen zich.’ Het is ook niet aan hem om de geschiedenis-in-wording nu al op de staart te trappen. Dat is het werk van de 27 Europese regeringsleiders en daar is Orbán er één van. Voor die andere 26: laat boeken over Chopin maar thuis op het nachtkastje en ga naar Brussel met Sebestyens Boedapest onder de arm. Vert. Rob de Ridder. Spectrum, 468 blz. € 44,99 

●●●●●
||https://www.nrc.nl//nieuws/2022/08/04/hongarije-lijdt-aan-een-overvloed-aan-geschiedenis-en-daar-maakt-orban-graag-gebruik-van-a4138137
2022-08-05||Ontroerend houtje-touwtjetheater in het Amsterdamse Bos||Al vijf jaar, óók tijdens de coronacrisis, is in het Amsterdamse Bos een van de avontuurlijkste theaterfestivals van de hoofdstad te zien: het Boslab Theaterfestival, waar jonge makers de kans krijgen om een locatievoorstelling tussen de bomen te maken. In verschillende routes zijn steeds twee of drie korte stukken van uiteenlopende makers te zien, waarin de relatie tot de omringende natuur als uitgangspunt dient. De link tussen mens en omgeving staat het meest centraal in Vergezichten, een theatraal onderzoek van regisseur Zephyr Brüggen en decor- en lichtontwerper Kelvin Pater. Op de eerste dag van het festival was de voorstelling nog niet af, maar gaf de maker alvast een voorproefje van enkele scènes. Als publiek zit je tussen vier rode doeken in het midden van het bos, en krijg je steeds kort een blik op de omgeving als het doek opzij wordt geschoven. In dat beeld duiken theatrale  manipulaties op: bliksemflitsen die met een zaklamp worden gesimuleerd, een boomstam die met een touwtje in beweging wordt gebracht, een rookgordijn dat door de wind heen en weer wordt geblazen.  Het geestige is dat de hand van de mens steeds net buiten beeld, maar wel duidelijk aanwezig blijft: vanwege de technische complexiteit van alle katrollen en effecten krijgt de voorstelling een ontwapenend houtje-touwtjekarakter. Vanwege het gebruik van een gong en het regelmatige tempo van de scènewisselingen krijgt Vergezichten een ritueel karakter, waarin plechtigheid en onhandigheid mooi in balans zijn, en de pogingen van de mens om vat te krijgen op de natuur met een sterk gevoel voor zelfrelativering worden bekeken. Acteur Laurien van Rijswijk zet in haar voorstelling juist op cultuur in. In Better days, waarvoor ze zich deels liet inspireren door het leven van Marlene Dietrich, speelt ze een dame op leeftijd die vanuit het bos naar het publiek komt scharrelen. In trillende bewegingen en voor zich uit prevelend maakt ze zich langzaam op voor een optreden dat zich waarschijnlijk in haar hoofd afspeelt. Het gegeven van vergane glorie is niet heel origineel, maar Van Rijswijk speelt haar personage met zo veel aandacht en overgave dat je toch door haar gegrepen wordt. Als de dame met opengesperde mond een ovationeel applaus in ontvangst neemt, is het alsof ze de liefde van het publiek als een soort levenselixer in zich op wil zuigen. Ook in Faun van Ali Ünal en Menzo Kircz is de dood op de achtergrond aanwezig. Aan het begin van de voorstelling komt Ünal op een vlot met een lantaarn aanvaren, naar een open plek aan de overkant van het water. Daar richt hij op een kalm tempo een ruimte in: hij zet een lamp en een samovar neer, tilt een boom recht, en hangt een laken op dat als scherm voor een schaduwspel kan dienen. Langzaam wordt duidelijk dat we naar een voorportaal voor de dood kijken, waar de man iemand opwacht om naar gene zijde te begeleiden. De vriendelijkheid en aandachtigheid waarmee hij zich van zijn taak kwijt, ontroeren. Geheel woordeloos scheppen Ünal en Kircz een bescheiden mythe over het onvermijdelijke einde. Boslab Theaterfestival 2022. Gezien: 2/8, Bostheater, Amsterdam. Nog t/m 13/8. Inl: bostheater.nl 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/ontroerend-houtje-touwtjetheater-in-het-amsterdamse-bos-a4138136
2022-08-05||Trans vrouwen toegelaten tot vrouwencompetitie bij internationale triatlonwedstrijden||Transgender vrouwen mogen vanaf volgende maand deelnemen aan de vrouwencompetitie bij internationale triatlonwedstrijden. Wel moeten zij voldoen aan strenge voorwaarden. Dat maakte de internationale triatlonbond, World Triathlon, woensdag bekend via hun website. Het beleid is alleen van toepassing bij internationale wedstrijden. De beslissing staat in contrast met het beleid van de internationale zwem- en rugbybonden, die trans vrouwen niet toelaten tot de vrouwencompetities.  Onder de strikte eisen valt onder andere dat de triatleet ten minste vier jaar niet als man mag hebben deelgenomen aan een sportcompetitie. Om als trans vrouw toestemming te krijgen om deel te nemen ana internationale wedstrijden, moet de atleet verder twee jaar de testosteronwaardes verlagen. Een meerderheid van de raad van bestuur van de internationale bond stemde voor het nieuwe beleid, dat zich op „inclusiviteit” en „rechtvaardigheid” richt.  Het beleid van de triatlonbond verschilt met dat in andere sporten. In juni besloot de internationale zwemfederatie dat transgender vrouwen niet mogen meedoen aan professionele zwemwedstrijden als zij hun transitie naar vrouw hebben voltooid na hun mannelijke pubertijd. De federatie wil „de eerlijkheid van de competitie beschermen”. In 2020 verbood het wereldwijde bestuursorgaan voor de rugbysport, World Rugby, trans vrouwen tot het spelen van vrouwenrugby. Dit vanwege de „grootte, kracht en voordelen die testosteron tijdens de pubertijd biedt”. ||https://www.nrc.nl//nieuws/2022/08/04/trans-vrouwen-toegelaten-tot-vrouwencompetitie-bij-internationale-triatlonwedstrijden-a4138132
2022-08-05||Deze schrijver maakte een encyclopedie over de val: ‘Vallen is heel democratisch, uiteindelijk valt iedereen’||Ergens in de zomer van 2016 zag de Vlaams-Nederlandse schrijver en dichter Marc Kregting (57) in de speeltuin een peuter vallen. „Dat kind maakte een soort meterslange diagonale beweging door een zandbak. Hij was aan het vallen, maar hij viel maar niet, als een soort schaatser, dat was zo spectaculair!”  Een paar weken later zag hij iets soortgelijks gebeuren op de school van zijn dochter in Mechelen. „Een kleuter kwam op een step aanrijden en begon ook te vallen, hij probeerde het nog tegen te houden, maar dat lukte niet.” Die vallende beweging probeerde Kregting vervolgens in taal te vangen. „Toen begon ik te filosoferen. De val, zo bedacht ik me, is volledig in onze cultuur ingebed. Hoe rijk of machtig je ook bent, op een gegeven moment gaat het mis: uiteindelijk valt iedereen. Heel democratisch eigenlijk. Ik vond dat een interessante vorm van rechtvaardigheid.”  Marc Kregting (1965) groeide op in Breda  en woont sinds 2001 in België. In 1994 debuteerde hij met de dichtbundel De gezel. Hij  schreef daarna  vijftien titels waaronder  Dood vogeltje: vluchtstroken (2006), het salontafelwerk Koffie: een doeboek (2013) en Zilverlingen: taal over taal 1994-2019 (2019) en schrijft op weblog De Honingpot. Kregting geeft les bij Sint Lucas Antwerpen, is getrouwd en heeft twee dochters van 11 en 15. En zo begon hij aan een groots project. Nu, zes uitputtende jaren later, is daar De encyclopedieën van de val, zijn geheel zelf gecomponeerde eigenzinnige ‘encyclopedie’, bestaande uit 603 bladzijden, waarin allemaal mensen, objecten en gebeurtenissen staan beschreven die te maken hebben met ‘de val’. Of het nu gaat om het World Trade Center (‘Aanduiding voor twee broederlijke torens in New York die op 11 september door interventie van buitenaf omvielen’) de bassist Jaco Pastorius (‘de Paganini van de elektrische bas’ die na een engelachtige opkomst gestaag viel en werd doodgetrapt) of een werkwoord als schoonspringen (‘esthetisch intentioneel vallen’), Kregting verzon er lemma’s bij.  Het eindresultaat is een humoristisch, absurdistisch boek vol losse beschrijvingen waarin telkens de kwetsbare positie van de mens wordt benadrukt. Waarom koos Kregting voor deze complexe vorm? „Van jongs af aan wilde ik muzikant worden en vanaf mijn veertiende was ik enorm into Jaco Pastorius. Wat hij op zijn bas deed, al die verschillende genres, zijn instrument overstijgend, dat wilde ik ook.” Kregting speelde piano, maar hij bleek niet goed genoeg voor het conservatorium. „Toen ben ik die meerstemmigheid in de taal gaan zoeken. Ik begon met het schrijven van korte en lange gedichten, vanuit verschillende perspectieven. Toch lukte het me niet de juiste vorm te vinden.” Ook toen hij overstapte op proza, wilde het niet lukken. „Ik probeer telkens boeken te maken die ik nog niet ken. Een doeboek over koffie bijvoorbeeld, waarvan  niemand begreep of dat nou fictie of non-fictie was. Of  Zilverlingen,  een boek, opgezet als een klassiek toneelstuk, dat over taal gaat. Ik was er trots op, maar het bracht niks teweeg.” Nu, met zijn Encyclopedieën lijkt hij eindelijk wel de ‘perfecte vorm’ te hebben gevonden. „Mijn grote frustratie tijdens het schrijven was altijd  dat ik dan vastzat aan een personage of verteller, nu kon ik ineens alles beschrijven: een beroemde atleet die valt, maar ook iemand die door huiselijk geweld uit een flat driehoog achter wordt geslagen.”  Zo kunnen schrijven noemt hij ‘uiterst democratisch’. „Bovendien laat dit boek de lezer volstrekt vrij. Je kunt beginnen met lezen waar je wilt en het zo lang volhouden als je maar wilt: van twintig seconden tot nachten doorgaan. En je kunt deze encyclopedie ook overal mee naartoe nemen, zelfs het strand, het is niet zwaar. Ik hoor zelfs van mensen dat ze het op het toilet hebben liggen. Dat vind ik echt een groot compliment.”  Dat zijn project uiteindelijk zou eindigen in een stevige  encyclopedie met uiterst soepele kaft, had hij van tevoren niet voorzien. In eerste instantie had hij zelfs geen idee hoe hij  zijn aantekeningen moest ordenen. „Eerst deed ik dat op alfabetische volgorde, met een soort kaartensysteem, gaandeweg kwam ik toen op het idee van een encyclopedie. Toen heb ik het ook een beetje daarnaartoe geschreven: beginnend met de letter A en eindigend met de letter Z.” ‘Onvast, zo is de mens. De val is  de meest natuurlijke toestand’ Oké. Laten we dan ook beginnen bij de A, bij het lemma ‘aanspoelen’. „Daar noem ik Alan Kurdi, de driejarige Syrische bootvluchteling die in 2015 op het strand bij de Turkse stad Bodrum dood werd aangetroffen. Ik besteed in mijn boek bewust aandacht aan de underdog. We krijgen vaak allerlei succesverhalen te horen maar tegen zogeheten losers zeggen we: die ellende heb je aan jezelf te wijten, had je maar beter je best moeten doen. Maar dat is gewoon niet waar, de mens zit opgesloten in allerlei maatschappelijke structuren: waar je vandaan komt, beïnvloedt hoe je door het leven gaat. De thematiek van de val leent zich om dit soort maatschappelijke bekommernis uit te kunnen spelen. Nog steeds is het vluchtelingenprobleem niet opgelost en het zou heel cynisch zijn als men over tien jaar deze jongen alweer is vergeten.” En ‘cup-a-soup-moment’.  „Wat schrijf ik daar ook alweer over? O ja: ‘Voor het werkende deel van de mensheid gesteld op 16 uur, wanneer er een dipje in de energie en arbeidslust zou zitten, dat volgens genoemd merk kan worden verholpen met een pittig, snel te bereiden instantsoepje’. Het is natuurlijk gewoon bedacht door een stelletje reclamejongens, maar ik wilde met deze beschrijving de schijn opwekken dat ik structureel onderzoek heb gedaan naar dit fenomeen. Een encyclopedie veronderstelt een bepaalde objectieve kennis, maar wat is eigenlijk ‘objectief’? Mijn boek is natuurlijk ook een persiflage op ‘de encyclopedie’ en dan met name op de zogenaamde autoriteit die eruit spreekt.” Duivenkak. „Ja, dat valt uit de lucht, hè, ook van meeuwen trouwens. Ik kom vaak in Oostende waar men enorme problemen heeft met die kak. Je krijgt als toerist ook een boete als je die vogels te eten geeft. Ik denk dat iedereen weleens op een zeer ongunstig moment kak in zijn haar heeft gehad. Je gaat net naar iets belangrijks en dan is er ineens dat nare, zure spul op je hoofd en moet je dus weer naar huis, haren wassen en opnieuw beginnen. Ook dat is weer democratisch: iedereen wordt wel een keer door een duif geraakt.”  Falen. „Ja, dat is een val die persoonlijk aangerekend wordt. Mijn werk heeft altijd bekend gestaan als ‘hermetisch’, hooguit voor studeerkamers, maar sinds  De encyclopedieën in Vlaanderen is verschenen, beginnen mensen  voor het eerst te reageren. Ik heb dan ook  geluk met Kris Latoir, mijn uitgever bij Het balanseer. Hij blijft mij uitgeven en dat terwijl mijn boeken gewoon niet verkopen, echt verschrikkelijk. Bijna al mijn werk ligt bij hem in de kelder, mensen weten niet eens dat het bestaat.  „Toch is er nu is blijkbaar iets gaan rondzingen. Mijn lemma’s zijn gesignaleerd in grote Vlaamse kranten  en mensen zeggen tegen elkaar: dit is een totaal idioot boek, dat moet je kopen! Ik ben zo blij, vooral voor mijn uitgever, want ik voelde me enorm schuldig. Ik zou bijna willen stoppen met schrijven om een nog groter verlies te voorkomen.” Hrabal, Bohumil. „Een Tsjechisch schrijver. Hij viel uit het raam bij het voeren van de duiven. Zo gaat dat, je bent even niet helemaal meer scherp en hup, daar ga je! Ik denk dat ik ook op een hele lullige manier zal sterven, zeker niet op heroïsche wijze, eerder gewoon als ik over straat loop en er ligt een of andere hondendrol en ik glij uit  en kom ongelukkig terecht. Dat zou ik wel passend vinden. Voor mij hangt het leven van toevalligheden aan elkaar. Onvast, zo is de mens. De val is ook de meest natuurlijke toestand die je kunt bedenken.” Kregting, Marc. „Ja. Dat was wel een moeilijk punt. Ik hou niet van dat millennialgetob over jezelf. Toch wilde ik in deze encyclopedie alles geven, ik dacht: als dit het boek is waarin alles zit, dan moet ik consequent zijn, ook over mijn eigen val. Dus over mijzelf schrijf ik: ‘Op zijn verjaardag is het altijd bonje, omdat dan ergens de geboortedag van Hitler, Adolf wordt herdacht.’  „Ik heb het lemma bewust kort gehouden, maar ik weet echt wel wat vallen betekent. Ik heb recent een ingrijpende ziekte gehad en ben  ook door een rouwperiode gegaan. Ik twijfelde zelfs of ik dit boek wel kon voltooien. Als je goed leest, melden bepaalde lemma’s ook wel iets over die val in het niets. Maar ik heb het niet expliciet gedaan, je krijgt meer het gevoel: er is iets met de auteur niet in de haak. Ik ben overigens hersteld hoor. ” Radslag.  „Zo werkt mijn brein, het denken floept van het een over in het ander. Als je mij achter het bureau zou observeren, zou iedere arbeidspsycholoog totaal gek van mij worden. Ik spring van het ene project naar het  andere, stop ergens middenin, val eigenlijk altijd in stukken uiteen. In Nijmegen, waar ik een tijd Nederlands ging studeren, heb ik nog een proefschrift proberen te schrijven. Maar het lukte mij niet, zoals dat heet, te focussen. Iedere keer zei mijn promotor: ‘Dit is heel interessant Marc, hier zitten wel tien boeken in, maar wat is je probleemstelling?’  „Nee, analytisch denken zit er voor mij niet in. Daar heb ik me, zo eind jaren negentig, bij neergelegd. Ik ben toen schoonmaker geworden, zat ik bij de thuiszorg met van die oude dames, beetje schoonmaken en praten. Tijdens dat poetsen kwam ik dan op fantastische ideeën. Eenmaal thuis schreef ik ze meteen op. Een productieve tijd maar ja, uiteindelijk moest ik stoppen, mijn huid kon niet tegen al die chemische middelen. Kort daarna ben ik naar Antwerpen verhuisd, ik wilde helemaal opnieuw beginnen.”   Rasblutrosh. „Wat heb ik daar ook alweer bij geschreven? O ja: ‘Woord uit Siberisch dialect. De oneindige seconden tussen het moment dat je iets uit handen laat vallen en het moment dat het breekt’. Dat is een verzinsel. Ik heb het gepikt uit het boek Afhankelijkheidsverklaring van de Nederlandse theatermaakster Rebekka de Wit. Ik vond het zo mooi wat zij daarover schreef – ze laat een beetje in het midden of het waar is of niet – dat ik het wilde overnemen. De encyclopedie is wat dat betreft ook een eerbetoon aan mensen die over dit soort onderwerpen nadenken.” Zwijgen. „Ik heb altijd heel veel plannen, maar ik kan het nu eigenlijk niet meer opbrengen, dit project heeft mij uitgeput. De werkwijze is slopend, ik ben er continu mee bezig – nu nog steeds – of ik nou naar een programma kijk, iets lees of aan de wandel ben, ik kom altijd wel iets tegen dat met vallen te maken heeft. En dat terwijl ik nog een aantal projecten wil doen. Ik verzamel bijvoorbeeld al 25 jaar lang informatie over mensen met spleetjes tussen hun voortanden. Inmiddels heb ik ook al een ongelooflijk lange lijst van deze mensen aangelegd, maar ik ben wel bang dat dit weer zo’n  uitgebreid project gaat worden, dus ja, het is even veel geweest. Ik ben blij dat het alfabet zwijgen als laatste toestaat, en dan mag het van mij ook even heel lang stil zijn.” ||https://www.nrc.nl//nieuws/2022/08/04/deze-schrijver-maakte-een-eigenzinnige-encyclopedie-over-de-val-vallen-is-heel-democratisch-uiteindelijk-valt-iedereen-a4138135
2022-08-05||Column | Hoe Kluun een megasucces werd||Op de dag dat zijn uitgeverij 25 jaar bestond, ging Podium-directeur Joost Nijsen (1958) met pensioen. Ter gelegenheid daarvan publiceerde hij onlangs een boek, Uitgeversgeluk, waarin hij aan de hand van vermakelijke anekdotes over zijn triomfen en nederlagen duidelijk wil maken dat uitgeven meer is dan geld verdienen. Om te beginnen spelt hij dagelijks de kranten op zoek naar nieuw talent. En dan zijn er de Geheimtipps uit zijn netwerk. Tenslotte is een uitgever bij uitstek een sociaal dier, dat zich in elk gezelschap kan mengen.  Een van die tips bezorgde Nijsen een fortuin. Dat gebeurde toen hij via via het manuscript in handen kreeg van een reclamejongen, die de schrijver zou worden van het ‘bestverkochte Nederlandse romandebuut aller tijden’. Zelf zag hij er eerst niet zoveel in: ‘Want reclamejongens en fictie: te veel op effect geschreven. Pathetisch. Kale stijl, clichés. Vaal autobiografisch, met veel drank en coke en vrouwen.’  Maar gelukkig had hij een slimme redacteur in dienst, Janneke Steinz, die hem op de ‘unique selling points’ wees: waar gebeurd, man is gelukkig met vrouw die ongeneeslijk ziek wordt, waarna hij losgaat in het uitgaansleven en de ene vrouw na de andere versiert. Janneke halveerde het manuscript en kwam ook met de pakkende titel Komt een vrouw bij de dokter. De rest is geschiedenis. Het aardige aan Nijsen is dat hij zich niet voortdurend op de borst klopt, maar ook zijn fouten toegeeft. Zo herkende hij niet tijdig talenten die heel goed in zijn stal hadden gepast, reageerde hij soms te weinig enthousiast op een nieuw manuscript van een van zijn auteurs, verstuurde hij een interne mail met een beledigende opmerking over een schrijver per abuis ook aan diezelfde schrijver. Het interessantste deel van Uitgeversgeluk  gaat over de cultuuromslag die het uitgeversbedrijf de afgelopen eeuw heeft gemaakt. Zo laat Nijsen zien dat de tijden van gentlemen-uitgevers en ‘bouwmeesters van hun eigen toren’ zoals Samuel Fischer, Alfred Knopf, Giulio Einaudi, en in eigen land L.J. Veen en Johan Polak voorgoed voorbij zijn. Uitgevers zoals zij behoorden tot de hoge burgerij, hadden vaak geld van huis uit en konden zich tegenslag veroorloven. In de 21ste eeuw, waarin uitgevers het vooral moeten hebben van boekenkopers en enthousiaste boekverkopers, oftewel de markt,  steken zulke welgestelden hun vermogen liever in tech-ondernemingen dan in boeken. Gelukkig beseffen, althans volgens Nijsen, steeds meer van die rijken dat ze inmiddels genoeg geld hebben en ze zich aan ‘het hogere’ zouden moeten wijden. In een tijd van toenemende ontlezing zijn zij dan ook de redding van uitgevers groot en klein.  Hoe bijzonder dat ouderwetse uitgeven was, besefte ik na lezing van het herdenkingsboekje Wilfried Uitterhoeve. herinneren [1944-2020]. Deze Nijmeegse jurist was een uomo universale, die de activistische uitgeverij SUN ombouwde tot een professioneel bedrijf. Zo was hij de man achter de cultuur-historische ‘Van A tot Z’-reeks, waarin hij, samen met klassiek archeoloog Eric M. Moormann,  de bestsellers Van Achilles tot Zeus en Van Alexandros tot Zenobia maakte. Lezend over zijn leven besef ik niet alleen wat echte boekenliefde is, maar ook dat die manier van uitgeven voorgoed voorbij is.||https://www.nrc.nl//nieuws/2022/08/04/hoe-kluun-een-megasucces-werd-a4138134
2022-08-05||Moet je queer personages altijd voorbeeldig portretteren, vraagt deze queer schrijver zich af||In films of tv-series heeft de slechterik vaak homoseksuele trekjes. Disneyfilms grossieren in dat soort schurken, die misschien niet expliciet queer zijn, maar wel zo gelezen kunnen worden, omdat ze camp zijn en ambigu in hun genderexpressie: denk aan de ‘verwijfde’ Jafar of ‘kenaus’ Ursula en Cruella de Vil. Maar ook een ogenschijnlijk progressieve tv-serie als Downton Abbey heeft een queer schurk, Thomas Barrow, een ongelooflijke pestkop die pas sympathieker wordt wanneer de kijker wordt ingewijd in zijn verboden homoseksuele gevoelens. De  schrijver Carmen Maria Machado, zelf queer, zou woest moeten worden om  de stereotiepe representatie van queers als moreel ontaard, maar is juist dol op dit soort personages, bekent ze in haar persoonlijke essay In het Droomhuis. Vaak zijn ze de interessantste personages op het scherm. ‘Tenslotte leven zij in een wereld die hen haat. Ze hebben zich aangepast; ze hebben geleerd zich te verstoppen. Ze hebben overleefd.’ Haar voorliefde geeft ze enigszins schoorvoetend toe, want: ‘Het vertelt maar één verhaal, […] en creëert associaties van kwaad en verdorvenheid die doorklinken in het echte leven.’ Wanneer homoseksualiteit in de beeldvorming gelijkstaat aan slechtheid, werkt dat homofobie in de hand. Maar, vraagt ze zich af, ligt er op elke maker dan eigenlijk een verantwoordelijkheid van positieve representatie? Moet zij queer personages altijd puur en voorbeeldig portretteren, in de strijd om erkenning? Heeft zij wel het recht om haar eigen, verre van sprookjesachtige verhaal te vertellen? Het is deze hardnekkige kwestie die de rode draad vormt van In het Droomhuis, waarin de Amerikaanse haar relatie met een mishandelende vrouw onderzoekt. Ze wil schrijven over het langdurige misbruik, het patroon van geweld, de subtiele mechanismen die maken dat het geweld onder je huid gaat zitten en je er haast ongemerkt aan ten prooi kunt vallen. Er is echter bijna niets geschreven over giftige relaties en misbruik onder vrouwen. ‘Archiefstilte’ noemt Machado dat, in navolging van postkoloniaal denker Saidiya Hartman: in de literatuur en beeldcultuur zijn er bijna geen voorbeelden van lesbisch huiselijk geweld te vinden. Enerzijds geeft dat In het Droomhuis haar bestaansrecht; ze voegt met haar boek iets toe aan het archief. Maar: draagt ze dan niet bij aan een slecht beeld van lesbische relaties?  De oplossing van dit probleem dient zich aan in de structuur van het boek. In het Droomhuis is geschreven als een verzameling korte hoofdstukken, die het droomhuis uit de titel, de plaats in haar herinnering waar de relatie zich afspeelt, steeds vanuit een andere invalshoek benaderen. Vanuit verschillende genres bijvoorbeeld (als ‘noir’, ‘lesbische cultklassieker’ of ‘schelmenroman’), of vanuit motieven en tropen uit bestaande literatuur. De stukjes hebben titels als ‘Droomhuis als lesbische pulproman’, ‘Droomhuis als oefening in perspectief’, of, de passage waar deze recensie mee begint, ‘Droomhuis als queer schurkendom’.  Het schrijven over deze pijnlijke episode uit haar leven is zo tot een schrijfoefening geworden, en dat blijkt een bevrijding. Machado was altijd al dol op genrefictie, bleek uit haar sterke verhalenbundel Her Body and Other Parties, waarin feministische horror, rechtbankseries en sprookjes de blauwdrukken vormden voor haar unieke literaire universum. Nu bieden de gekende, veilige vormen van genres de afstand die ze nodig heeft om in haar pijn te kunnen graven. Met elk hoofdstuk kan ze opnieuw beginnen, een nieuwe poging wagen; nooit hoeft er iets definitiefs gezegd te worden. Ze hoeft niet hét definitieve verhaal over een lesbische relatie te vertellen. Ze ontsnapt met deze structuur aan de dwang om de relatie in de mal te gieten van een klassiek verhaal, draaiend rond een centraal conflict, dat de hoofdpersoon in staat stelt zich te ontwikkelen. Die standaardvorm zou van haar herinneringen, gefragmenteerd en deels vergeten of onderdrukt, iets herkenbaars moeten maken. En dat is iets waartegen Machado zich verzet – omdat het nooit het echte verhaal is en omdat haar ervaring daarmee tot behapbaar consumptieartikel wordt. Nu kan ze haar verhaal van alle kanten laten zien, verschillende verklaringen geven voor wat er gebeurd is, haar eigen ervaring langs die van anderen leggen. En misschien is dat klassieke heldenverhaal überhaupt niet geschikt om de queer ervaring te beschrijven, die altijd in de marges van de cultuur is gedrukt.  De versnipperde vorm is bovenal een treffende uitdrukking van trauma, dat, zo leren psychologische handboeken, het subject ervan weerhoudt zichzelf als eenheid te ervaren. Om die reden schrijft Machado over zichzelf in de tweede persoon enkelvoud: ‘Je was niet altijd alleen een Jij. Ik was een geheel – een symbiotische relatie tussen mijn beste en slechtste delen – en toen werd ik, in één betekenis van het woord, gespleten: een keurige houw waardoor de eerste persoon […] werd losgemaakt van de tweede, die altijd gespannen was en trilde als een te klein hondenras.’ Illustratie Frann de Bruin
 De facto gebeurt er dit. Machado, een onzekere twintiger, studeert aan de prestigieuze masteropleiding voor creatief schrijven in Iowa, wanneer ze de vrouw in het droomhuis ontmoet (ze krijgt geen naam). Ze vallen meteen voor elkaar, ook al heeft de vrouw nog een vriendin, Val. Na enkele maanden verlaat de vrouw Val en begint ze een relatie met Machado. Aanvankelijk zijn de twee wild verliefd; Machado, die problemen heeft om haar lichaam te accepteren, heeft zich nog nooit zo begeerd en geliefd gevoeld. Maar wanneer de vrouw naar een andere staat verhuist, verandert de toon. Tijdens een bezoek aan haar ouders wordt ze ineens kil, knijpt in Machado’s arm in gezelschap van de ouders, sist in haar oor dat ze haar haat. De vrouw is extreem jaloers, heerszuchtig. Steeds vaker vernedert en kleineert ze haar geliefde. Het geweld is nooit overduidelijk fysiek, het blijft bij knijpen of spullen kapot gooien, maar het verbale en emotionele geweld is net zo onthutsend en wreed. Ondanks de wekelijkse huilbuien en de hartkloppingen steeds wanneer de telefoon gaat, kan Machado niet bij haar weg. Ze is verslaafd, gevangen als een rat in de val. Het eindigt uiteindelijk wanneer de vrouw een nieuw slachtoffer vindt. En in een bizarre turn of events worden Machado en Val, de ex van de vrouw, verliefd. Tegenwoordig zijn ze getrouwd.  Eenzaam in haar verdriet, zoekend naar herkenning, wisselt Machado autobiografische passages af met onderzoek naar die spaarzame eerdere verbeeldingen en beschrijvingen van lesbisch huiselijk geweld, in de literatuur en nieuwsberichten. Dat onderzoek is verhelderend, maar het geeft het boek als geheel ook een wat pedagogisch karakter. Vooral naar het einde toe bekruipt me het gevoel dat Machado haar bedoelingen wel erg vaak herhaalt en te expliciet maakt. Op pagina 281 beschrijft ze haar paniekerige gevoel toen een van de eerste lesbische stellen die in Amerika mochten trouwen uit elkaar ging. ‘Ik herinner me dat ik bang was, alsof echtscheidingen niet overal aan de orde van de dag waren, alsof ze niet volstrekt onbelangrijk waren. Maar dat is de angst van de minderheid hè? Dat als je niet voorzichtig bent, iemand jou – of mensen die je identiteit delen – zal zien terwijl je iets menselijks doet, en dat tegen je zal gebruiken. De ironie is natuurlijk dat queer mensen die goede pr nódig hebben; om te strijden voor de rechten die we niet hebben, om de rechten te behouden die we wel hebben. Maar proberen we al niet de hele tijd te zeggen dat we net zo zijn als jullie?’ Inderdaad, al 281 pagina’s lang.  De vertaling is soms ook behoorlijk stijf. Door de klungelige, formele vertaling van ‘memoir’ als ‘autobiografische verhandeling’, lijkt het bijna alsof we het werk van een scholasticus lezen. Machado schrijft dan ook niet voor een publiek van gelijkgestemden, maar richt zich expliciet tot de normatief ingestelde, heteroseksuele lezer, die overtuigd moet worden dat huiselijk geweld ook onder marginale bevolkingsgroepen huist. Ik vind de didactische toon het minst geslaagd aan het boek. Het boek is sterk genoeg als persoonlijk testament, het hoeft ons niet in te wrijven dat het een onderbelicht perspectief vertolkt – dat besef is er al zonder de expliciete uiteenzetting.  Aan de andere kant, misschien is het juist het projectmatige, politieke aspect dat fungeert als veiligheidsnet voor de schrijver. Het geeft haar een doel, het objectiveert het trauma. Machado probeert het misbruik van haar ex niet te begrijpen of te verklaren. Ze onderzoekt evenmin het parcours van haar eigen traumaverwerking. Haar ervaring blijft een fenomeen dat met enige afstand historisch en cultureel ingekaderd moet worden.  Het boek roept de vraag op of queer misbruik in wezen verschilt van het heteroseksuele. De recente roman Detransitie, baby van Torrey Peters suggereerde dat trans vrouwen, bij gebrek aan intergenerationele zorg, geneigd zijn hun trauma’s op de eigen gemeenschap te richten; dat zij het geweld waaraan zij in deze wereld vaak ten prooi zijn doorgeven aan elkaar. De queer gemeenschap in brede zin is kwetsbaar, bevolkt door beschadigde mensen, en onderling geweld is daarom geen uitzondering. Het verschil met het ‘standaardgezin’ is dat het taboe om erover te praten groter is. Maar de giftige patronen die Machado beschrijft, of hoe het voelt om verliefd te zijn op iemand die je pijn doet – die lijken mij universeel. En dat is dan ook het antwoord op de vraag of Machado het recht heeft een boekje open te doen over haar ‘queer slechterik’ van een ex: dat heeft ze, omdat ‘we net zo zijn als jullie’. Er is geen speciaal verband tussen homoseksualiteit en morele ontaardheid. Een simpel antwoord, dat om een complex literair bouwwerk vraagt om te worden opgebouwd – dat is de paradox waarop Machado balanceert. In het Droomhuis is echter niet alleen taboedoorbrekend, maar ook een literaire prestatie. Machado heeft een nieuwe, spannende vorm gevonden. Ook al lijkt het boek een stijloefening, ze schrijft toch indringend, bij vlagen zelfs huiveringwekkend. Machado dringt diep door in haar pijn. ‘Als je verhalen altijd op dezelfde manier vertelt ga je voorbij aan de essentie van verhalen’, leert ze haar studenten, schrijft ze in fondsaanvragen. En denkt ondertussen: ‘Je kunt jezelf er niet toe brengen om te zeggen wat je echt denkt: ik heb de verhalen in stukken gebroken omdat ik zelf stukging en niet wist wat ik anders moest.’ 

●●●●●
||https://www.nrc.nl//nieuws/2022/08/04/ook-lesbische-relaties-kunnen-giftig-zijn-a4138133
2022-08-05||De indrukwekkendste foto’s van de maand||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/04/de-indrukwekkendste-fotos-van-de-maand-19-a4138131
2022-08-05||‘Heb lef en kom uit de moederschoot’ zegt  Tedja tegen zijn  ‘pornokunst’–kijkers||Als een sculptuur staan de boeken, met stemmige zwarte omslagen, rechtop in de vitrine. In goudfolie-letters staat er: de ‘Negeren series’.  Beeldend kunstenaar en schrijver Michael Tedja (1971) – winnaar van de Jana Beranováprijs, de Sybren Poletprijs en lid van de Akademie van Kunsten – creëert een soort eigen universum, en deze  ‘Negeren series’ zijn  onderdeel van het project ‘The Holarium’.  In totaal bestaat de serie uit 818 werken, voor Museum de Fundatie recreëerde Tedja er 279 van (The Color Guides).  Hoewel we dus maar een fragment te zien krijgen van wat in die boeken schuilgaat, is het een overweldigend geheel. Op twee muren tegenover elkaar zijn  schilderijen en tekeningen naast elkaar opgeprikt, zodat het als het ware twee grote piramides worden van bouwstenen die bestaan uit kleuren, letters, symbolen, figuren, vaak abstracte en soms herkenbare figuren.  Een bijna intimiderende beeldenvloed die je het best over je heen kunt laten komen: het huisje in rare kleuren, een fantasiebeest, gezichten die het midden houden tussen een buitenaards wezen en een stripfiguur, vliegers, letters, versieringen. Soms figuratief, soms expressionistisch – in de stijl van Cobra of neo-avant-garde, of beter gezegd: verwijzend naar dezelfde bronnen.   Je kunt de werken een voor een bekijken, als een soort beeldroman, maar ook als één groot kunstwerk proberen te ervaren: ze hangen zo dicht op elkaar dat de beelden in elkaar overvloeien.  Het geheel heeft ook iets mysterieus. Want die boeken staan er ook nog, in die vitrine, en daarin moeten zich dus de originele bevinden die Tedja voor deze tentoonstelling opnieuw heeft gecreëerd. Wat we niet kunnen zien is of er nog iets is veranderd, of er ontwikkeling is. De oorspronkelijke versies blijven afgeschermd. In dezelfde zaal is ook ‘Out One Big King’ te zien: de imposante collage/installatie die als het ware een brug slaat tussen de twee muren met de Color Guides. Latjes en touw, een bezem, er hangen gipsen beeldjes aan, sommige daarvan zijn beschadigd, slachtoffer van een kleine beeldenstorm? Waarbij op de tekeningen alleen losse letters te zien zijn, staan op ‘Out One Big King’ – iets minder grote maar nauwelijks minder imposante –  ook woorden en zinnen. Hoewel die vaak zo ambigu zijn als Tedja’s poëzie, maken ze wel iets duidelijk over de kunstenaar die Tedja wil zijn.  Relativerend in elk geval, en er valt veel te lachen. Het woordje ‘diamant’ bevestigd aan een klein werk dat bestaat uit draadjes in een venster. En nog eens ‘(rough) ruwe diamant’. Dia’s van Jackson Pollock, tussen krijtjes geplakt. Een tekstje getiteld ‘pornokunst’, met regels als ‘heb lef en kom uit de moederschoot’ en ‘de boer verzet veelal geile plaatjes’. Een blokje hout met een even kritische als cryptische tirade: ‘we gaan van multiculti naar counterculture’, ‘verlies is slecht, slechts voor de dommen, maar hoe lang nog dit, deze shit’. Of de constatering:  „Krijg de shit tyfus maar. Een broodje kaas is de leidraad. Hoe lang nog deze shit?” Geen ontzag dus; dat blijkt ook uit de titel van die boeken. ‘Negeren’ is natuurlijk een werkwoord, maar bij Tedja ook een woordspeling met het woord dat de meeste kunstcritici zorgvuldig vermijden. Tedja niet, hij ergert zich met vuur aan omzichtig gedoe over identiteit.  Het is bij Tedja zeker niet de bedoeling dat je alles alleen passief ‘over je heen laat komen’. Er zit een talig aspect aan zijn werk. Zijn nieuwe dichtbundel, Het uitgelezen deel, verscheen vrijwel tegelijk met de opening in De Fundatie. Een expliciet verband met de The Color Guide Series is er op het eerste gezicht niet. Toch staan er regels tussen die aan betekenis winnen als je in De Fundatie bent geweest:            Ik liep de galerij af van de zesde etage en had er niets verloren. Wat ik ervoer leek een belofte. De wereld zoals die in de toekomst zou zijn op de manier hoe ik het zag. Zo is het precies – met als enige verschil dat de Tedja-zaal in Zwolle op de eerste verdieping te vinden is. Maar verder kun je The Color Guides heel goed bekijken als Tedja’s visie op een mogelijke toekomst, „op de manier hoe ik het zag”, namelijk spontaan en intellectueel, speels en streng. Kortom: onmogelijk te negeren. Tentoonstelling Michael Tedja –- The Color Guide Series is t/m 28/8 te zien in Museum de Fundatie, Zwolle. Inl: museumdefundatie.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/heb-lef-en-kom-uit-de-moederschoot-zegt-tedja-tegen-zijn-pornokunst-kijkers-a4138130
2022-08-05||Dansen en gillen met het animatieteam||‘Fer, wordt wakker!” Een dozijn kinderen danst buiten het boothuis, de woonplaats van Fer, de mascotte van vakantiepark Leukermeer. Animatiemedewerker Cheyenne Reijers (23) krijgt het hoofd van Fer opgezet, de laatste voorbereidingen. Het koelsysteem van het pak wordt ingeschakeld, het is moeilijk om niet aan Darth Vader te denken.  Het geroep neemt toe, kindermuziek klinkt gedempt door de muren – tijd om te ontwaken. De deuren gaan open, Fer treedt naar buiten, de kinderen ontploffen bijna. Zo moeten The Beatles zich gevoeld hebben toen ze opkwamen in Shea Stadium. Foto Dieuwertje Bravenboer
 Vakantie kan saai zijn voor kinderen. Soms bestaat het animatieteam uit niet meer dan een haperende Finding Nemo-dvd en een tafeltennistafel die vol in de wind staat. Maar op vakantiepark Leukermeer trekken ze alles uit de kast. De vijf animatiemedewerkers werken van ’s ochtends vroeg tot in de avond. Fotograaf Dieuwertje Bravenboer liep een dag mee.   „Ik heb nu wel even tijd om te bellen”, zegt Reijers rond lunchtijd. Ze werkt al zes jaar in animatieteams, van Kreta tot Limburg.  „Maar ik moet zo weer gaan.” Ze moeten horrorfilmpjes opnemen voor een spooktocht. Het plot: een animatieteam organiseert een spooktocht, maar komt per ongeluk in een spookhuis terecht – het is erg meta. Er zijn vrijwilligers met kettingzagen en in clownspakken.  Foto Dieuwertje Bravenboer Foto Dieuwertje Bravenboer De spooktocht organiseren ze naast de normale activiteiten. Die beginnen met de opwekking van Fer. Daarna: tikkertje, verstoppertje. Dan pizzabakken en limonade. De kinderen mogen hun eigen pizza beleggen – een recept voor een ramp. „Ik heb alle creaties gezien”, lacht Cheyenne. „Sommigen doen alleen tomatensaus en één champignon, anderen bouwen torens waarvan ik bang ben dat ze niet in  de oven passen.” In de middag maakt Fer nog een ronde over de camping en langs het strand. De twee meter lange mascotte dwaalt als robotstofzuiger door het park. Er loopt altijd een animatiemedewerker mee om te zorgen dat Fer niet valt of tegen tenten en kinderen aanloopt. Cheyenne ziet vrijwel niks vanuit het pak. Kinderen zwermen om Fer heen voor foto’s en knuffels. Sommigen zijn bang. Begrijpelijk: Fer is een reus, zeker voor de kinderen, en dan die bevroren glimlach… kijkt hij zo naar zijn slachtoffers? Foto Dieuwertje Bravenboer Vandaag is er kinderdisco ter afsluiting. Het animatieteam is goed voorbereid, kent alle liedjes en choreografieën. „Mijn oren zijn niet helemaal goed meer”, zegt Reijers, gefotografeerd op de dansvloer hieronder. „Maar het is zo mooi om een lach op het gezicht van de kinderen te zien.” De kinderen geven alles, ze hebben (nog) geen pil of breezer nodig om onbevangen te dansen.  Om de nacht in te leiden, wordt er aan het einde van de avond nog een rustig nummer gedraaid. De kinderen keren uitgewrongen terug naar hun ouders. Missie geslaagd. Foto Dieuwertje Bravenboer Foto Dieuwertje Bravenboer Foto Dieuwertje Bravenboer Foto Dieuwertje Bravenboer 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/04/dansen-en-gillen-met-het-animatieteam-a4138128
2022-08-05||Grote bosbrand in Berlijn na ontploffing in munitiedepot||In het Grunewald-bos in Berlijn is donderdagochtend een brand ontstaan na onploffingen van explosieven in een munitiedepot. Het vuur verspreidt zich over het natuurgebied. Volgens de lokale brandweer gaat het om een brand over een oppervlakte van 15.000 vierkante meter bos. De brandweerlieden hebben het gebied met een omtrek van zo’n zes kilometer meter afgesloten voor verkeer. Ook het aangrenzende treinverkeer is stil gelegd. Voor zover bekend zijn er geen gewonden gevallen.  In Duitse media stelt de brandweer dat de vlammen zich „gecontroleerd verspreiden”. „Dat baart ons zorgen”, aldus een woordvoerder tegen Frankfurter Allgemeine Zeitung. De ontploffingen waren in de nacht van woensdag op donderdag te horen, in het begin van de ochtend arriveerden zo’n honderd brandweerlieden. Ook de politie schoot met waterkanonnen te hulp om de vlammenzee onder controle te krijgen. De brandweer verwacht de rest van de dag in touw te zijn met blussen. Onduidelijk is nog hoe de brand in het depot heeft kunnen ontstaan.  Het vuur was lastig te bedwingen, omdat verschillende munitieonderdelen ontploften en er veel brokstukken door de lucht vlogen. De brandweer verwacht geen direct gevaar voor omwonenden en hun huizen: de dichstbijzijnde woonwijk is op zo’n twee kilometer van het gebied. Wel is hen gevraagd ramen en deuren gesloten te houden. Duitsland heeft net als veel andere Europese landen te maken met aanhoudende droogte, daardoor kunnen de vlammen zich makkelijk verspreiden over het bosrijke gebied. ||https://www.nrc.nl//nieuws/2022/08/04/grote-bosbrand-in-berlijn-na-ontploffing-in-munitiedepot-a4138127
2022-08-05||China houdt militaire oefening rond Taiwan, zegt afspraak Japanse minister af||China is donderdag begonnen met een serie militaire oefeningen rond Taiwan. Door de oefeningen wordt het eiland grotendeels van de buitenwereld afgesloten: het zee- en luchtruim van Taiwan is geblokkeerd, melden internationale persbureaus. China kondigde eerder deze week militaire operaties aan als reactie op het historische bezoek aan Taiwan van Nancy Pelosi, de voorzitter van het Amerikaanse Huis van Afgevaardigden.  In de wateren ten noordoosten en zuidwesten van Taiwan zijn raketten neergekomen, meldt het Taiwanese ministerie van Defensie. Het Chinese leger bevestigt dat er met ballistische raketten is geschoten als onderdeel van de oefeningen. Volgens persbureau Reuters zouden er Chinese schepen in de buurt van de officieuze watergrens hebben gevaren en bijna dertig gevechtsvliegtuigen de grenslijn tussen China en Taiwan kort zijn overgevlogen. De Taiwanese Adviesraad voor Chinese vastelandzaken, die advies uitbrengt over de betrekkingen tussen Beijing en Taipei, zegt dat het eiland „alert is op psychologische oorlogsvoering”. Eerder brachten de ministers van Buitenlandse Zaken van de G7-landen en gezamenlijke verklaring naar buiten, waarin zij de reactie van China op het bezoek van Pelosi afkeuren. China was fel tegen het bezoek van Pelosi. „Een escalerende reactie die spanning opvoert en de regio destabiliseert”, aldus de G7-ministers. Als gevolg van deze verklaring heeft de Chinese minister van Buitenlandse Zaken een ontmoeting met Japanse minister van Buitenlandse Zaken afgezegd. Namens een woordvoerder van het Chinese ministerie spreekt China zijn onvrede uit over de gezamenlijke verklaring.||https://www.nrc.nl//nieuws/2022/08/04/china-houdt-militaire-oefening-rond-taiwan-zegt-afspraak-japanse-minister-af-a4138125
2022-08-05||Ontdekkingen bij stadsherstel in Pompeï||De kazernes van de gladiatoren dreigden in te storten. Dit gaat niet over het Romeinse Rijk uit de eerste eeuw, maar over Pompeï in 2010. De stad in de buurt van Napels, die in het jaar 79 bedolven raakte onder  as, puimsteen, modder en lava na een uitbarsting van vulkaan Vesuvius. Pompeï werd herontdekt in 1748, een bevroren beeld  van het Romeinse leven. Straten, marktpleinen, tempels, huizen, huisraad en kunststukken waren nagenoeg intact. In de eeuwen erna werd volop gegraven naar meer, maar dat stopte – wegens geldgebrek – na de Tweede Wereldoorlog. Er werd geconserveerd en minder gezocht. Ondertussen denderden  er wel vier miljoen toeristen per jaar over de kasseien, en dreigden gebouwen te bezwijken.  De Europese Unie en de Italiaanse regering maakten 105 miljoen euro vrij om de stad beter te beschermen – vooral tegen water – én om te onderzoeken wat er te vinden was onder een lap nooit uitgegraven grond. Dat was in 2018. Een Franse productiemaatschappij haalde zo’n 1,6 miljoen euro bij elkaar om daar een documentaire van te maken. Het eerste van twee delen Pompeii Rising werd woensdagavond  uitgezonden bij Canvas. De titel is Engels, maar het is een Frans-Italiaanse productie, mede-gefinancierd door Japanse, Belgische én Amerikaanse fondsen. Ik verwachtte er niet zo veel van en  rekende op een van die historische ‘documentaires’ waar Discovery Channel je avond aan avond onder bedelft. Veel bombarie om van wetenschappelijk onderzoek een vlotte thriller te maken. In Pompeii Rising  zie je ook iets van de tijd en het geduld die het vergt om een (kapot) vaasje van aardewerk op te graven. Er schijnen meer dan honderd archeologen te hebben gewerkt op dat stuk grond van één hectare, vast niet allemaal tegelijk, en je ziet ze ook niet allemaal, de documentairemakers zoomen in op de drie hoofdarcheologen en de directeur van het hele archeologische ‘park’ Pompeï. Het is hun vreugde die je deelt  als de ene na de andere grote vondst wordt gedaan. De directeur betast eerbiedig de schildering van een lararium, een huiskapelletje in een van de twee huizen die stukje bij beetje worden blootgelegd.  Wordt er een  skelet gevonden, dan komt er een antropoloog bij die weet dat het een man is van rond de veertig en dat hij vermoedelijk hinkte. De man zal ná de eerste stenenregen op de vlucht zijn geslagen en overvallen door het échte gevaar dat daarna kwam: de „pyroclastische  stroom” van as, gassen, lava en stenen. Daarna stolde dat mengsel tot een metersdikke laag cement. Een archeobotanist onderzoekt de as in een bronzen vuurschaal om te zien of die nog in gebruik was vóór de lava kwam (ja). Een paleograaf ontcijfert de ‘graffiti’ op de muur bij de voordeur. Een A, B en onaffe C, met steen gekerfd  in de stenen muur. Het handschrift van een  ongeoefend schrijver, constateert ze. Vast een kind des huizes.   Sensationeel nieuws over tweeduizend jaar geleden: de vulkaan barstte niet op 24 augustus 79 uit. Die datum kwam uit een ooggetuigenverslag van Plinius de Jongere (62-113 n.Chr). Dat moet 24 oktober 79 zijn geweest, want kijk, 24 oktober staat ook op een muur geschreven, met houtskool.  En hoe lang blijft dat nou helemaal zitten, hooguit  zeven dagen, geen jaar. Net als in de geschiedenis-serie Het verhaal van Nederland zijn er acteurs ingezet om de geschiedenis te verbeelden.  Ik kan me zonder re-enactment ook wel voorstellen hoe de stad erbij lag in het jaar voor de ramp. De boel was opgebroken, de rioleringen werden gerepareerd  en in veel huizen werd er geklust. In 62 was Pompeï getroffen door een aardbeving. De meeste rijke families waren verkast naar het platteland, hun slaven bleven achter om toe te zien op de restauratie van het huis. Zo veel is er in tweeduizend jaar nou ook weer niet veranderd.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/04/ontdekkingen-bij-stadsherstel-in-pompei-a4138122
2022-08-05||Inflatie op hoogste punt in bijna vijftig jaar door energie en huurprijzen||De  inflatie in Nederland is voor het eerst sinds september 1975 hoger dan 10 procent. De Nederlandse prijzen waren vorige maand 10,3 procent hoger dan een jaar eerder. Dat blijkt  uit cijfers die het Centraal Bureau voor de Statistiek (CBS) donderdag heeft gepubliceerd. Onder andere hogere energieprijzen dragen in grote mate bij aan de hoge inflatie. Ten opzichte van juli vorig jaar is energie 108 procent duurder geworden. Door de oorlog in Oekraïne is met name gas fors in prijs gestegen. Ook de per 1 juli verhoogde huren werken door in het inflatiecijfer. Volgens het CBS liggen de huren nu 3 procent hoger dan een jaar terug, de maximaal toegestane verhoging. Dit jaar is dat maximum tot 3,3 procent verhoogd, mede vanwege de sterke inflatie. Voedsel was in juli 12,3 procent duurder dan een jaar geleden, vooral door prijsstijgingen van graan, zuivel en suiker. Eerder meldde het CBS al een Nederlandse inflatie van 11,6 procent voor juli, op basis van de Europese rekenmethode, bedoeld om de inflatie tussen EU-landen te vergelijken. Het CBS zelf baseert zijn inflatieberekening op de Nederlandse consumentenprijsindex (CPI). Het grootste verschil tussen beide rekenmethodes is de samenstelling van het pakket goederen en diensten. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/04/inflatie-op-hoogste-punt-in-bijna-vijftig-jaar-door-energie-en-huurprijzen-a4138120
2022-08-05||Komt er een einde aan de groei van de Chinese economie?||Vanaf de redactie van NRC vertellen we je elke dag hét verhaal van de dag. Nieuwsverhalen die raken, verrassen of iets aan het licht brengen. Maar wat gebeurt er na de eindtune? Deze week hoor je van vijf verhalen hoe het verder ging. Eind vorig jaar ging het veel over Evergrande, het Chinese vastgoedbedrijf dat op omvallen stond. Het bedrijf was zo groot dat de vrees bestond dat het in zijn val de hele Chinese economie mee zou nemen, met grote gevolgen voor de wereldeconomie. Is dat ook gebeurd? Correspondent Garrie van Pinxteren legt uit dat China nu op een keerpunt is aanbeland.||https://www.nrc.nl//nieuws/2022/08/04/komt-er-een-einde-aan-de-groei-van-de-chinese-economie-a4138214
2022-08-05||Amnesty beticht Oekraïne van schenden internationaal humanitair recht||Oekraïne brengt met zijn gevechtstechnieken de eigen burgers in gevaar en schendt daarmee het internationaal humanitair recht, concludeert mensenrechtenorganisatie Amnesty International na uitgebreid onderzoek tussen april en juli. Het Oekraïense leger voert regelmatig aanvallen uit vanaf niet-militaire plekken als dorpen, woonwijken, flatgebouwen, ziekenhuizen en scholen en maakt er daarmee militaire doelen van. „We hebben een patroon gedocumenteerd van Oekraïense strijdkrachten die burgers in gevaar brengen en de oorlogswetten overtreden wanneer ze opereren in bevolkte gebieden”, zegt secretaris-generaal Agnès Callamard van Amnesty International. „Het feit dat het land zich moest verdedigen, ontslaat het Oekraïense leger niet van de verplichting het internationaal humanitair recht te respecteren.” Er zijn tussen april en juli in zeker negentien steden en dorpen aanvallen begonnen vanuit de bebouwde kom. Ook constateert de mensenrechtenorganisatie dat Oekraïense militairen bases hebben ingericht en wapensystemen hebben geplaatst in scholen en ziekenhuizen. Dat is volgens Callamard een duidelijke schening van het internationaal humanitair recht. „Legers mogen ziekenhuizen nooit gebruiken om oorlog te voeren en mogen alleen scholen of woningen gebruiken als laatste redmiddel als er geen haalbare alternatieven zijn”.     Bij daaropvolgende Russische aanvallen zijn burgers gedood en is veel civiele infrastructuur vernietigd. Amnesty benadrukt wel dat het feit dat het Oekraïense leger militaire objecten in bevolkte gebieden plaatst „op geen enkele manier willekeurige Russische aanvallen rechtvaardigt.” ||https://www.nrc.nl//nieuws/2022/08/04/amnesty-beticht-oekraine-van-schenden-internationaal-humanitair-recht-a4138121
2022-08-05||Wat vindt NRC | Cash voor de advocaat is een diepgewortelde  dubieuze praktijk||Een ‘royale meerderheid’ van de strafadvocaten houdt zich vermoedelijk niet aan de wettelijke regels over cash betaling door hun verdachte cliënten. Dat bleek uit een onderzoek van de Advocatenorde, die 45 kantoren liet controleren. Met het aannemen van cash lopen advocaten het risico aan schuldheling of –witwassen deel te nemen. Gezien de doorgaans dubieuze bron waaruit de cash wordt getapt.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De Amsterdamse deken Evert-Jan Henrichs vond dit gedrag ‘ernstig en niet goed’, waarbij hij vaststelde dat er een ‘cultuur is ontstaan’ van contante betaling. Dat is geen woord te veel, maar ook net een woord te weinig. Die cultuur is niet ‘ontstaan’ maar gewoon voortgezet. Enveloppen met cash waren tot ver in de jaren negentig gebruikelijk, zo stelde De Groene Amsterdammerin 2020 al vast. Pogingen tot regulering zijn kennelijk mislukt. De strafadvocaat is al jaren gewend direct te profiteren van zwarte criminele opbrengst – en heeft daar weinig scrupules over, zo bleek daar.  Intussen rekenen strafadvocaten er al jaren op dat het Openbaar Ministerie andere zaken belangrijker vindt. Deken Henrichs was alvast niet verrast. „Misschien hadden we daar als dekens ook wel eerder tegen moeten optreden”, erkent hij. Waarbij het meteen de vraag is of de Orde dan nú wel zal handhaven. Te controleren is het alvast niet. Wélke kantoren door de mand zijn gevallen wordt niet verteld. Geheel in lijn met vrijwel ál het advocatentuchtrecht waarin slechts tegen ‘mr. X’ wordt opgetreden. De dekens trekken geen harde conclusies omdat het onderzoek ‘thematisch’ was. Met een waarschuwend karakter. Net als fietsen zonder licht, waarop ook niet steeds beboet wordt, zei  Henrichs. Een veelzeggende vergelijking.  Wel moeten advocaten binnenkort de ‘dit jaar aangenomen’ hoeveelheid cash rapporteren. Als bij controle daarover is gejokt, zegt de deken toe ‘genadeloos’ te zijn. Wat dan weer niet strookt met de eerdere vergevingsgezinde houding. Dit anti-cashbeleid maakt een licht tegenstrijdige indruk – wel ‘ernstig’ maar niet genoeg om er ook meteen iets aan te doen. Eerst maar eens zelfrapportage. Terwijl dit een diep gewortelde dubieuze praktijk van een beroepsgroep is, die al jaren de regels terzijde schuift,  in het vertrouwen ermee weg te komen. Wat ook zo is. Waarom zou de deken dan nu wel indruk maken?  Het vertrouwen onder advocaten in elkaars ethiek, goede trouw en regelgezindheid is groot, blijkt maar weer. Incidenten uit de praktijk logenstraffen dat intussen zó regelmatig, dat een kritischer en dynamischer toezicht echt gewenst zijn. Zie daarvoor ook de nog altijd moeilijk te bevatten megafraude bij landsadvocaat Pels Rijcken, gevolgd door een als ondermaats beoordeeld deken-onderzoek. Denk aan de arrestatie van de gecorrumpeerde strafadvocaat in de zaak-Taghi. En überhaupt de regelmatige schrappingen van advocaten, na klachten.  Dat het huidige, over elf lokale bureaus versnipperde toezicht professioneler moet worden, is dan ook al een tijdje duidelijk. Het College van Toezicht constateerde recent dat het „lokaal ontbreekt aan voldoende toezichtexpertise”, in het bijzonder als het gaat om financieel toezicht. Over een nieuw landelijk toezicht met betere sturing op risico’s, meer specialisatie en betere ondersteuning, wordt al enige tijd touw getrokken. Naar verluidt schrijft minister Franc Weerwind (D66, Rechtsbescherming) in september de Tweede Kamer of het toezicht op de advocatuur een onderonsje blijft. Of dat ook externe expertise een rol zal krijgen. Dat laatste is nog altijd te hopen. ||https://www.nrc.nl//nieuws/2022/08/04/cash-voor-de-advocaat-is-een-diepgewortelde-dubieuze-praktijk-a4138104
2022-08-05||‘Nederlandse bedrijven verdienen miljoenen aan faciliteiten WK in Qatar’||Nederlandse bedrijven zouden miljoenen hebben verdiend aan verschillende bouwprojecten rond het WK voetbal in Qatar. Dat schrijft dagblad Trouw woensdag op basis van eigen onderzoek. Volgens de krant hebben Nederlandse ingenieursbureaus, architecten en bouwbedrijven projecten uitgevoerd om de infrastructuur te ontwerpen of bouwen.  De keuze om het WK in Qatar te houden  is fel bekritiseerd: in het land werken arbeidsmigranten regelmatig onder erbarmelijke omstandigheden. Er overleden sinds de toewijzing van het WK aan Qatar, ruim tien jaar geleden, duizenden arbeidsmigranten - sommige overlijdensgevallen zijn direct aan het WK te koppelen. In Qatar is bovendien lange tijd sprake geweest van een arbeidsrechtensysteem dat mensenrechtenorganisaties betitelen als  „moderne slavernij.” Mensen die in Qatar wilden werken moesten hun paspoort inleveren en mochten niet zomaar van baas wisselen - wat hun werkgever enorme macht over hen gaf.  Qatar heeft verschillende arbeidswetten inmiddels veranderd, waardoor arbeiders meer vrijheden zouden krijgen. In de praktijk blijkt dat niet altijd het geval,  tonen onderzoeken. Nederlandse bedrijven zijn volgens Trouw steeds zaken blijven doen in Qatar. Zo noemt de krant staalbedrijf Frijns Staal, dat miljoenen zou hebben verdiend aan de ontwikkeling van een luchthaven. Het bedrijf was woensdag nog niet bereikbaar voor een reactie aan NRC. Andere bedrijven die volgens het dagblad in Qatar zaken deden waren onder meer BAM, Royal HaskoningDHV, Boskalis en Arcadis. Het is niet de eerste keer dat Nederlandse organisaties worden gelinkt aan het bekritiseerde voetbaltoernooi, dat in november en december wordt gehouden. Zo schreef de Volkskrant vorig jaar december dat Nederlandse pensioenfondsen volop beleggen in Qatar, onder meer  in staatsobligaties van de Qatarese overheid en het staatsoliebedrijf. Daardoor zou de bouw van de WK-stadions rechtstreeks zijn betaald vanuit Nederland.  Overigens is niet vastgesteld dat Nederlandse bedrijven direct betrokken zijn bij mensenrechtenschendingen - wel concludeert Trouw dat de bedrijven niet altijd onderzoek deden naar de arbeidsomstandigheden in het land.||https://www.nrc.nl//nieuws/2022/08/04/wk-voetbal-nederlandse-bedrijven-verdienen-miljoenen-aan-faciliteiten-wk-in-qatar-a4138088
2022-08-05||Column | Lullo’s||‘Brallen tegen opmars vrouwen’, stond in NRC boven een stuk over de seksistische uitspraken van een aantal corpsleden tijdens een lustrumfeest. U weet wel, iets met ‘hoeren’, en ‘sperma-emmers’.  Zo’n lullo kwam zondag ook voorbij in een Zomergasten-fragment  over Occupy. Aanhangers van die protestbeweging bezetten in 2011 het Beursplein, waar het corps om de hoek zit. „Zo, wat ben jij een lelijke werkloze”, bralde de lullo tegen een actievoerder. Hij riep nog net niet ‘breek zijn nek’, zoals de lullo’s bij het ‘herendiner’ over vrouwen riepen. Kennelijk kunnen lullo’s geen respect opbrengen voor mensen buiten de eigen kring.  Volgens D66-leider Sigrid Kaag  neemt vrouwenhaat „bijna middeleeuwse vormen aan”. Dat zei ze dit jaar op een partijcongres, en ze verwees naar de hatelijkheden en bedrei-gingen aan het adres van burgemeester Femke Halsema, viroloog Marion Koopmans en historica Nadia Bouras. Ook over het lullo-diner sprak Kaag zich uit. „We leven in 2022, niet in 1922”, schreef ze op LinkedIn. Of eigenlijk dus: ‘Niet in de Middeleeuwen’. Ik bel met Serena Ferente, hoogleraar middeleeuwse geschiedenis aan de Universiteit van Amsterdam. Wat vindt zij van de vergelijking van Kaag? Krijgen vrouwen als Halsema, Koopmans en Bouras – maar ook Kaag zelf – een middeleeuwse behandeling? De Middeleeuwen bestrijken duizend jaar, zegt Ferente. Daar zaten meerdere perioden tussen. „Maar goed, de vrouwenhaat was wel virulent. In de Middeleeuwen werden heksen en ongelovigen verbrand – vaak goed onderlegde, alleenstaande vrouwen. En ook Jeanne d’Arc, het ooit zo geprezen plattelandsmeisje dat een leger aanvoerde, werd levend verbrand, onder meer omdat ze mannenkleding droeg.” In onze tijd worden vrouwen bij wet als gelijken beschouwd, zegt Ferente. Geld maakt hen onafhankelijk en ze hebben meer controle over hun lichaam. „Maar uit onderzoek blijkt óók dat de loonkloof tussen mannen en vrouwen nog even groot is als in de Middeleeuwen. Ik denk dat Kaag dát bedoelde: de Middeleeuwen liggen ver achter ons, maar we leven nog steeds in een irrationale, onrechtvaardige en gewelddadige maatschappij.” Wat we kunnen leren van de middeleeuwse geschiedenis, zegt Ferente, is dat vrouwenhaat twee verschijningsvormen had. „Vrouwen waren nooit peers, ze stonden altijd boven of onder mannen. Je ziet het terug in liefdesgedichten uit die tijd. In hetzelfde gedicht werden vrouwen bewierookt om hun schoonheid, maar ook als nietsnutten neergezet, die je mag verkrachten en belachelijk maken. „Allebei problematisch.” Is Kaag de Jeanne d’Arc van onze tijd? Ferente schiet in de lach. „Ze is een stuk minder naïef. Maar op dat ene punt zie ik  gelijkenis: eerst bewierookt worden en dan verguisd.  Helden zijn altijd kwetsbaar, maar vrouwelijke helden net wat meer.”||https://www.nrc.nl//nieuws/2022/08/04/lullos-a4138086
2022-08-05||Show Taylor Mac: wervelend activisme||Hij heeft een hekel aan voorstellingen met publieksparticipatie, zegt de Amerikaanse performer Taylor Mac. „Ze zuigen al de lol uit een optreden.” En dan met zijn typische, onderkoelde sarcasme: „Het is anders als ik het zelf vraag.” En zo stuurt hij enkele keren mannen het podium op, die terwijl ze zich een houding proberen te geven, te horen krijgen dat ze dienen als symbool van giftige mannelijkheid. En als hij ze geruststelt door ze te zeggen dat het niet persoonlijk is, kan hij het niet laten toe te voegen dat ze zijn geselecteerd vanwege hun masculiene kledingkeuze. Zelf draagt hij drie verschillende uitbundige uitdossingen: jurken en rokjes met linten en veren in alle kleuren. Zijn muzikale theatershow, A 24-Decade History of Popular Music¸ verklaart Taylor Mac, is „een radicaal, ‘fairy’ (dubbelzinnig: sprookjesachtig dan wel ‘nichterig’) ritueel waarin het patriarchaat op de offertafel ligt”. Bijgestaan door een achtkoppige band zingt hij eigen versies van obscure en populaire popsongs (zoals Born to Run van Bruce Springsteen). Alle liedjes krijgen van hem een politieke, emanciperende uitleg, hoe seksistisch ze soms ook klinken. Zo wordt deze show, onderdeel van Pride Amsterdam, een even feestelijke als geladen viering van  lhbtiq+-trots. Samen vormen de liedjes, in deze bekorte versie van de originele show, Macs kijk op de Amerikaanse geschiedenis. In zijn praatjes tussendoor schetst hij een beeld van consequent onderdrukte en achtergestelde bevolkingsgroepen: vrouwen, homo’s, mensen van kleur. Zo maakt hij bijvoorbeeld van de vrolijke meezinger Gloria  een protestsong: het moet de roepnaam worden voor mannen die zich misdragen, zoals ‘Karen’ dat al enige jaren is voor vrouwen in Amerika. Het publiek wordt gemaand naar elkaar en dan naar zichzelf te wijzen bij het zingen van ‘Gloria!’. Het is een verzoek tot zelfreflectie en zelfbewustzijn: zoek de Gloria in jezelf. Behalve zingen en wijzen mag het publiek onder mee meehijgen en met pingpongballen gooien.  De participatie is onderdeel van de serieuze component van zijn extravaganza: saamhorigheid kweken in tijden dat gemeenschappen onder druk staan en uiteenvallen. In het eerst deel is het cultureel onbehagen ook vervat in enkele opvallend melancholiek en jazzy getoonzette liedjes. Gaandeweg giet Taylor Mac de gestaalde perfectie van zijn zangkunsten in luidere songs. Maar zelfs decibellen zijn politiek, legt hij uit, in een geestig verhaal over spelen in theaters waar de mainstream acts die optraden in belendende zalen niet gestoord mochten worden. Zo’n waarschuwing om zich in te houden is niet aan hem besteed, blijkt aan alles aan deze wervelende en krachtige mengeling van activisme en entertainment. Muziektheater Taylor Mac: A 24-Decade History of Popular Music. Gezien: 2/8. Internationaal Theater Amsterdam. Aldaar t/m 6 augustus. Info: ita.nl 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/show-taylor-mac-wervelend-activisme-a4138085
2022-08-05||Opinie | De datum||Na een ferry-tocht van ruim vijf uur die op het vasteland in Oban begon, bereiken we het eiland Barra. Een van de zuidelijkste Buiten-Hebriden van Schotland. Het is zo afgelegen dat we ons haast niet kunnen voorstellen dat het hier anyone iets uitmaakt  who the next prime minister will be.  In het hotelletje vraag ik een  aan de bar gezeten local of hij me the date kan vertellen. Hij kijkt me van boven zijn pint vorsend aan en antwoordt:  „Date? What’s a date?” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/04/de-datum-a4138082
2022-08-05||ThuiskokGeroosterd rundvlees||Een populaire klassieker uit de Koreaanse keuken, deze ‘bulgogi’. Ik maak het graag, maar in plaats van kristalsuiker gebruik ik donkere basterdsuiker of honing. Wat witte rijst erbij, groenten, zoals bijvoorbeeld de spinazie van dinsdag op deze plek, en u heeft een smakelijke maaltijd.  Snijd het rundvlees in de lengte doormidden in twee lange repen. Snijd vervolgens iedere reep tegen de draad in 3 cm dikke plakken. Meng het rundvlees in een grote kom met de ui, als je die gebruikt, en de lente-uien en zet de kom opzij. Maak de marinade. Meng alle ingrediënten in een kom en roer tot de suiker opgelost is. Schenk de marinade over het vlees en gebruik je handen om alles goed te mengen (gebruik indien nodig handschoenen). Dek de kom af met plasticfolie, zet in de koelkast en laat het vlees 1 uur marineren. Stook je barbecue hoog op, of zet een grillpan op hoog vuur. Bereid het vlees in delen. Rooster het rundvlees 1 tot 2 minuten aan iedere kant, of tot het gekaramelliseerd is. Serveer het geroosterde vlees met de pittige dipsaus en een grote kom met gestoomde rijst.  Voor 4 tot 6 personen: Marinade: Billy Law Klein Korea Good Cook 224 blz. € 22,50 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/04/thuiskokgeroosterd-rundvlees-a4138076
2022-08-05||Sudoku van donderdag 4 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/04/sudoku-a4138070
2022-08-05||In het midden||Horizontaal:1.  Verkoopt de pizzeria óók 5.  Dynamische haas uit het Grote Dierenbos 10.  Plezier (op internet) 11.  Comedy __, zender 13.  ‘Rabo-econoom __ onder vuur om CO2-verdeelplan’ 16. Scarlett uit Gone with the Wind 17.  __ Rosenthal 19.  Oude zonaanbidder 23.  __ Shatterhand 24.  Concurrent van Eén en Canvas 25.  Opinietijdschrift 26.  __ Witherspoon, actrice 28.  Daarbij oefen je met pennen 31.  Had succes met Billy Preston 33.  Praatgraag dier 34.  Bridgeterm 35.  ‘Koen __ (31) stopt met schaatsen’  Verticaal:1.  Daar drinkt men grote glazen 2.  Met friet en __ 3.  Staat naast een paard 4.  Past voor een speer of de brandweer 5.  Eet __! 6. Japanse weduwe  7.  Abessijn 8.  Vrijmoedig 9.  Voedsel uit het zuiden 11.  Krachtterm uit het zuiden 12.  ‘Uitstel levensbeëindiging hersendode jongen __’ 14.  Brengt Laura en Judd bij elkaar 15.  Absolute aanrader 18.  __ en __ triest 20.  Fleurige optocht 21.  Vaccinatieplekken 22.  Oude naam van de Egyptische stad Luxor 24.  Natte turf 27.  North __ 29.  __ profile 30.  Past voor tafel of punt 32.  __ Eliot, dichter  Oplossing puzzel 3 augustus. Horizontaal:1. KRATTEN 6. TORA 10. LOUD 11. LABELS 12. FLINTER 15. FICQ 16. IONA 17. EAT 22. ODE 23. ERAM 24. BIER 26. NAAMVAL 29. EAGLES 30. AREA 31. KEIN 32. INSNEDE  Verticaal:1. KAF 2. ALI 3. TONIC 4. TUTOYEREN 5. EDEN 6. TAFELAARS 7. OBI 8. RECES 9. AL-QAIDA 13. LAADBAK 14. RAPEN 18. NO 19. NEIGE 20. ERAAN 21. OMMEN 25. ELI 27. VAE 28. LEE  In het midden: NANCY PELOSI||https://www.nrc.nl//nieuws/2022/08/04/in-het-midden-a4138071
2022-08-05||De gestripte beats van rapveteraan Lloyd Banks||Bijna twintig jaar geleden was Lloyd Banks de meest onderschatte rapper in G-Unit, de groep rond 50 Cent. In de jaren tien was het, op een paar mixtapes na, stil rondom de New Yorkse rapper. Maar hij hervond zijn vorm.  Zijn in 2021 verschenen The Course Of The Inevitable verdiende al snel een vervolg. De melodische feestnummers uit de 2000’s zijn eraf; de zelfbenoemde ‘Punchline King’ glijdt met zijn soepele vertelstijl en hese stemgeluid over gestripte beats die weinig componenten nodig hebben. Een slepende drumpartij met een duistere synth, sample of melancholische pianoriedel en de sfeer wordt al snel sinister. Daarboven is een zelfbewuste veertiger te horen, zijn slijtende vertrouwen in anderen ontvouwend in prachtige rijmvormen. Sleuteltrack is ‘Dead Roses’, een verhaal waarin vrienden in vijanden veranderen achter zijn rug. Meer dan die kwetsbaarheid en het vermogen om een ijzersterke punchline te schrijven, heeft rapveteraan Lloyd Banks niet nodig.  Lloyd Banks The Course Of The Inevitable 2 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/de-gestripte-beats-van-rapveteraan-lloyd-banks-a4138069
2022-08-05||Lome verleidingstactiek van Steve Lacy||Steve Lacy, 24 jaar en afkomstig uit Compton, Californië, heeft het talent om sluipend dichterbij te komen. Zijn liedjes, stem en gitaarspel klinken onnadrukkelijk maar nestelen zich  plotseling in het bewustzijn. Om die verleidingstactiek wordt hij vergeleken met Prince, met wie hij de loomheid gemeen heeft. Maar Lacy is luier en ook wat ieler. Zijn stem is zacht. Hij begon dan ook als gitarist, van de hiphop/r&b-groep The Internet. Zijn zangstem is hij nog aan het ontwikkelen. Dat valt op als hij samen zingt met zangeres Fousheé, in het langzame maar bedwelmende ‘Sunshine’. Zij blaast hem weg.  Op dit tweede soloalbum heeft Lacy van zijn zwakte een kracht gemaakt. De lispelige zang in bijvoorbeeld ‘Bad Habit’ valt samen met de lichte toets van zijn instrumentaties. De nummers zijn geïnspireerd door soul en r&b, maar kregen een zweverige, subtiel psychedelische uitvoering met nu en dan een zweverig orgel of een ontsporend gitaarakkoord, en houden steeds een intieme en organische klank. Steve Lacy Gemini Rights 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/lome-verleidingstactiek-van-steve-lacy-a4138068
2022-08-05||Zomerdag in Brooklyn, gevangen in audiovorm||Vijf jaar zit er tussen zijn vorige album All-Amerikkkan Bada$$ en het nieuwe 2000, maar Joey Bada$$ verklaart dat hiaat meteen in zijn openingszinnen. „I can take five years off ’cause my shit is timeless/ My core got my back so I’m standing on my promise”, rapt hij strak over een jazzy pianopartij. En die core, zijn hardekern-publiek, wordt op de wenken bediend. Daarna ontbrandt namelijk een plaat die de klassieke aanpak van de oostkust-hiphop kent; haast surfend glijdt hij met zijn voordracht soepel over monotone en luchtige drumklappen, maar ook over swingende koperblazers. Bada$$’ stijl was regelmatig rauw en agressief te noemen, maar op 2000 klinkt hij vaak speels en flirt hij zelfs met zang en r&b. Het eerbetoon aan zijn twee overleden neven, onder wie rapper Capital Steez, gaat  terug naar zijn onbezorgde tijd. Zo klinkt eigenlijk het hele album; als een broeierige zomerdag in Brooklyn, zonder een wolkje aan de lucht. Joey Bada$$ 2000 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/04/zomerdag-in-brooklyn-gevangen-in-audiovorm-a4138067
2022-08-05||Column | Zen en happy in de achterbuurt||De preek in de Turkse moskee op Rotterdam Zuid is voorbij, de mannen druppelen de binnenplaats op. Voor een krantenverhaal zoek ik mannen van zeventig jaar of ouder, van Turkse afkomst, die langer dan vijftig jaar in Nederland wonen. Nogal specifiek, ja. En lastig, want veel eerstegeneratiegastarbeiders zijn inmiddels overleden. Óf terug naar Turkije. Ik ben bij het theehuis langs geweest, mannen gevraagd die op bankjes zaten te praten. Pas later bedenk ik: de moskee! Oudere mannen? Die zitten meestal onder die boom, wijzen jongere mannen die in de grote hal hun schoenen aantrekken na het gebed.  Onder de boom word ik hartelijk ontvangen. Mannen van verschillende leeftijden vragen nieuwsgierig waar ik naar op zoek ben. Ze schenken thee in en gaan er goed voor zitten. We praten over wat hen bezighoudt. De wijk vroeger en nu. De hitte in Turkije. De gestegen prijzen in de supermarkt. Parkeertarieven. Of Turks eten ook vegetarisch kan. En de rommel op straat. In de Afrikaanderwijk worden de straten veel minder goed schoongemaakt dan wijken aan de overkant van de Nieuwe Maas. Althans, dat gevoel hebben ze. Pas later weer op de fiets realiseer ik me hoe snel alles is veranderd. Tien jaar geleden werd ik in vergelijkbare situatie met argwaan en ongemak ontvangen. En toen was ikzelf ook niet in een zomerjurk een moskee binnen gestiefeld. Dat gemak met elkaar zie je in de héle wijk. Het beeld dat de bewoners van de oude stadswijken moeten wennen aan nieuwkomers met andere culturele en religieuze achtergrond is ingehaald door de tijd. Multiculturisme is geen thema meer. Het is gewoon zo. Als er al argwanend naar iemand wordt gekeken, is het naar ‘nieuwe nieuwkomers’. Veelal Oost-Europeanen.  Niet alles is zen en happy in de Afrikaanderwijk. Er wordt geklaagd, allicht. Vooral over criminaliteit en gebrek aan geld. Maar onbehagen zie ik niet. En al helemaal niet als je dat afmeet aan omgekeerde vlaggen en trekkerblokkades. In de hele Afrikaanderwijk hangt één omgekeerde vlag aan een balkon van een flat. De mensen die vlaggen met tiewraps aan lantaarnpalen bevestigen, hebben Rotterdam Zuid overgeslagen. De boeren met hun trekkers en stikstof zijn er geen onderwerp. De reactie van de politie wél. „Ik word al staande gehouden als ik over de Hillelaan ríj”, zegt een jongeman die zijn auto parkeert aan het Afrikaanderplein. „Stel dat we de Hillelaan blokkeren en dan ernaast gaan staan barbecueën?” „Omdat we het niet eens zijn met de overheid”, ginnegapt zijn bijrijder. „En dat de ibahesj [politie] toekijkt en niet ingrijpt.” „Zou leuk zijn om eens mee maken.”||https://www.nrc.nl//nieuws/2022/08/04/zen-en-happy-in-de-achterbuurt-a4138117
