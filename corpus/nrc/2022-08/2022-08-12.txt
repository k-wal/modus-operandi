2022-08-12||Documenten met staatsgeheimen gevonden bij huiszoeking Trump||Er loopt een onderzoek naar de voormalig Amerikaans president Donald Trump wegens mogelijke schending van de Spionagewet. Dat blijkt uit het vrijdag vrijgegeven huiszoekingsbevel op basis waarvan de FBI maandag een inval deed in het resort Mar-a-Lago van Trump.  Bij de huiszoeking heeft de FBI meerdere documenten gevonden waar staatsgeheimen in staan, blijkt volgens Reuters en The New York Times uit het huiszoekingsbevel en een eveneens vrijgegeven lijst van in beslag genomen documenten. De papieren bevatten onder meer informatie over het presidentieel pardon aan adviseur Roger Stone en over de Franse president Emmanuel Macron. Onder de paperassen bevonden zich meerdere documenten die Trump niet mee naar zijn buitenhuis in Florida had mogen nemen nadat hij begin 2021 president af was. Die hadden formeel gearchiveerd moeten worden en delen moeten op beveiligde locaties verblijven. In totaal werden afgelopen maandag zo’n twintig dozen met materiaal in beslag genomen, waarvan elf dozen geclassificeerde documenten bevatten.  De Amerikaanse overheid hanteert drie niveaus voor de vertrouwelijkheid van overheidsdocumenten. De in beslag genomen materialen in Mar-a-Lago bevatten papieren van alle drie de niveaus, van het laagste tot het hoogste. De huiszoeking was naar nu blijkt onderdeel van een onderzoek naar of de oud-president de Spionagewet heeft overtreden. Trump ontkent iets onwettigs gedaan te hebben en zei het prima te vinden dat het huiszoekingsbevel en een lijst van de in beslag genomen documenten werden vrijgegeven. Hij stelt dat geen van de papieren geheim waren en dat de FBI ze gewoon bij hem had mogen opvragen. Eerder op vrijdag werd bekend dat de FBI naar documenten met informatie over het Amerikaanse kernwapenprogramma zou hebben gezocht.||https://www.nrc.nl//nieuws/2022/08/12/documenten-met-staatsgeheimen-gevonden-bij-huiszoeking-trump-a4138855
2022-08-12||‘De bomen groeiden altijd prima, tot 2022’||Paul van Otterloo (51) hangt zo’n vijf meter boven de grond in een klimgordel, aan een tak van een boom. Hij pakt zijn kleine kettingzaag aan zijn riem en zaagt een dode tak af, de zaag snijdt bijna vanzelf door het dorre hout. „Kijk”, zegt hij en wijst al hangend naar een beuk verderop in het bos bij Nijmegen. „Die is dood, door de droogte.”  Van Otterloo is al 25 jaar boomverzorger en hij heeft het druk. „Maar op deze manier hoeft het van mij niet”, zegt hij. Hij heeft het namelijk zo druk door de extreme droogte. Als Van Otterloo weer op de grond staat, loopt hij naar drie massieve bomen op het landgoed van een hotel iets verderop. Allemaal aan hun eind. „Honderdvijftig jaar hebben ze het hier prima gedaan, tot 2022.”  Met name het oosten en zuiden van Nederland kampen met de gevolgen van de lange droogteperiode. Volgens de Unie van Waterschappen worden „de grenzen bereikt van wat er in het watersysteem kan worden gedaan”. In grote delen van Brabant, Limburg, Gelderland en Zeeland  geldt (voor het eerst in twaalf jaar) een onttrekkingsverbod van water uit sloten, beken en rivieren. „De toenemende droogte komt niet door te weinig regen, maar door meer verdamping, die veroorzaakt wordt door temperatuurstijging”, vertelt Niko Wanders, hoofddocent hydrologie aan Universiteit Utrecht. De kans op droge jaren in de toekomst neemt toe door klimaatverandering, blijkt uit zijn onderzoek. Dat wordt zo veel mogelijk anticiperen op die droogte, dus. Hoe bereidt het sportveld, de begraafplaats, de bierbrouwer of de boomverzorger zich voor op een toekomst waarin droogte ‘normaal’ wordt? „Je hoeft niet naar het buitenland voor een steppelandschap”, grapt Ad Jacobs, eigenaar van golfpark De Turfvaert, net onder Breda. Zijn banen zijn  niet groen meer. Jacobs kiest ervoor om alleen de greens (rond de holes) en de tees (waar de afslag plaatsvindt) groen te houden. „De rest laten we indrogen. We moeten niet willen dat ons park een groene oase is, terwijl alle natuur eromheen verdort en verdroogt.”  Boomverzorger Paul van Otterloo aan het werk in Berg en Dal, vlakbij Nijmegen. Foto Flip Franssen
 In Brabant mag geen water uit sloten of rivieren gebruikt worden voor het besproeien van akkers en sportvelden. Grondwater mag wel. Dat doet Jacobs dus. Net als voetbalclub BMC uit Berlicum, vlakbij Den Bosch. „Hier ligt alles er nog puik bij”, zegt voorzitter Martijn van Roosmalen. „De gemeente heeft ons geen restricties opgelegd.” Een eigen ‘gesloten kring’ van watergebruik, met een eigen vijver, is volgens onderzoeker Wanders een ethische manier om een golfbaan redelijk groen te houden. „In het buitenland kan de overheid sportclubs restricties opleggen, hier  kun je hoogstens het onttrekken van water uit rivieren of de grond verbieden. En kraanwater mag je hier zoveel gebruiken als je wilt. Al kan dit laatste nog wel eens gaan veranderen, denk ik.” Golfparkeigenaar Jacobs ziet dat het Brabantse beleid voor  grond- en oppervlaktewater strenger wordt. „Toen we dit park begonnen legden we een voorraadvijver aan. Die kunnen we gebruiken als grondwater sproeien niet meer mag. We denken er nu over om hem groter te maken.”  Gras op een golfbaan is simpelweg niet groen te houden met extreme droogte, maar sommige plekken zijn erop in te richten. Als Eddy Blom nu over ‘zijn’ begraafplaats in Putten loopt, ligt die er prima bij. In 2018 gingen er nog „links en rechts planten dood”, zegt de onderhoudsmedewerker. Dat moet je op een begraafplaats, waaraan bezoekers hoge eisen stellen, niet willen. Een landschapsarchitect onderzocht welke planten 2018 overleefden. Hij stelde een plan op en de begraafplaats kreeg nieuw groen. Nu is alleen het gras geel. „Maar dat begrijpen mensen wel”, zegt Blom. Zulke maatregelen kan niet iedereen treffen. Boomverzorger Van Otterloo moet lijdzaam toezien hoe vooral de beuk en de fijnspar het zwaar hebben. Een uitgedroogde boom is gevoeliger voor ziekten en insectenplagen. „Een klant van me kocht in juli een stuk land met 300 fijnsparren. In augustus waren ze allemaal dood.” Bewateren dan maar? „Dan red je misschien die enkele boom, maar maak je de droogte, het echte probleem, juist groter.” Hoe zit het met de grote waterverbruikers? Ook zij hebben last  van de droogte. Uit 26 bronnen pompt bierbrouwer Grolsch zo’n 900 miljoen liter water per jaar. In 2015 lieten we een waterbeschikbaarheidsonderzoek uitvoeren”, zegt duurzaamheidsmanager Susan Ladrak. „Toen was er nog geen probleem.”  In droogtejaar 2018 kon ineens niet meer uit verschillende Twentse bronnen worden gepompt. De bouwerij deed opnieuw onderzoek. „Toen bleek dat we in toekomst niet hetzelfde kunnen blijven produceren als we geen actie ondernemen”, zegt Ladrak. Het bedrijf probeert het watergebruik efficiënter te maken, door het spoelwater te hergebruiken bijvoorbeeld. In 2021 was er 3,8 liter water nodig voor 1 liter bier. Dat moet omlaag. Ladrak noemt waterschaarste een „regionaal probleem”. De brouwerij begon met waterbedrijf Vitens en het waterschap een initiatief waarin zij met partijen als de LTO en de universiteit nadenken over de  regionale droogte en waterschaarste. Een beuk van zo’n 150 jaar oud. Foto Flip Franssen  Dick Eijlander, manager van een buiten- en binnenzwembad op de Veluwe, heeft minder zorgen. Bij hem loopt alles door de hittegolf „fantastisch!”. Zijn bad wordt gevuld met grondwater uit een bron op 80  meter diepte. De lokale natuurvereniging is minder blij: die denkt dat het oppompen invloed zou hebben op de waterstand van beken in de buurt en startte een onderzoek dat nog loopt.  „Wat moet ik dan, mijn bad sluiten?”, zegt Eijlander. „Wij hebben een vergunning voor het onttrekken van 35.000 kubieke meter water per jaar. Dan kan de gemeente niet zeggen: ‘dat mag niet meer’.”  Boomverzorger Paul van Otterloo denkt dat het voor echte oplossingen te laat is, zegt hij aan   een boterham naast zijn busje. „De enige oplossing? Klimaatverandering aanpakken. Ik snap dat dat groot klinkt”, zegt de boomverzorger. „Vijftig jaar geleden was het probleem nog een stukje kleiner. Maar toen hebben we er met zijn allen voor gekozen niks te doen.”||https://www.nrc.nl//nieuws/2022/08/12/de-bomen-groeiden-altijd-prima-tot-2022-a4138842
2022-08-12||Alles wordt duurder, dat vergroot de verschillen verder. Maar het ergste moet nog komen||Hongerstenen heten ze, de joekels van stenen die deze zomer door de lage waterstanden in Midden-Europa aan het rivieroppervlak verschijnen. Ze zijn  eeuwen geleden ingekerfd, niet alleen om te herinneren aan een droog jaar, maar ook om te waarschuwen voor nog meer leed: mislukte oogsten, hongersnood. „Als je mij ziet, huil dan”, staat op zo’n steen langs de Elbeoever.  Het zijn dagen waarin ook de economische berichten als onheilstijdingen lezen. Energieleveranciers merken dat een groeiend aantal klanten de rekeningen niet kan betalen. Stijgende supermarktprijzen kosten een gemiddeld gezin honderden euro’s per jaar extra. De inflatie lag in juli boven de 10 procent, voor het eerst sinds september 1975.  En ook hier geldt dat de ellende nog niet voorbij is. Nu al zijn de gevolgen voor velen voelbaar: aan de pomp, in het boodschappenmandje en voor wie een nieuw of variabel energiecontract heeft afgesloten. Maar het ergste moet nog komen. Veel Nederlanders moeten hun energiecontracten nog vernieuwen en de hogere prijzen sijpelen op steeds meer plekken door.  Het maakt de opdracht waarover de coalitie van Rutte IV zich de komende twee weken buigt belangrijk én penibel. Deze week kwamen de vier fractieleiders van VVD, CDA, D66 en ChristenUnie voor het eerst bijeen. Dat zullen ze tot 26 augustus nog vaak doen: dan moeten ze hun besluiten hebben genomen over de begroting voor 2023, die op Prinsjesdag naar buiten komt.  Wordt het een snelle noodgreep – of gaat het systeem op de schop?  De broekriem hoeft niet zo stevig aangehaald en er is ruimte voor herverdeling Tot nu toe greep het kabinet steeds naar tijdelijke maatregelen om de koopkracht van miljoenen Nederlanders te stutten. Deels was dat noodgedwongen: de meest ingrijpende veranderingen kunnen alleen op jaarbasis, per 1 januari, geregeld worden. In plaats daarvan verlaagde het kabinet de btw op energie en de benzine-accijnzen en kwam er een energietoeslag voor lage inkomens.  Maar de nood blijft hoog, ook na de 6,5 miljard euro die het kabinet er al voor uittrok. Nederlandse huishoudens staan in de top drie van Europa als gekeken wordt wie de hardste klappen in hun koopkracht moeten verteren door de energieprijzen, berekenden economen van het Internationaal Monetair Fonds (IMF). Dat raakt ook steeds meer middeninkomens.  Dus moet er iets gebeuren. Een nieuwe tijdelijke verlaging van de energiebelasting of de btw op energieverbruik liggen als ideeën op tafel. Maar wat als de problemen aanhouden? Dat is inmiddels geen doemdenken meer: de algemene verwachting onder banken en economen is dat de energierekening voor burgers en bedrijven ook in 2023 en 2024 heel hoog gaat uitpakken.  Daar kan zelfs een plottwist, zoals een onverwachts einde aan de oorlog in Oekraïne en een beëindiging van de boycot van Russische olie en gas, weinig aan veranderen. Want de Russische invasie versterkte een al langer gistende energiecrisis. Leveranciers hadden al moeite met het snelle herstel na de pandemie en kunnen de toegenomen vraag nog steeds niet aan.  Dat gat wordt bovendien niet snel gedicht. Groene energie is gewild, maar er is nog niet genoeg. Geld dat nu in olie en gas gestoken wordt is daardoor „gevangen tussen twee toekomstvisies”, stelde het Internationale Energieagentschap (IEA) voor de zomer vast. „Te veel voor een pad dat de opwarming van de aarde tot anderhalve graad moet beperken, maar te weinig om de vraag aan te kunnen zolang overheden [...] hun klimaatbeloften niet nakomen.” Het gevolg: een ongemakkelijke tussenfase waarin tegenstrijdige keuzes zich aandienen. Frituur je de aarde door meer naar fossiele brandstoffen te grijpen of laat je je bevolking in de kou staan? Dan liever het eerste, zo blijkt. Dus ziet de Franse regering zich gedwongen om extra in te zetten op fossiele brandstoffen, omdat er vanwege de (door klimaatverandering aangewakkerde) droogte niet voldoende koelwater is om de kerncentrales op volle kracht te laten draaien. En dus subsidiëren overheden vervuilende energie, zodat hun burgers niet kopje onder gaan.  Hoe lang nog? De coronacrisis rekte het begrip ‘tijdelijkheid’ bij beleidsmakers al flink op, met steeds weer nieuwe compensatie voor noodlijdende werkgevers, werknemers en zzp’ers. Daar is minister van Financiën Sigrid Kaag (D66) wel klaar mee nu de economie opnieuw ontregeld wordt, liet ze deze zomer weten. „Het continu willen of kunnen compenseren is gewoon niet mogelijk”, zei ze.  En net als corona is de energiecrisis geen grote gelijkmaker gebleken, maar legt ze diepere verschillen bloot. Neem de lagere btw en accijnzen. Daarvan bleken veelverdieners veel meer te profiteren dan lage inkomens: zij verbruiken meer energie.  Dat we collectief armer worden, zoals de afgelopen maanden klonk, is evenmin vanzelfsprekend. Bedrijven als Shell boeken juist recordwinsten en het Centraal Planbureau concludeerde tot zijn eigen verrassing dat er bij veel bedrijven meer ruimte is dan gedacht voor een verhoging van de lonen, zonder dat ze daardoor genoodzaakt zijn de prijzen te verhogen. „De broekriem hoeft niet zo stevig aangehaald en er is ruimte voor herverdeling”, concludeerde CPB-econoom Marcel Timmer.  Het verklaart waarom een groot deel van de Tweede Kamer, ook de coalitiepartijen, veel ziet in een solidariteitsheffing of meevallersbelasting. Het bekendste voorbeeld voor zo’n windfall tax is nu het Verenigd Koninkrijk, dat haar onlangs invoerde en hoopt 6 miljard euro aan extra belastinginkomsten op te halen bij oliegiganten als Shell en BP.  Het is de vraag of een vergelijkbare belasting aan deze kant van het Kanaal veel oplevert: de grootste olie- en gasreus in Nederland is de NAM, dat al veel geld kwijt is aan aardbevingscompensatie. Maar een veel bredere belasting op megawinsten zou wel eens veel meer kunnen opleveren, kwam naar voren uit een analyse van het Instituut voor Publieke Economie, een denktank bestaande uit ex-ambtenaren van Financiën.  En op de valreep voor het zomerreces verscheen een groot vermogensonderzoek onder leiding van topambtenaar Laura van Geest, waaruit bleek dat de overheid grote vermogens sterk bevoordeelt. Dat rapport hield een vergelijkbaar pleidooi: als vermogens zwaarder belast worden, kan de belasting op arbeid omlaag. Dat zou veel Nederlanders meer helpen dan een lagere btw.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/12/alles-wordt-duurder-dat-vergroot-de-verschillen-verder-a4138849
2022-08-12||‘Ik heb geen plannen voor de rest van mijn leven’||Els: „Mijn dag begint om 5 uur, ik ben echt een ochtendmens. Ik wil zoveel mogelijk uren van de dag benutten. Ik neem eerst de post door, dan ga ik wandelen met de hond. Ik heb twee betaalde parttime banen: ik ben taxichauffeur in het leerlingenvervoer en ik werk voor omroep ML5, in de regio Roermond, Maasgouw en Leudal. Ik ben daar verantwoordelijk voor de tv-programmering en soms presenteer ik een radioprogramma. Om 7 uur is mijn eerste taxirit, dan breng ik leerlingen naar school. In de taxi bedenk ik van alles: privédingen, items voor de omroep, bij mij loopt alles door elkaar, ik ben niet zo gestructureerd. De taxi geeft structuur aan mijn leven, het omroepwerk gaat continu door. Het is een beetje een verslaving om met nieuws bezig te zijn. Onlangs heb ik voor het eerst in drie jaar op zondag niet voor de omroep gewerkt. „Als ik weer thuis ben, bel ik een beetje rond voor de omroep. Tussen twee en vijf ’s middags heb ik weer taxiritten voor scholen. Dat doe ik vijf dagen per week en in het weekend werk ik meestal ook. Ik eet ’s avonds een snelle maar gezonde maaltijd, daar besteed ik weinig aandacht aan. Daarna gaat de tv aan, dat vind ik heerlijk. Intussen lees ik een boek en luister ik naar de radio. Ik pik op wat ik interessant vind. Ik sluit de dag steevast af met Met het Oog op Morgen op NPO Radio 1. En als ik ’s nachts wakker lig, dan luister ik naar een podcast. Dat ik zo veel dingen beluister, heeft ook te maken met het feit dat ik tinnitus heb. Als het stil is om me heen, krijgt dat oorsuizen de overhand. En dat terwijl ik eigenlijk een stiltemens ben, al zou je dat niet zeggen. „Voor een sociaal leven heb ik weinig tijd. Ik kom genoeg mensen tegen in de taxi en in mijn omroepwerk. Vrienden bel ik af en toe en ik zie ze ongeveer eens per maand. Vroeger was ik een theaterdier, maar daar heb ik het nu te druk voor. Films kijk ik thuis, lekker in mijn eigen bubbel. De wandelingen met mijn labrador zijn mijn zenmomenten. Dan probeer ik alles uit te zetten.” Els Bruijnen (62) volgde een lerarenopleiding Nederlands en Frans en deed de vertalersopleiding Frans. Ze werkte als au pair in Frankrijk en woonde daar in totaal zo’n tien jaar. Ze werkte onder meer bij de ANWB. Sinds ze terug is in Nederland, woont ze samen met haar hond in het Limburgse Neer en is ze parttime taxichauffeur en parttime medewerker van de lokale omroep ML5. Els heeft een -modaal inkomen. „Ik ben opgegroeid op een boerderij in Limburg, in een fijn en sociaal gezin, maar dacht wel: de wereld heeft meer te bieden. En dat wilde ik ervaren. Ik ging als au pair naar Frankrijk en werkte in de horeca in Zwitserland. Terug in Nederland deed ik de lerarenopleiding Nederlands en Frans, daarna de vertalersopleiding Frans. Vervolgens heb ik twintig jaar bij de ANWB in Den Haag gewerkt en een aantal zomers bij de alarmcentrale in Lyon. Daarna ging ik allerlei freelanceprojecten doen: bedrijfsverhuizingen, marketing, directiesecretariaten enzovoort. In die tijd had ik een goed inkomen. Ik heb ook een paar erfenissen gekregen, zo kon ik een huis kopen in Amsterdam. Daarna heb ik nog twee keer een huis gekocht en weer verkocht. Dankzij dat geld had ik geen financiële zorgen. „In 2005 ben ik weer naar Frankrijk vertrokken. Ik had genoeg van Amsterdam. Toen ik een film zag over boeren in Frankrijk, greep die sfeer mij aan. Dat wilde ik ook. Ik ben daar toen gaan werken in een bed and breakfast. Ik dacht dat ik er altijd zou blijven, maar omdat ik er bijna niks verdiende, ben ik toch verder gaan kijken. Daarna ben ik de pr gaan doen voor een kasteel in de Dordogne, ben ik beheerder geweest van verschillende campings en deed ik chaletbeheer in wintersportgebieden. Alles bij elkaar heb ik zo’n tien jaar in Frankrijk gewoond.” „In 2012 ben ik teruggegaan naar Nederland om voor mijn moeder te zorgen. Werk was toen moeilijk te vinden. Ik kon aan de slag als thuishulp, haalde mijn chauffeursdiploma voor taxivervoer, werkte achter de kassa van een tankstation, als actrice in een museum en in een outlet. Maar ik had veel moeite met weer in Nederland wonen. Frankrijk paste me als een jas, ik vond het heerlijk om elke dag Frans te spreken, ik vond de beschaving fijn, er zit vrolijkheid in de Fransen, ze kunnen zo lekker genieten! Dat mis ik in Nederland. „Ik ben veel nieuwe dingen begonnen in mijn leven. Die kick heb ik nodig. Ik zoek avontuur, wil dingen ervaren en leren. Ik heb me bewust nooit gebonden, een relatie past niet in mijn leven. Als ik wil praten, bel ik wel iemand. Door alle ervaringen en indrukken in mijn leven heb ik altijd iets om over na te denken. „Mijn doel is dat ik aan het einde van mijn leven kan zeggen dat ik alles heb gedaan wat ik wilde. Maar dat heb ik nu al bereikt, dus mijn leven is op mijn 62ste al geslaagd. Ik doe nu dingen die ik leuk vind en waarmee ik wat verdien. Ik leef eenvoudig. Ik huur een oude pastorie in Neer, een heel spirituele plek waar het licht prachtig door de glas-in-loodramen valt, en die ik heb ingericht met een samenraapsel van spullen. Ik heb geen plannen voor de rest van mijn leven. Als me vandaag of morgen iets invalt, ga ik dat doen. Ik vind het leuk om niet te weten wat er nog gaat gebeuren. Je moet je een beetje laten verrassen.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Wonen Els woont in de voormalige pastorie in het Limburgse dorp Neer. Vervoer Ze doet veel met de auto en te voet. „Ik woon in een dorp en moet voor mijn omroepwerk veel naar andere dorpen, dan is het openbaar vervoer niet handig. En in de auto kan ik makkelijk spullen zoals een camera meenemen.” Huisdier Een blonde labrador. „Hij is mijn spiegel. Door zijn blik laat hij me zien dat ik het soms wat rustiger aan moet doen. Hij kan heel wild zijn, maar ook de rust zelve. Vertoont onaangepast gedrag, maar kan ook goed luisteren. We lijken op elkaar.” Sport Els heeft een personal trainer naar wie ze om de veertien dagen toe gaat. Ook gaat ze één keer per week naar de sportschool, „om gezond oud te worden”. Sparen „Nee. Wat ik overhoud, zet ik op mijn spaarrekening, maar niet met een speciaal doel.”  Laatste grote uitgave Een auto. „Ik heb mijn fourwheeldrive ingeruild voor een kleine auto. Die fourwheeldrive had ik nog uit Frankrijk, daar had ik ’m nodig in de bergen.” 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/12/ik-heb-geen-plannen-voor-de-rest-van-mijn-leven-a4138833
2022-08-12||Man in Montenegro schiet elf mensen dood na &#8216;familieconflict&#8217;||Een man in Montenegro heeft vrijdag elf mensen doodgeschoten in de Montenegrijnse stad Cetinje. Zes mensen raakten gewond bij de schietpartij, meldt de staatsnieuwsomroep RTCG op basis van de lokale politie. De schutter werd later in een vuurgevecht door de politie gedood. Getuigen vertelden aan de nieuwszender dat de man willekeurig het vuur had geopend op voorbijgangers op straat en ook op kinderen schoot. De schutter zou tekeer zijn gegaan „na een familieconflict”. Meer details over wat de man bewoog tot zijn gruweldaad zijn nog niet bekendgemaakt. Wel heeft de politie bevestigd dat er zich een politieagent bevindt onder de gewonden. Alle zes gewonden zijn naar ziekenhuizen gebracht. Van hen hebben er zeker drie „zeer ernstig” letsel opgelopen.  De Montenegrijnse premier Dritan Abazovic schreef op zijn Telegram-kanaal dat dit een „ongekende tragedie” is in Cetinje, een stad 36 kilometer ten westen van de hoofdstad Podgorica van het Balkanland. Hij riep de natie op mee te leven met „de families van de onschuldige slachtoffers van Cetinje.” Het ministerie van Binnenlandse Zaken van Montenegro zei dat er vrijdagavond een persconferentie zal zijn over de schietpartij.||https://www.nrc.nl//nieuws/2022/08/12/man-in-montenegro-schiet-elf-mensen-dood-na-familieconflict-a4138839
2022-08-12||‘Het verhaal van kolonialisme, hebben we dat als Nederlanders ooit openlijk besproken?’||Black queer activist, choreograaf en danser Naomie Pieter heeft een zware tijd achter de rug. Ze vertelt het in de auto van Rotterdam naar hotel Villa Augustus in Dordrecht. Haar vader is net overleden op Curaçao. Een paar maanden eerder was ze met hem naar het Caribische eiland vertrokken omdat hij daar wilde sterven. Zij zat de laatste weken van zijn leven naast hem en hield zijn hand vast toen hij stierf. Tijdens de laatste adem reciteerde haar moeder psalm 23, per telefoon uit Nederland. De relatie met haar vader was ingewikkeld, zegt ze. Zo intens als de laatste weken was hun contact nooit eerder. Haar vader kwam af en toe langs in de Haagse Spoorwijk en Schilderswijk waar ze als kind met haar moeder woonde. Hij leefde een leven waar drugshandel onderdeel van was – hij zat daardoor regelmatig vast. En hij was niet de enige in de buurt. Naomie Pieter heeft er nooit iets van moeten hebben. „Ik ben opgegroeid met het stereotype van de Antilliaanse jongeren die bolletjes slikken, maar ik ben dat helemaal niet.” Op het zonnige terras van hotel Villa Augustus  is de sfeer tussen Naomie Pieter (1990) en acteur Nasrdin Dchar (1978) meteen goed. Dchar heeft onlangs zijn haar blond geverfd en dat bevalt hem. „Ik ga voorlopig toch niet meer het toneel op, het kan best.” De bekende acteur kreeg wel wat commentaar uit de Marokkaans-Nederlandse gemeenschap op die tijdelijke blondering. „Ik ben ook weleens kaal geweest voor een rol, dan hoor je niks. Nu zijn er toch weer een paar mensen die vragen of ik soms gay ben geworden! Een of ander minigroepje denkt voor mij te moeten bepalen hoe ik leef. ‘Zoiets doen wij niet’.” Pieter valt hem bij. „Wie is dan die ‘wij’? Ik denk: dit is allemaal projectie, van lui die dat misschien ook hun haar willen verven, maar dat niet durven.” Het eerste thema van de avond is gezet: vrijheid, voor iedereen. Laat elkaar toch met rust. Dchar vertelt dat hij een aantal jaar geleden een foto van zijn kerstboom op Twitter zette. Nou dat heeft-ie geweten als moslim. „Ik vind het gewoon een heel toffe periode, Kerst. In Marokko en Dubai zie je dan overal kerstbomen. Maar hier moesten allerlei geloofsgenoten mij op soms heel onaangename manier vertellen dat dat als moslim niet kon.” Dchar kreeg via privéberichtjes wel veel foto’s van moslims van een boom. „Zo van: wij hebben er óók een.”  Pieter vertelt dat ze laatst op straat werd aangesproken door een man. „Jij bent toch die Pieter, van die Black Lives Matter? Misschien… En toen begon die man te vertellen dat hij racist was, en geen baan kon krijgen. Hij ging vaak met zijn vrienden snuiven en dan maakten ze plannen om mij en anderen aan te vallen. Dat vertelde hij allemaal. Maar nu hij zo met me sprak vond hij me toch wel chill, zei-ie. Maar de vorige keer dat-ie me zag, had hij me aan willen vallen, bekende hij. ‘Nu niet hoor’. Vind je het gek dat ik soms paranoïde ben?” „Heb je een schild”, vraagt Dchar.  Pieter: „Mijn voorouders zijn mijn schild. Die hebben zo veel moeten doorstaan en overleven. En die lopen altijd met me mee.” Nasrdin Dchar Foto Daniel Niessen
 We komen op een wat minder plezierig aspect van het leven van bekende Nederlanders: de juicechannels, de online roddelbladen. Zowel Pieter als Dchar had aanvankelijk  bedenkingen om voor iedereen zicht- en hoorbaar op het terras te praten. De zwoele avond geeft de doorslag: we blijven op het terras. Het is altijd oppassen, vertelt Dchar. „Voor je het weet sta je in compromitterende houding op een foto. Een hand op de schouder van een vrouw kan al fataal zijn.” Hij houdt, zegt hij, daarom bij elke foto die er van hem gemaakt wordt, de handen op de rug.  Dchar begint over Pieters tatoeages: „Wat staat daar op je hand? Ik vind het zo interessant om iets op je lichaam te zetten!” Pieter balt twee vuisten en er verschijnt VRIJHEID op haar vingers. „Daar draait voor mij alles om.” En dat, in je hals? „My rules. Zwarte lichamen zijn zó lang gekoloniseerd en  in bezit genomen door slavernij. Dat is nu afgelopen. Daarom zeg ik: dit is mijn lichaam. My body, my rules.”  Er is meer. Pieter stroopt haar mouw op: „Kijk: hier staat Reset, met een knop erbij. Om me eraan te herinneren dat je altijd opnieuw kan beginnen.” Ze vertelt hoe ze als jonge danser chronische pijn kreeg in haar knie. Door een gerenommeerde ‘dansdokter’ werd ze aan haar voet geopereerd. De voet werd stijver en de pijn bleef. Pieter moest stoppen met haar dansopleiding. Het was een drama. Dchar schudt zijn hoofd: „Zo heftig! Je droom wordt je ontnomen!” Hij legde ooit zelf een lange weg af naar het acteursvak, na een afwijzing van de toneelschool. „Wist je dat ik afgestudeerd bedrijfseconoom ben? Ik heb het vak geleerd in kleine theatergroepen. Spelend op plekken waar de spijkers uit het toneel omhoogkomen. Slecht betaald. Dat was een struggle, vol twijfel aan mezelf. Er waren genoeg mensen die er toen zijn uitgestapt. Maar ik wilde het theater in. Ik moest doorzetten. Ik volgde mijn hart. Daar heb ik veel van geleerd.”  Pieter maakt haar verhaal af. „Zes jaar gingen aan mij voorbij, altijd pijn in mijn knie. Toen ging ik naar een andere dokter. Die zei: wat hebben die lui met je gedaan! Dit kan je oplossen met fysiotherapie. En zo was het. „Dát moment bij die dokter was een totaal gevoel van reset! Toen heb ik die tattoo laten zetten. Ik ben in control! Daarna ben ik ook een andere dansopleiding gaan doen, al is door die ene operatie mijn voet nooit meer de oude geworden.” Bij de dansdokter die haar opereerde kreeg Pieter met haar nieuwe diagnose nul op rekest. „Er was hooguit niet goed gecommuniceerd, zeiden ze.” En zo ligt het tweede thema van de avond op tafel. Incasseringsvermogen én kracht om door te gaan. Pieter: „Wat mij overkwam op mijn achttiende wens je je ergste vijanden niet toe. Het was het einde van de reis. Alles in mijn leven draaide om dans. Mijn eten, mijn kleding, mijn vrienden. Wat moest ik doen? Maar ik zal je zeggen: ik ben blij dat ik door dat proces ben gegaan. Ik ben andere talenten gaan ontwikkelen, ik heb mijn drive in lesgeven gestoken. Ik ben zelfs marketing en evenementen gaan studeren. Belachelijk idee, dacht ik. Maar kijk wat ik nu al jaren doe: demonstraties en evenementen organiseren. Actie voeren!” Wat vinden ze zo aantrekkelijk aan het podium, willen we weten. Dchar: „Verhalen verzinnen, een andere wereld creëren, de wereld groter maken, dat doe ik van kinds af aan. En dan gaat het erom dat je iemand mééneemt in je verhaal, in je spel, in de fantasie. Al is het maar één persoon. Dat is je doel. In het begin speelde ik veel op scholen met kinderen met een migratieachtergrond. Ik speel mijn rol en vertel mijn verhaal en sommige jongeren denken: ‘dus acteur kan ik ook worden’. „De laatste jaren laat ik met mijn solovoorstellingen over mijn familie en over de liefde meer mezelf zien op toneel. Zo waarachtig mogelijk: ik ben Nasrdin Dchar en ik vertel jou  dat je te maken krijgt met zaken die pijn doen, die niet eerlijk zijn. Dankzij mijn vak kan ik mensen de ogen daarvoor openen. Dat wil ik zó graag! Ik doe dat met mijn persoonlijke verhaal. Over hoe mijn ouders hiernaartoe kwamen en hun weg zochten, hoe ik trouwde met een niet-Marokkaanse vrouw. De voorstelling over mijn vader had ook een thema: ‘Ik wil niet in een land leven waarin mijn kind wordt gezien als lid van een groep die het voor iedereen verpest’. Als je alléén die zin uitspreekt, dan worden mensen boos. Maar door het verhaal eromheen gaan mensen nadenken: waarom voelt die man zich zo? ‘Waarom heb ik daar nooit eerder bij stilgestaan?’”  Mensen een andere bril opzetten. Dat werkt, zegt Dchar. „Aan het einde van een voorstelling komt een hoogzwangere vrouw naar me toe en zegt: dit moet mijn vader zien. Ik krijg nog kippenvel als ik er aan denk. Een paar maanden later zie ik haar weer, mét vader en moeder. En na afloop hoor ik dat hij normaal gesproken PVV stemt, maar dat hij na de voorstelling een Ieder1-shirt wilde! Van mijn Ieder1-beweging uit 2016, waarmee we wilden laten zien dat we sámen Nederland moeten maken, zonder al die onderverdeling en angsten voor elkaar. Met een voorstelling kan ik het wereldbeeld van mensen veranderen! Een hart raken!” Pieter zit te knikken. „Ik heb niet zoveel grote stukken gedaan als jij. Maar ik voel wat je zegt. Al bereik je maar één persoon die van gedachten verandert. Laatst heb ik een performance gemaakt over woorden. Toeschouwers schreven woorden voor de gemeenschap op papier dat in water kon worden opgelost:  liefde, kracht, moed, dat soort woorden. Uiteindelijk maakten we daar samen een toverdrank van: sweet watra. Mensen kregen het mee in een flesje. Als ze later kracht nodig hadden, gebruikten ze dat water als parfum. Mensen moesten huilen. Er was echt verbinding!”  Na acties krijgt Pieter regelmatig berichtjes: ‘Ja, ik ben zo’n witte man waar je over sprak op de Pride. Na jouw speech ben ik er anders over gaan denken. Ga zo door!’  „Op Curaçao zijn we begonnen met maandelijkse danslessen voor lhbti’ers. Ik kreeg net een berichtje van een moeder met een dochter van acht. ‘Ze voelt dat ze anders is, mag ik haar meenemen naar de lessen? Ik wil haar laten zien dat er meer mensen zijn die van haar houden zoals ze is.’ Wow! Die ene persoon, dat is al genoeg.  „Weet je, ik demonstreer allang niet meer voor mezelf. Die shit gebeurt gewoon, wie gaat mij er nu nog van redden? Geen etnisch profileren meer, dat zou fijn zijn! Maar goed… Ik demonstreer voor de toekomst, voor mijn neefjes en nichtjes en mijn kinderen, als ik ze ooit mag krijgen. Ik wil dat zij wel in veiligheid kunnen opgroeien.” En  in het leven van alledag, vragen wij, reageer je dan ook als één persoon iets onaardigs zegt over een hele bevolkingsgroep? Pieter schudt nee. „Pick your battles. Persoonlijke gesprekken en systeemverandering zijn allebei nodig. Maar ik laat me niet uitlokken. Ik zal ook niet per se de mening van die ene man veranderen door op hem te reageren. Maar ik ben ook niet altijd aardig. Kijk maar naar interviews op tv met mij. Dan sta ik te spitten, niks te verbloemen haha. Ik voel emotie als ik vertel over de micro-agressie die ik dagelijks meemaak, alleen maar omdat ik zwart ben, omdat ik vrouw ben, omdat ik queer ben. Ik hoop dat wij als samenleving ruimte kunnen maken voor elkaars pijn. Dat is samenleven! Dan kunnen we het verwerken. Maar vaak zegt de maatschappij: houd je bek, het bestaat niet! Dan is er geen space en daar worden mensen van kleur letterlijk ziek van.” Nasrdin nadenkend: „Ik vind dat ik me altijd moet uitspreken als je iets hoort waarvan je denkt: dit kan echt niet. Maar dat is heel lastig. Je kan niet aarzelen want dan bent je te laat. En wát zeg je? En wil jij daar, op dat moment, degene zijn die het feestje verpest? En hoe verweer je je tegen het argument: het was een grapje!?” Hij vertelt een voorval in IJmuiden waar hij voor een voorstelling met zijn technicus ging eten in een visrestaurant. „De ober vroeg of ik van de tv was. ‘Ja, dat kan’, zei ik. ‘In ieder geval niet van Opsporing Verzocht’, zei hij. Mijn technicus en ik waren flabbergasted. Ik wist niet wat ik moest zeggen, ik lachte het weg. Later die avond heb ik er een tweet aan gewijd. Die werd in reacties zo uitgelegd dat het niet meer om die situatie ging, maar om mij. Ik zou me in de slachtofferrol plaatsen om meer kaarten te verkopen of om ergens aan te schuiven. In de voorstelling ADEM, over corona en racisme, gaat het er ook over hoe moeilijk het is om je uit te spreken.” Gelukkig is er wel iets meer ruimte gekomen, vervolgt Pieter. „Keti-Koti, 1 juli, wordt misschien een officiële vrije dag. Dat symbool is zo belangrijk.” Op Black Lives Matter-demonstraties verschijnen nu minder mensen dan in 2020, vertelt ze. En ja de gesprekken erover zijn minder heftig, „maar het heeft veel teweeggebracht! Je kan nu makkelijker over racisme praten, zonder dat iedereen roept ‘waar heb je het over?’.”  Hoe moeilijk is het? Je even verplaatsen in de ander   Nasrdin Dchar  Dchar: „Hoe moeilijk is het? Je even verplaatsen in de ander. En dan niet gelijk zeggen dat de ander zich eerst maar eens in jou  moet verplaatsen.” Pieter: „Juist juist! Altijd maar die eenzijdige aanpassing. Stel je voor dat je uit een hele geschiedenis komt waarin je de baas bent geweest. En dan komen die onderdanige lui die altijd voor je hebben gewerkt ineens tegen je zeggen: we gaan het anders doen. Woooooh! Dat verhaal van kolonialisme, hebben wij Nederlanders dat ooit echt openlijk besproken? Dat dat niet oké was? Nee! Het heet zelfs de Gouden Eeuw.” Dchar, met een stemmetje: „Nou en? Wat heb ik daarmee te maken? Vijf generaties geleden man! Daar kan ik toch niets aan doen?” Pieter, doet mee: „Neeeee, maar het zegt wel iets over je huidige vooroordelen, mannetje!” Dchar, als zichzelf: „Je kan er wel wat aan doen. Gewoon eens luisteren.” Nederland  is óók mijn land, ik ben hier geboren   Naomie Pieter  Pieter: „Daar gaat het om. Hoe gaan we verder? Je kan ons onmogelijk negeren,  want Nederland is óók mijn land, ik ben hier geboren. Ik hoor er ook bij. Niemand kan mij vertellen: ga maar terug. We moet het met elkaar doen, er moet ruimte zijn voor iedereen. En als die ruimte er niet is, moeten we die maken. En als die ruimte niet wordt gemaakt…” Dchar valt in: „… dan moeten we die pakken!” Pieter: „Grijpen!” Dchar: „Die ruimte heb ik gevonden in het theater, waar duizenden mensen komen kijken. En het komt ook op televisie. Dat mijn verhaal en de verhalen van mijn ouders en hun generatie ook onderdeel moeten zijn van het Nederlandse DNA.” Pieter knipt enthousiast met haar vingers. „Yeeeeeh, zuiver, zuiver, precies dit!” Dchar: „En zolang ik nog steeds hoor: ‘Ooooh, daar heb ik eigenlijk nog nooit bij stilgestaan’, is er nog een lange weg te gaan.” Pieter: „Juist, juist.” Dchar: „Ik ben Nederlands, ik ben Marokkaans, ik ben islamitisch, ik ben vader, ik ben een zoon, ik ben een acteur. Ál die dingen vormen mijn identiteit. Ik wil niet alleen maar de Marokkaan zijn, ik wil niet alleen maar de moslim zijn. Ik wil dat allemaal mogen zijn. Daar strijd ik voor.” Pieter: „Neem die zwarte identiteit. Wat is dat? Dat is helemaal geen homogene groep. Binnen mijn gemeenschappen, mijn Nederlandse gemeenschap én mijn Caribische gemeenschap, besta ik niet. In de Caribische gemeenschap ben je hetero, getrouwd en misschien zelfs conservatief. In de Nederlandse gemeenschap  is homo-zijn juist hartstikke normaal en dan krijg je te horen: je hebt rainbowglitters, waarom heb je het dan nog over je culturele achtergrond? Racisme, waar heb je het over? Dit is de Pride! „Waar kan ik volledig zijn zonder na te moeten denken of ik wel iets kan zeggen over mijn gay-zijn of over mijn zwart-zijn? Ik strijd niet voor één zwarte identiteit. Ik strijd voor de complexiteit van het zwart zijn. Dat ik als mens besta, met al mijn complexe identiteiten.” Als het eten op tafel komt, zeebaars en zwaardvis, brengt Dchar het gesprek op hun jeugd. Hij vertelt hoe hijzelf opgroeide in een Brabants dorp, als een van de weinige Marokkaanse Nederlanders. „Wij waren gast, we pasten ons aan, wij waren nederig. Ook al omdat mijn ouders toen nog dachten dat ze terug zouden gaan. Hoe was dat bij jou, Naomie?” Pieter: „Hell no! In mijn Haagse Schilderswijk had iedereen een migratieachtergrond. In mijn klas zaten twee witte meisjes, twéé! Nederlands sprak ik alleen op school, verder weigerde ik dat. Op straat sprak ik Papiaments. Je dacht niet eens aan racisme. De verschillen waren tussen arm en rijk. Dat veranderde toen ik op mijn dertiende van huis wegliep…” Dchar: „Op je dértiende? Woooh.” Pieter: „…en toen kwam ik bij een tante in Nieuw-Vennep, in de Haarlemmermeer, een heel andere omgeving. Ik heb daar op school een jongen voor zijn bek gestoten omdat die zei: ga terug naar je eigen land. De volgende dag zat hij met een grote bult en een kras in zijn gezicht in de klas. Wat is er gebeurd, vroeg de leraar. ‘Ik ben in de bosjes gevallen’, zei-ie. Haha, iedereen wist wat er gebeurd was. Hij heeft me nooit meer durven aankijken.” Dchar, somber: „‘Ga terug’, die zin hoor ik nog steeds. Ga terug naar die zandbak. Toen ik negen was, zag ik hoe mijn vader de poort van de schuur schoonmaakte. Iemand had erop gekalkt: ‘Vieze stinkturken ga terug naar je eigen land’. Ik ben opgegroeid met het idee dat ik moet laten zien dat ik een goeie ben.” Naomie Pieter Foto Daniel Niessen Hij vertelt dat hij weleens wanhoopt. „Ik moet hoop houden voor mijn kinderen. Maar al die strijd voor inclusiviteit wordt vrijwel helemaal door mensen van kleur gevoerd. Mijn witte vrienden kijken toe. Terwijl er zoveel onwaarheden worden verkondigd, ook in de Tweede Kamer. Zoveel groepen gaan lekker op verdeeldheid. Die polarisatie treft het eerst de  minderheden. Kijk naar die boeren, die gaan demonstreren bij het aanmeldcentrum in Ter Apel, waar nota bene vluchtelingen komen die álles hebben moet achterlaten. Woorden als omvolking zijn heel gewoon worden. Er zijn veel te weinig tegenkrachten.” Dchar vertelt dat hij daarom al een paar jaar geleden van Twitter is gegaan, na zeven jaar. „Ik dacht ik daar ook mensen kon bereiken, maar al die negativiteit vloog me naar de keel. Al vond ik het ook slap van mezelf: een echte strijder geeft niet op.” Pieter antwoordt monter dat ook zij ooit op Twitter ging.  „Maar na een paar uur werd ik al uitgescholden. Ik ben nooit meer teruggegaan.” Ze vertelt hoe ze aanvankelijk maar door en door streed. Ze vond dat ze moest strijden en vechten. Ook omdat anderen dat verwachten en naar haar keken. „Ik zat in een bar, en dacht: mag ik hier wel zitten om een biertje te drinken? Hoeveel kost het? Is deze ruimte wel oké? Hoe blijf ik scherp? Wat is mijn volgende actie?  Ik kan niet rusten! Zolang racisme niet slaapt, kan ik niet slapen… Ik stond altijd aan.” Tot ze zich realiseerde hoezeer het ten koste van haarzelf ging. „Toen dacht ik: Hell no! Ik weiger er zelf aan kapot te gaan. Je moet ook rust nemen, je wonden likken en opladen.” Dat inzicht kreeg ze door de ideeën van schrijfster en activiste Adrienne Maree Brown die de term pleasure activism muntte. Het idee dat activisme ook en vooral voor plezier kan zorgen. Dat zorgde voor verandering. „Ik kon activist zijn, maar ook champagne drinken of dromen of dansen. Ik besefte: het echte verzet is joy. Rust.” Dchar: „Wow, dit kende ik niet. Maar nu je het zo uitlegt, zie ik: mijn pleasure activism is het theater.”  Naomie Pieter (1990) is choreograaf  en actievoerder. Ze kreeg onlangs in Londen de internationale Attitude Pride Icon Award.  Nasrdin Dchar (1978) is acteur. In 2011 kreeg hij een Gouden Kalf voor zijn rol in de film Rabat. Hij speelt in  Mocro Maffia en in theaterproducties als ‘Ja!’ en ‘Adem’. Dit is de vierde aflevering van een reeks zomeravondgesprekken. Twee aan elkaar gewaagde gasten eten met NRC-redacteuren.  Volgende week: schrijfster en activist Milou Deelen en schrijfster en columnist Elma Drayer  Foto’s Daniel Niessen. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/12/je-kan-ons-onmogelijk-negeren-a4138754
2022-08-12||Bedrijven én burgers  worden mondiger, merkt  de omgevingsdienst||Op de een-na-bovenste verdieping van het gebouw van omgevingsdienst DCMR, in de meldkamer, heeft Casparus Hensen met zijn team een weids uitzicht over de Rotterdamse haven. Ze kunnen er de Shell-raffinaderij van Pernis zien. Schepen die voorbijtrekken over de Maas. In de verte nóg meer raffinaderijen en andere chemische fabrieken. „Daar gaat een dieselwolkje van een schip, volgens mij”, zegt Hensen terwijl hij in de verte wijst. Hensen en zijn team houden het hele gebied vooral op hypermoderne wijze in de gaten. In de meldkamer hangen schermen die de windrichting aangeven. Andere schermen tonen het ‘neuzennetwerk’: honderden meetlocaties door het hele havengebied die de samenstelling van de lucht bijhouden.  Toch staat in een hoek van de meldkamer nog een oude verrekijker. Want soms betekent toezicht letterlijk zicht houden op wat er gebeurt. Als er bijvoorbeeld brand uitbreekt bij Shell in Pernis, kun je de vlam zien door het raam – dat is soms toch een snelle manier van bevestiging. Hensen: „Voor de meldkamer is dat uitzicht altijd heel heilig geweest.”  De meldkamer – uitgerust met noodaggregaat voor als de stroom uitvalt – is het zenuwcentrum van omgevingsdienst DCMR, afkorting van Dienst Centraal Milieubeheer Rijnmond. Vanuit het gebouw naast station Schiedam Centrum wordt dag en nacht de haven van Rotterdam in de gaten gehouden. Hier komen de telefoontjes binnen van burgers uit de ‘enclavedorpen’ tussen de industrie, zoals Vlaardingen, Pernis en Rozenburg, die last hebben van lawaai van een schip dat stationair draait. Of die iets ruiken wat ze niet herkennen.  DCMR, de grootste van de 29 omgevingsdiensten, houdt toezicht op het grootste bedrijventerrein van Nederland: de Rotterdamse haven, thuisbasis van bedrijven als Shell, Esso, Damen, BP en Vopak. Meer dan honderd van de vierhonderd Nederlandse bedrijven die met gevaarlijke stoffen werken, zitten op dit terrein. Daarnaast controleert de dienst tienduizenden kleine ondernemers – van restaurants tot garagehouders – in de regio Rotterdam, én de zware industrie van Zeeland. Naar de meldkamer bellen óók Rotterdammers vanwege overlast van een horecabedrijf dat nét wat langer open is dan toegestaan, of een klein metaalbedrijfje dat luidruchtig is.  Burgers zijn kritischer gaan kijken naar fabrieken, waar omwonenden lang niet meer altijd massaal werken Het is een megaklus. DCMR heeft er 568 mensen voor: van inspecteurs en juristen tot  chemisch technologen en vergunningverleners. Zij spreken chemische opslagbedrijven erop aan als die onderhoud niet tijdig uitvoeren (Emerald Kalama, eind juli), procederen tegen opslagbedrijven wanneer er te veel stof wegwaait van een kolenopslagterrein (EMO, mei), en kijken of afvalverwerkers zich wel aan de vergunning houden (Van Leeuwen, april) wanneer er grote stofwolken vrijkomen bij het bewerken van schrootstaal. Tegelijkertijd is DCMR het aanspreekpunt voor burgers die overlast ervaren.  De dienst opereert midden in het spanningsveld tussen burgers en industrie. Een spanningsveld dat verhardt. De dienst merkt dat burgers mondiger worden. Actiever. Ze trekken zelf hun conclusies over fabrieken en overlast op basis van dingen die ze lezen op het internet. Ze zijn ook kritischer gaan kijken naar fabrieken, waar omwonenden lang niet meer altijd massaal werken.  Aan de andere kant zijn ook bedrijven steeds assertiever en schakelen ze vaker advocaten in om bezwaar te maken tegen overtredingen die DCMR vaststelt.  NRC liep een paar dagen mee bij DCMR – in de meldkamer, tijdens een inspectie – en sprak daarnaast meerdere werknemers van de omgevingsdienst. Om te zien hoe de dienst toezicht houdt op industrie en bedrijfsleven, maar ook hoe de verhouding tussen industrie en maatschappij verandert. Paul de Vreij is kwijt. De inspecteur van DCMR is tijdens een inspectie bij Alco Energy een gigantische fabrieksinstallatie – een kluwen van buizen – opgeklommen langs een kleine ladder, en hij komt maar niet terug. Een vrouwelijke collega-inspecteur   grapt tegen Eric Kok, veiligheidsdirecteur bij Alco: „Is hij alle leidingen aan het inspecteren of zo?”  Zo ver is De Vreij niet gegaan, maar hij heeft wel heel uitgebreid rondgekeken.  De Vreij heeft een paar ‘veiligheidsafsluiters’ van drukvaten gecontroleerd. De inspecteur twijfelt of de afsluiters in orde zijn. Inspecteur De Vreij is met twee collega’s diep in de haven op bezoek bij een bio-ethanolfabriek van Alco voor een periodieke inspectie. Het is een typische inspectie: hij is aangekondigd, maar Alco weet van tevoren niet precies wat DCMR wil bekijken of bespreken. Dat betreft nooit de hele fabriek; dat is simpelweg onmogelijk, het gaat altijd om een steekproef. Vooraf hebben de inspecteurs al tekeningen van de fabriek bekeken, die ze bij Alco hebben opgevraagd.  De inspectie is om negen uur begonnen.  Als eerste onderdeel hebben de inspecteurs buiten uitgebreid de installaties bestudeerd. Daarna is veiligheidsdirecteur van Alco Eric Kok binnen doorgezaagd over specifieke keuringen en kalibraties van de meetinstallatie op de gasturbine. Zijn die allemaal uitgevoerd? Kon hij dat laten zien? Kok opende Excelbestand na Excelbestand om de vragen te beantwoorden. Daarna volgde een zelfde verhoor over leidingen. Nu nadert het einde van de dag, het is iets na drieën. Paul de Vreij vat samen wat hij heeft opgemerkt. Het was eigenlijk allemaal in orde. De Vreij heeft bij wat thermowells  (cilinders die temperatuurmeters beschermen) een paar los zittende bouten gespot, die moeten worden aangedraaid. En hij twijfelt dus over de veiligheidsafsluitingen die hij bij een installatie heeft gezien. Het is een ingewikkeld punt. Sommige afsluiters van een drukvat moeten volgens De Vreij permanent open staan, zodat een daaraan gekoppelde beveiliging (voor wanneer de druk onverhoopt oploopt) ook altijd werkt. Het liefst zou De Vreij zien dat de afsluiters daarom met een slot vastgezet worden in geopende stand – dan kunnen ze nooit per abuis dichtgedaan worden. Maar dat doet Alco niet: stel dát ze een keer dicht moeten, dan moet een operator helemaal aan de andere kant van het terrein de sleutel gaan halen van een sleutelbord. Het is niet direct een overtreding, concludeert De Vreij, maar wel een punt van aandacht waarover hij in gesprek wil met Alco.  De Vreij en Kok spreken af dat Alco dit intern gaat bespreken, en over een aantal weken opnieuw contact hierover heeft met DCMR. En dat de moeren beter vastgedraaid worden, dat kan Kok in principe gewoon met een e-mail met een foto bevestigen. „Wat dat betreft zijn we heel pragmatisch”, zegt De Vreij. Maar hij moet wel zien dat het opgelost is.  Met Alco is het volgens de inspecteur „prima werken”. Het bedrijf reageert niet vijandig op opmerkingen. Maar dat is lang niet bij alle bedrijven zo. Soms zijn inspecties ronduit grimmig.  Sommige bedrijven delen de tekeningen van hun installaties vooraf niet met DCMR, waardoor de dienst zich slechter kan voorbereiden op inspecties, vertelt De Vreij. Die zijn concurrentiegevoelig, zeggen ze dan, maar of dat echt de reden is? Of je komt bij een bedrijf dat je duidelijk een bepaalde kant proberen op te sturen op het terrein. Vooral bij digitale inspecties tijdens de coronacrisis , per videocall, gebeurde dat veel. Of een onderneming gaat bij opmerkingen zoals die over de afsluiters bij Alco – of zelfs bij veel grotere overtredingen – direct in het verweer. Dat gaan we niet aanpassen, zeggen ze dan.  Dit soort incidenten leidt tot een ingewikkelde verstandhouding met sommige bedrijven. „Je hebt echt bedrijven die allerlei mooie verhalen hebben over veiligheid of over verbetering, maar waar je gewoon ziet dat ze het niet doen”, zegt DCMR-directeur Rosita Thé.  Uit het openbare sanctieregister valt op te maken wie ze bedoelt. ProRail, bijvoorbeeld, dat rangeerterreinen niet goed onderhoudt en daarvoor al veel dwangsommen kreeg opgelegd. En BP staat onder verscherpt toezicht vanwege een slordige veiligheidscultuur. Dan volgen boetes, lasten onder dwangsom, en ‘directiegesprekken’: Thé legt een directeur dan persoonlijk uit dat de boel echt anders moet. Hoe merk je een slordige veiligheidscultuur op als omgevingsdienst, wanneer je zo afhankelijk bent van steekproeven? Thé: „Dit zijn fundamentele dingen, dat gaat echt verder dan een schroefje vervangen.” Installaties zijn dan bijvoorbeeld veel te lang niet gekeurd, wat je echt wel opmerkt. „En soms zijn er incidenten en dan zie je dat het protocol niet is gevolgd. Dan moet je verder gaan graven. Wat zit er aan de kern van zoiets? Waarom volgen jullie het protocol niet?” Overtredingen zijn niks nieuws. Maar bedrijven reageren volgens DCMR wel steeds juridischer  op vastgestelde overtredingen, van verkeerd opgeslagen olievaten tot achterstallig onderhoud aan een veiligheidssysteem. In 2018 kreeg DCMR nog maar 14 bezwaarschriften op 95 ‘handhavingsbeschikkingen’, in 2021 waren dat er 45 op 106.  „Kleine bedrijven zetten steeds vaker alle rechtsmiddelen in om ergens onderuit te komen”, zegt Léon van het Hoofd, jurist en teammanager Handhaving en Beleid. „En bij de zware industrie, waar de mondigheid er altijd al was, zie je dat ze zwaarder geschut inzetten. Gespecialiseerde advocaten, met de grootst mogelijke specialistische kennis.” Die proberen vaak allerlei trucs uit te halen, zegt Van het Hoofd. Denk aan ‘meeliften’ op recente arresten en kijken of die ingezet kunnen worden.  „Nu heeft de Raad van State een uitspraak gedaan over evenredigheid  in een zaak die niks met industrie te maken heeft. Dan zie je dat bedrijven dat aangrijpen.” Als de bedrijven dan een paar keer verliezen, is het ook weer voorbij, zegt Van het Hoofd. Maar in de tussentijd moet je   wel uitgebreid onderbouwen waarom zo’n verweer geen stand houdt.  Bedrijven reageren volgens DCMR wel steeds juridischer  op vastgestelde overtredingen Waar de grotere mondigheid vandaan komt, is niet helemaal duidelijk. Maar het leidt duidelijk tot een hogere werkdruk voor de dienst. Léon van het Hoofd: „Je moet je beschikking verdedigen bij de bezwaarcommissies, bij de rechtbank. Dan houd je dus minder tijd over voor andere zaken.”  Het dwingt ook inspecteurs om meer kennis van zaken te hebben en heel nauwkeurig te werken. Zonder zorgvuldig geconstateerde en vastgelegde overtreding kun je ook geen boete of last onder dwangsom opleggen die juridisch standhoudt. Van het Hoofd: „Vroeger konden ze bij wijze van spreken een korte opmerking op papier zetten. Maar nu kan je niet meer zeggen: er stond ongeveer 800 kilo opgeslagen. Je moet dat exact weten.” Ofschoon de druk toeneemt, blijft het mooi werk, vindt Van het Hoofd. Wie bij de dienst werkt, heeft daar vaak heel bewust voor gekozen – immers, bij een advocatenkantoor of een chemisch bedrijf kun je veel meer verdienen. Inspecteur Paul de Vreij werkte eerst bij chemisch bedrijf DuPont, maar besloot ook eens de andere kant te willen zien.  Jurist Van het Hoofd zegt dat hij de wereld van de advocatuur van dichtbij kent door zijn werk bij DCMR. „Maar uurtje factuurtje, dat is niks voor mij.”  Een DCMR-inspecteur (in het geel, niet Paul de Vreij) en Eric Kok (in het oranje) bij Alco Energy. Met Alco is het volgens de Vreij „prima werken”.
 Op één van de schermen in de meldkamer bewegen talloze gekleurde scheepjes over een kaart van de Rotterdamse haven. Het is het scherm van het openbare programma VesselFinder – een belangrijk hulpmiddel voor de meldkamer, zegt teamleider Casparus Hensen. „Het systeem is zo geprogrammeerd dat het ons vertelt: hé, daar komen meldingen binnen, daar verandert de luchtsamenstelling, en dit ziet VesselFinder… de bron zou weleens een schip kunnen zijn!”  Het enige probleem: die link kunnen de mensen thuis ook leggen. Of althans, dat denken ze. Hensen: „Laatst belde er een vrouw die klaagde over lawaai. Ze zei: het komt van dát schip. Ze was er echt van overtuigd.” Alleen was er op dat moment helemaal geen schip op die plek aanwezig. VesselFinder gebruikt een andere tijdzone, waardoor mensen zich snel vergissen in de locatie van een schip op een bepaalde tijd. „We hebben er een milieupiketter uitgestuurd, en het geluid kwam van onderhoud aan een brug”, vertelt Hensen. DCMR stuurt vaker zo’n piketter uit als er meldingen binnenkomen. „Maar mensen blijven dan zeggen: het is dat en dat, want ik heb iemand gesproken die zegt dat het een schip is!”  Hij vertelt het verhaal vrolijk. Met bewoners communiceren, dat vindt Hensen nu eenmaal leuk aan zijn werk. Veel contact verloopt goed. „Het is maar een klein percentage van de mensen dat door blijft hameren.”  Maar dat aantal neemt wel toe, merken ze in de meldkamer. Bedrijven worden mondiger, burgers ook. Ze doen zelf online onderzoek en wisselen ideeën uit via sociale media. Ze stellen meer vragen en reageren kritischer op DCMR. Basisvertrouwen in overheidsinstanties is er niet altijd meer. Kon de dienst vroeger op bewonersavonden automatisch rekenen op gezag, nu zeggen mensen weleens tegen directeur Thé: je liegt toch.   Op zich is het goed als mensen vragen stellen, zegt Hensen. Maar het wantrouwen en het trekken van eigen conclusies is soms  lastig. Je moet dan extra goed uitleggen dat iets net anders zit, of dat je niks kan doen – en dan hoor je af en toe weer het klassieke argument: jullie zitten er voor de bedrijven! „Dat komt veel terug.”  Maar soms kun je nu eenmaal niet snel iets oplossen, zegt Hensen, of is het minder simpel dan mensen denken. „Stel, in Vlaardingen zegt iemand: er is geluidsoverlast en het komt van de overkant. Nou, daar zitten tien, twaalf bedrijven die geluid kunnen maken.” Hup, milieupiket erop af. Soms hoort die niks. „Dan zeggen omwonenden: ja, het was er net nog wel.” Dus: zoeken. „Maar is het dan bedrijf X of het bedrijf erachter?” Als je dan iets gevonden hebt, is dat pas de constatering. Maar een overtreding vaststellen is ingewikkelder. Hensen: „Dat moet je op voorgeschreven afstanden bij een bepaalde weersomstandigheid meten.” Soms blijkt het binnen de norm te vallen. „Dan is het: sorry, u hebt gelijk, maar we kunnen niks doen. Nou, leg dat maar eens aan een bewoner uit.” Het komt, denken ze bij DCMR, ook doordat minder mensen nu bij de bedrijven werken waar ze naast wonen. Vroeger werkte iedereen in Pernis bij de raffinaderijen van Shell, Heijplaat was een bedrijfsdorp van de Rotterdamse Droogdok Maatschappij. Maar dat is inmiddels anders. „Sommige mensen bellen en dan blijkt dat ze zich niet goed realiseren waar ze zijn gaan wonen”, zegt Hensen.  Dat is geen reden om niks aan de overlast te doen, want iedereen heeft recht op een fijne leefomgeving. Maar het gaat de komende jaren wel meer werk opleveren, denken ze bij DCMR. „Er wordt steeds dichter op bedrijven gebouwd.” In Rotterdam-West wordt op dit moment een bedrijventerrein omgebouwd tot ‘woon-werklocatie’, waar bedrijvigheid en huizen dicht op elkaar komen te liggen.  Bij de dienst zelf denken ze: het belangrijkste wat je kan doen is mensen het gevoel geven dat ze gehoord worden, door ze ook echt te horen. „Als we zijn gaan kijken met de milieupiket, en we koppelen dat terug en we zeggen: sorry, we konden de bron niet vinden. Dan zeggen mensen vaak: jullie zijn echt wezen kijken!? Ik dacht dat de melding alleen maar aangenomen werd.” Rinus Groen zit ‘s zomers nooit in zijn tuin. Hij heeft een hele aardige tuin, bijna zeventig vierkante meter met bosjes, planten en tegels, achter zijn typisch Hollandse rijtjeshuis in de Rotterdamse wijk Heijplaat. Maar als hij buiten zit, komen er meteen vliegen op hem af. „Zeker als de zon schijnt. Je zit gewoon constant beesten weg te slaan.” Met een bord buiten eten is al helemaal „smerig” – daar lopen die vliegen dan dus allemaal overheen. Groens huis – uitgerust met horren voor alle ramen – staat op een paar honderd meter afstand van plasticafvalverwerker N+P. Volgens de inwoners van Heijplaat én volgens DCMR veroorzaakt dat bedrijf de vliegenoverlast, sinds het zes jaar geleden een vergunning kreeg voor het verwerken van plastic afval. Het is een van de hoofdpijndossiers voor de DCMR: want hoe leg je vliegenoverlast aan banden? „Voor geluid bestaat een norm”, zegt bewoner Groen, 64 jaar, die al sinds z’n achttiende op Heijplaat woont. „Je meet het aantal decibels, en je weet of het te veel is of niet. Voor vliegen is dat niet zo.”  Als een palmolieproducent zich niet houdt aan de voorschriften voor ammoniakopslag, is dat vervelend – maar daar kan de toezichthouder tenminste nog iets mee. Veel frustrerender zijn de kwesties waarin DCMR machteloos staat.    Elke innovatie betekent een nieuwe afweging voor de toezichthouder. Vliegen kunnen een nieuwe vorm van overlast vormen, maar er zijn ook vragen als: hoe moeten grote hoeveelheden elektrische stepjes worden opgeslagen? Is het veilig om al die batterijen bij elkaar te zetten? Er zijn nog geen regels voor, in principe mag alles – maar de omgevingsdienst wil er wel iets mee. Ook de opslag van lachgastankjes – voor consumentengebruik – is zo’n nieuw fenomeen. „Je hebt het ene nog niet opgelost of de volgende stof duikt alweer op”, zegt directeur Rosita Thé. En soms is het ook lastig omdat je juist iets wil stimuleren. „Een buurtbatterij die opgewekte zonne-energie centraal opslaat in de wijk bijvoorbeeld – je wil het ondersteunen, maar je wil ook niet dat-ie in de fik vliegt en de hele buurt ontploft.”  Bij dit soort kwesties moet de juridische afdeling creatief zijn. Kunnen ze toch veiligheidseisen opnemen in een vergunning voor opslag, zonder dat daar in de wet een leidraad voor is? „Bij lithiumionbatterijen hebben we nu gekeken of we op de een of andere manier in de wet tóch iets kunnen ‘lezen’”, zegt jurist Léon van het Hoofd.  „Dan denken we gewoon: we proberen het.” Een bedrijf kan dan bezwaar maken bij een gemeentelijke bezwaarschriftencommissie. „Bij de eerste gemeente is die commissie het met ons eens.”  In Heijplaat heeft de DCMR geprobeerd in de vergunning voor afvalverwerker N+P  toch een strenge bepaling voor vliegenoverlast op te nemen. „Ontwikkeling, vermeerdering en verspreiding van vliegen buiten het bedrijfsterrein”, zo staat er, moet zoveel mogelijk worden voorkomen. Daar is het bedrijf tegen in het verweer gekomen. Eind augustus dient de rechtszaak. Rinus Groen is benieuwd of de rechter zich aan een norm voor vliegen durft „te branden”.  Zijn plaatsen als Heijplaat, Pernis, Rozenburg en Vlaardingen, aan alle kanten omringd door industrie, nog wel van deze tijd? Directeur Rosita Thé: „Natuurlijk zou je het nu nooit meer zo doen. Maar wat moet je dan tegen de industrie zeggen: ga maar weg? We hebben het er weleens over gehad bij deze afvalverwerker, maar de provincie heeft ook gezegd: dat geld voor een verplaatsing hebben we gewoon niet.” Net zo goed zijn bewoners „met geen stok weg te krijgen”. „Mensen houden van Pernis!”, zegt Thé. „Kijk, uiteindelijk wil je hier in dit gebied wonen, werken en recreëren. Hoe doe je dat? Dat is het spel dat hier gespeeld wordt.” Correctie (16-08-2022): in een eerdere versie van dit artikel stond dat ook AkzoNobel actief is in de Rotterdamse haven. Deze activiteiten zijn echter recent verkocht door AkzoNobel. Hierboven is de naam van het bedrijf  uit het stuk verwijderd. De 29 omgevingsdiensten van Nederland verlenen milieuvergunningen aan bedrijven. Ook houden ze  toezicht op ondernemingen en geven ze advies op het gebied van veiligheid, lucht, geluid, energie, afval en bodem. Het zijn zogenoemde ‘gemeenschappelijke regelingen’: de diensten zijn uitvoeringsorganisaties van vaak een aantal gemeenten en een provincie. Ze werken regelmatig samen met de Veiligheidsregio en bijvoorbeeld de GGD.   Sommige omgevingsdiensten hebben nog extra taken, zoals  toezicht op de meest risicovolle bedrijven: raffinaderijen, chemiebedrijven en andere bedrijven die gevaarlijke stoffen opslaan. DCMR, al vijftig jaar oud, is een van deze zes omgevingsdiensten, net als bijvoorbeeld de Omgevingsdienst Noordzeekanaalgebied, die toezicht houdt op staalfabriek Tata Steel.  Met name de kleine omgevingsdiensten krijgen de afgelopen jaren soms kritiek. Zo concludeerde een commissie vorig jaar dat zij niet altijd even onafhankelijk functioneren, mede vanwege hun geringe expertise en omvang: wethouders en bedrijven zouden deze diensten kunnen beïnvloeden. Ook houden kleinere diensten soms slecht bij welke bedrijven wanneer en op welke manier de fout in gaan. Bij sommige diensten werken maar een tiental mensen.  ||https://www.nrc.nl//nieuws/2022/08/12/bedrijven-en-burgers-worden-mondiger-merkt-de-omgevingsdienst-a4138784
2022-08-12||Het boerendorp met nog maar twee boeren||Hans Mol is een indiaan. Zo voelt dat althans, vertelt hij aan de keukentafel in zijn boerderij. „Indianen waren een trots volk, ze pasten zich niet aan. Het was gewoon asociaal hoe de blanken de indianen behandeld hebben, já toch. Met de boeren nu, dat is vergelijkbaar met de indianen. In feite wel. Ons gebied wordt afgepakt met de onteigeningen. Is dat geen goede vergelijking dan? Het komt toch overeen?” Op de grond die door zijn opa is gekocht en in de stal die door zijn vader is gebouwd houdt Mol melkkoeien, 25 in totaal. Hij wijst naar de kudde verderop in het weiland. Sommige koeien stammen nog af van die van zijn opa.  Dan wijst hij naar de huizen in de straat. Daar zat een boer, daar ook, in die stal stonden koeien.   Hij vertelt hoe het vroeger was, dat overal aan de Zuideropgaande in het Drentse dorp Hollandscheveld boeren zaten. Huis aan huis, overal stonden de melkbussen aan de straat. Had de boer hulp nodig, dan sprong de buurman bij. Was de boer ziek, dan melkte de buurjongen de koeien. En nu, zegt Hans Mol, „ben ik hier de laatste indiaan”.  Een moeras met wat dorpjes, meer troffen de veenarbeiders die in de zeventiende eeuw naar het gebied rond Hoogeveen kwamen niet aan. Als een van de laatste gebieden van Nederland werd het veen ontgonnen. Er werden kanalen en sloten gegraven, het water liep weg. Eind negentiende eeuw hadden mensenhanden moeras veranderd in grasland. De kanalen bepalen nu nog de inrichting van het landschap, als wegen.  In de decennia daarna vulden de straten zich met melkbussen, werden de stukjes land achter de huizen begraast door koeien en varkens. De veenarbeiders werden fabrieksarbeiders of boer.  Precies weet hij het niet, maar het moet rond die tijd zijn geweest dat de voorouders van Jans Guichelaar (41 jaar) zich in Hollandscheveld vestigden. Misschien dat ze het land nog hebben ontgonnen. Misschien ook niet. In ieder geval kochten ze rond 1900 de grond waar zijn opa geboren werd, zijn vader, hijzelf en waar zijn zoontje opgroeit.  En precies weet hij het evenmin, Johan Bakker (38), de buurman van Guichelaar. Maar toen de Hoogeveense Courant hem laatst had geïnterviewd over de omgekeerde vlag voor zijn huis en schreef dat hij vierde generatie boer was, toen had zijn vader gezegd: nee Johan, wij zijn de vijfde of zesde generatie boeren.  Zeker is dit: de melkkoeien van Bakker en Guichelaar lopen op dezelfde grond als waar de melkkoeien van hun voorouders liepen. Zeker is ook dit: Bakker en Guichelaar zijn de laatste twee fulltime boeren van Hollandscheveld. Er is niet één moment waarvan je kunt zeggen: toen begon het. Het was al lang gaande voordat er stikstofkaartjes waren en kritische depositiewaardes en het halve dorp de omgekeerde vlag ophing. Dat is hoogstens de recentste stap in een omwenteling die al tientallen jaren gaande is. Misschien wel de laatste stap.  Oudere bewoners van Hollandscheveld zagen het gebeuren, maar het ging traag, en elke ontwikkeling leek een logisch vervolg op de vorige. Pas later zag je dat het allemaal met elkaar te maken had. Hóé het met elkaar te maken had. Hoe de kanalen werden gedempt en de schuiten plaatsmaakten voor auto’s en de paarden voor trekkers. Hoe de overheid de boer die z’n schuld niet had betaald uit huis zette.  Hoe de acht bakkertjes die elke dag de deuren langsgingen met manden brood uit het straatbeeld verdwenen.  Hoe één van hen zo slim was een zelfbediening te openen, zo’n winkel die mensen nu louter kennen als ‘supermarkt’.  Hoe de ene boer z’n koeien wegdeed en  zijn stukje land verkocht en in de fabriek ging werken en z’n buurman later hetzelfde deed.  Hoe je vanaf je bank thuis aan de Hollandscheveldse Opgaande steeds minder koeien voor het raam zag langslopen en steeds meer maïs zag groeien, totdat vooral de hoge groene bladeren met hun gele kolven het zicht vulden. Hoe ze eerst klaagden als je een dakkapel op je huis wilde zetten, totdat er ineens een fabriek stond van veertig meter hoog en niemand meer beter wist dan dat het zo hoorde. Hoe aan de rand van het dorp een industrieterrein kwam en straks, aan de andere rand, nog eentje. De supermarkt. De fabriek. De industrie. De grotere stallen. De moderne tijd.  En dit: het verdwijnen van de boeren uit het boerendorp Hollandscheveld.  Het gedenkteken  aan de Boerenopstand van 1963 in Hollandscheveld. Foto Sake Elzinga
 In het Drentse dorp wonen nog twee fulltime boeren.  Sake Elzinga De varkensstal van Hans Koekoek had er eerder gestaan dan het huis. Eind jaren zeventig was hij hier begonnen, nabij de grens met Overijssel. Zijn opa was boer geweest, zijn vader, en altijd had hij geweten dat hij dat ook zou worden.  Geboren in 1951 omvat het boerenleven van Koekoek de tijd waarin de grote omwentelingen zich voordeden. Zodat hij nu ook zegt, kijkend naar zijn laatste koeien: het is voorbij.  Vier dochters kregen Koekoek en zijn vrouw. Toen hun vijfde kind een jongen bleek, zei iedereen het direct: Hans, daar is je opvolger. Maar Koekoek zei: als de regels niet versoepelen, dan hoop ik niet dat hij boer wordt. En de regels zijn sindsdien alleen maar strenger geworden.  Hij had er nog tegen geprotesteerd. Toen de Mestwet in 1986 beperkingen oplegde aan het bemesten van zijn land moest hij ineens gaan bijhouden hoeveel hij wanneer had uitgestrooid over zijn land.   Op de Landbouwschool had Hans Koekoek al gemerkt dat als hij zou doorleren hij vast ambtenaar zou worden. Nu voelde het alsof hij er alsnog een was geworden. Hij was ervoor naar de rechter geweest, want de Mestwet voelde onrechtvaardig. Die had gezegd: ik snap het, maar ik moet de wet volgen. Koekoek had het bedrijf wel voortgezet, in de goede jaren kon hij er goed van leven. Je bent boer, je blijft boer.  Zijn zoon is hovenier geworden. Hans Koekoek kan niet zeggen dat het pijn doet dat zijn bedrijf stopt. „Het was mooi geweest als een van de kinderen het hier deed. Maar dan wel normaal. Iedereen bemoeit zich ermee hoe het moet. Het wordt een dooie, onmenselijke situatie. Dan hoeft het van mij niet meer.” Wel pijnlijk was hoe het een bekende van hem verging. Die had vroeger zo’n 400 zeugen en ging mee in de tijd. Op een gegeven moment had zijn zoon er 1.700. De oude boer woonde in een oude schuur op het erf. Het bedrijf leek goed te gaan, de familietraditie doorgezet. Maar toen Koekoek en zijn vrouw er laatst langsfietsten, bleek de stekker er toch uit getrokken. Dat je zo hard gewerkt hebt en dat het dan zó moet eindigen. Dat is Koekoek bespaard gebleven. Dus zegt Hans Koekoek: was er maar wat beter naar mijn oom Hendrik geluisterd. Die zag het begin jaren zestig al: de schaalvergroting van de landbouw zou vooral verliezers kennen.  Even was Hollandscheveld het middelpunt van de wereld, of in ieder geval van het zuidwesten van Drenthe, toen in 1963 de oprukkende overheid de vrije boer in het vizier had. En de boer besloot terug te vechten. Tientallen jaren lang hadden boeren in Hollandscheveld en omstreken zich bijzonder weinig aangetrokken van het overheidsbeleid met betrekking tot de landbouw, voor zover dat er was. Een schriftje waarin werd bijgehouden wanneer welke koe gedekt werd en wanneer welk varken, dat was het vaak wel. Huis aan huis zaten ze, straat na straat. De boeren hadden vijf koeien, soms tien, wat kippen, een varken, verbouwden wat groente. Vaak konden ze ervan rondkomen. Soms moesten ze erbij werken in de conservenfabriek in Hoogeveen. In ieder geval waren ze boer.  Ze noemden zich de ‘vrije boeren’, vrij als in vrij van de overheid en vrij van alle beklemmende regels die het Landbouwschap begon op te leggen. Van die organisatie, die zowel belangenbehartiging deed als de regels maakte, moesten alle boeren lid zijn. De nazi’s mochten Nederland dan verlaten hebben, het idee van zo’n productschap, opgelegd door Seyss-Inquart, had de Bevrijding overleefd.  Daar moest je net in Hollandscheveld mee aan komen, waar tijdens de oorlog behalve drie oorlogsmisdaders ook verzetslui waren geweest. Dus toen het Landbouwschap het lidmaatschapsgeld wilde opeisen begon het te borrelen. Boeren hadden simpelweg geweigerd mee te betalen aan het Landbouwschap. Wie kon een vrije boer opleggen wat hij moest doen én daar geld voor vragen?  Bij boer Klaas Hartman aan de Hollandscheveldse Opgaande ging het om een schuld van zo’n 140 gulden bij het Landbouwschap, zelfs met het geld van nu nog geen 500 euro. Genoeg om de boer uit z’n boerderij te zetten, vond het Landbouwschap.  Wat volgde is wat later de ‘Boerenopstand’ of de ‘opstand der braven’ is gaan heten. Op de ijskoude ochtend van 5 maart 1963 kwam de deurwaarder, met in zijn gevolg de politie, langs met een bevel tot onteigening van Hartmans boerderij. Duizenden boeren waren naar Hollandscheveld gekomen om dat te voorkomen. Ontruiming van de boerderij van boer Hartman in Hollandscheveld in 1963. Foto ANP Er werden sneeuwballen gegooid, de politiepaarden galoppeerden door het weiland, agenten liepen met getrokken geweren door de straten. De Maagdenhuisbezetting van 1969 mag dan tekenend zijn voor de nieuwe tijd, hoe zes jaar eerder de gereformeerde boeren in een Drents dorpje het gezag hadden getart was dat minstens net zozeer.  Maar aan het einde van de dag was de boerderij van Hartman wel leeggehaald. Hans Koekoek, elf jaar oud, was er niet bij. Hij moest naar school. Zijn oom Hendrik Koekoek was er wel, ze noemden hem de voorman van de kleine boeren, ja, van de opstand zelfs. Hij werd er zo beroemd mee op het platteland dat hij twee maanden later met zijn Boerenpartij verkozen werd in de Tweede Kamer. Achttien jaar lang zat hij er, langer dan de meesten. Maar toen hij in 1987 overleed weigerde de Kamer hem te herdenken.  Het verhaal van de tweede helft van de twintigste eeuw is er een van schaalvergroting, van méér, méér, méér, van een steeds intensievere landbouw. Totdat in de 21ste eeuw bleek dat er grenzen zaten aan wat de aarde aan kan. Dat zulke landbouw de natuur kan verdorren, dat het biosystemen kan vernietigen. Dat de overheid krimp in plaats van groei gaat aanjagen. In Hoe God verdween uit Jorwerd beschreef Geert Mak de rappe opkomst van de melkmachine. In 1950 waren er in heel Nederland nog geen vierduizend. In 1960 zeker veertigduizend. „Binnen drie decennia daalde het werk dat aan een gemiddelde melkkoe besteed moest worden met meer dan tachtig procent.”  Het waren de jaren van de bevolkingsgroei en de grote sprong voorwaarts in welvaart. De mens werd consument, wilde een autootje, een tv. De monden moesten gevoed worden. Goedkoop, vond de overheid. De bakker en de groenteman werden ingeruild voor het schier oneindige aanbod van de supermarkt.   Je kon twee kanten op als boer. Je kon erin meegaan, met de efficiëntieslagen en rationalisaties en vergroting die de overheid eiste en fors subsidieerde. In enkele jaren kon je bedrijf hard groeien, met steeds meer koeien of varkens, steeds hogere omzetten – en steeds smallere marges. De bank hielp je er maar wat graag mee.  Je kon het ook niet doen. Toen ze op de landbouwschool tegen Hans Koekoek zeiden dat je zeker 120 varkens moest houden, dacht hij al: van m’n leven niet. Meer dan honderd heeft hij er nooit gehad. Door in goede tijden vrijwel niet te groeien maar te sparen kon het toch uit.  Om hem heen zag hij de boeren die wél intensiveerden, die wél elk jaar groeiden. Maar ook zij zijn inmiddels vrijwel allemaal gestopt. Begin jaren zestig telde Drenthe nog zo’n 16.000 rundveehouders. Begin deze eeuw waren het er 2.515. In 2021: 1.315. In de gemeente Hoogeveen, waar Hollandscheveld onder valt, halveerde het totale aantal boerenbedrijven sinds de eeuwwisseling: van 335 naar 164. Het aantal rundveebedrijven kromp nog harder: van 211 naar 89. Maar het aantal runderen bleef vrijwel gelijk. Voor de burger zit daarin het succes van  schaalvergroting: die betaalde voor z’n slavink en kilo gehakt minder geld. Voor het klimaat zat daarin de tragedie: intensieve landbouw stoot veel broeikasgassen uit. En de boer produceerde meer met kleinere marges. Een derde van de boeren verdient minder dan het minimumloon.  Bij hem thuis schermt boer Hans Mol met twee handen één kant van zijn gezicht af en fluistert: „Ze hebben zich laten verleiden. Ze hebben zich laten ver-lei-den.” Door de politiek, die het allemaal prachtig vond, zulke hoogefficiënte landbouw met hun goedkope vlees, aardappelen en groenten. Miljarden euro’s aan subsidies en belastingvoordelen kreeg de agrarische sector. De béste boeren van de wereld, pochten bestuurders. Door de bank, die het natuurlijk prettig vond dat zeker de helft van het boerenbedrijf van hén was.  Zelf ging Mol er nooit in mee. Ze moeten het zelf weten hoor. Maar híj zou het niet willen. Op zondag: ’s ochtends een uurtje melken, ’s middags een uurtje melken. Hij heeft een zondag, hij lééft. Met zijn jongens, de kinderen, zijn vrouw. Een leuke vrouw, vindt hij zelf, daar moet hij tijd voor hebben. De grote boeren, die hebben altijd wat. Altijd het vee, altijd het personeel, gedoe, gelazer. Nee, nooit. Hans Mol vindt het heerlijk. Hij kan het allemaal zelf doen.  De boekhouder zei tegen mij toen ik het bedrijf overnam: je houdt het geen vijf jaar vol. En sowieso geen tien. Ik ben 26 jaar verder Hans Mol  melkveehouder Je hebt er weleens over nagedacht te stoppen, zegt zijn vrouw. Maar de vraag wat hij dan moest gaan doen konden ze nooit beantwoorden.  „De boekhouder zei tegen mij toen ik het bedrijf overnam: je houdt het geen vijf jaar vol. En sowieso geen tien. Ik ben 26 jaar verder. Ik zeg je: je bent boer of je bent het niet. In de slechte jaren zeiden veel boeren: ik red het niet meer. Ik heb het nooit gemerkt. Heb het wel ’ns gedacht, om te stoppen, maar kreeg het niet over m’n hart. Ga je naar het vee en denk je: prachtig, prachtig.” Mol is wat andere boeren een ‘hobbyboer’ noemen. Zijn 25 koeien melkt hij elke ochtend en avond. Hij koopt fosfaatrechten voor ze in. Hij houdt de mestboekhouding bij. Als mensen vragen wat hij is, geeft hij hetzelfde antwoord dat zijn vader en zijn grootvader gaven: boer.  Maar ervan eten kunnen hij, zijn vrouw en hun negen kinderen niet. Dus werkt hij ernaast voor een baas, hij neemt grondmonsters. Dat zet het eten op tafel. Vandaar: hobbyboer.  In wezen is er op zijn erf al decennia amper iets veranderd. De koeien melkt hij zelf, net als zijn vader, in de grupstal. Daarin staan de koeien naast elkaar vastgebonden. Uit het oogpunt van dierenwelzijn, de koe kan immers niet vrij bewegen, worden die stallen niet meer gebouwd.  Terwijl er zoveel veranderd ís. Boer Koekoek heeft het allemaal zien gebeuren. „Mijn vader had zwaarder werk dan ik. Maar als hij in huis was, dan was hij klaar. Nu zit je met de administratie, de registraties, de mestboekhouding. De computer. Ja, het is allemaal makkelijk. Maar hoelang zit je erachter?” In de koeienstal pakt Jans Guichelaar zijn iPhone uit zijn broekzak. Pincode, een keer naar rechts swipen, rechtsboven op het scherm: de app ‘Time-for-Cows’. Hij klikt op de bovenste naam, Marijke-14, en de app laat alle informatie zien die Guichelaar op een woensdagmorgen rond half twaalf zou kunnen willen weten over koe Marijke-14. Hoeveel liter ze vanochtend gegeven heeft (iets minder dan gemiddeld) en hoe laat (rond zeven uur ’s ochtends). Hoeveel weken drachtig ze is en wanneer ze naar wat Guichelaar de kraamafdeling noemt moet. Hoeveel eten de robot heeft bedacht dat Marijke-14 mag krijgen wanneer ze haar kop in de voederbak steekt. Ergens in de stal of in de wei, de koeien mogen zelf kiezen, loopt ze rond. De halsband om haar nek bevat alle informatie die de computer en Guichelaar moeten weten. Het melken en voeden gaat met een robot, de hele dag door. Maar denk niet dat het boerenwerk makkelijk is. Aan de keukentafel, met zicht op een computerscherm dat vier camerabeelden uit de stal en van het erf laat zien, leggen Guichelaar en buurman Johan Bakker het uit. „Ze zeggen dat wij de beste landbouw ter wereld hebben. Onze kennis en kunde! Dat is ook zo. Maar als ik zie wat wij tweeën móéten weten aan regelgeving, dat is gigantisch. En dan proberen ze je ook nog voor gek te verklaren. Dat kan niet”, zegt Guichelaar.  „Ze zeggen dat wij allemaal miljonairs zijn. Dat is echt kantoorpraat. Je bent wel miljonair, maar je hebt geen cent op de bank. Het gaat van generatie naar generatie, het geld komt nooit op tafel”, zegt Bakker.  En dan nog: áls je alles zou verkopen, dan ben je misschien wel miljonair, maar geen boer meer.  Als enige twee boeren van Hollandscheveld werken ze fulltime op de boerderij. Guichelaar pas sinds 1 januari, toen hij het bedrijf overnam van zijn ouders. Hij heeft er nog een nulurencontract bij het grote agrarische bedrijf Agrifirm bij. Ook Bakker heeft er lang naast gewerkt. Hun koeien lopen buiten. Ze produceren duurzame melk en de bedrijven werken, zoals hun afnemer Albert Heijn het eist, klimaatneutraal. Dat betekent: 18.000 liter melk per hectare grond per jaar. Dan neemt het gras net zo veel op als je uitstoot, zeggen ze.   De oudere boeren in het dorp zeggen: de jongere boeren weten niet beter dan dat ze met allerlei regels moeten werken, daarom redden zij het nog. Deze jongere boeren zeggen: er komt steeds weer wat bij, moet dat nou? Guichelaar: „Toen was het de zure regen, en dan was het de ozonlaag en toen de methaanuitstoot en toen ineens de CO2. Na de CO2 kwam de fosfaat. Moest ik ineens fosfaatrechten gaan kopen. Nou, dat hebben we allemaal gedaan. Nu is het stikstof. Waar houdt het op?” Als je  alles zou verkopen, dan ben je  misschien wel miljonair, maar geen boer meer Bakker: „Het gaat altijd door. Terwijl er helemaal geen stikstofprobleem ís. Ja, misschien bij sommige boeren die direct naast een Natura 2000-gebied liggen. Maar nationaal gezien is er geen probleem.” Guichelaar: „De overheid heeft zichzelf in de nesten gewerkt met de kritische depositiewaardes voor uitstoot. Dat is het probleem. Die moeten ze eraf gooien, dan is het probleem opgelost. Ze zeggen dat de waterkwaliteit slecht is. Maar kijk hiernaast eens in de slot. Je kan zo de bodem zien.” Er is een heel ander probleem, zegt Bakker. Nederland is niet in balans. Er zou een plan moeten komen om minder te importeren, minder rijst bijvoorbeeld. Eet eens wat meer aardappelen. En alleen seizoensgebonden groente, ook de afgekeurde groentes. Het hele narratief dat na de oorlog ontstond dat de mens op vakantie moet en de prijzen van voedsel altijd omlaag kunnen, dat moet anders. Maar hoe overtuig je de stadsmens daarvan?  Het gaat de overheid ook helemaal niet om stikstof, denken ze, het gaat om hun grond. Dat is het hele punt: dat de boeren de helft van alle grond in Nederland in handen hebben terwijl ongeveer 0,5 procent van de mensen nog boer is.  Kijk naar het stuk grond hier tussen de boerderijen, wijst Guichelaar. Daar komt een nieuwe zuivelfabriek. Nu is er een stukje bos en groeit er maïs, is dat dan géén natuur? Hij wil er niet te veel over zeggen. Het is hartstikke goed voor de sector natuurlijk. Maar de overheid zegt ook minder boeren te willen. Waar zijn ze dan mee bezig?  De ontwikkeling van boerendorp naar een dorp met burgers is allang niet meer te stoppen, denkt Bertus ten Caat, burger, geen boer, nooit gewild ook. Hij is stoffeerder en schreef een boek over de Boerenopstand. Je zou hem een van de dorpshistorici kunnen noemen, niet op de laatste plaats omdat hij er in 1963 als knul zélf bij was. Naast een gedenksteen van die opstand bij de ingang van het dorp zegt hij: „De situatie is zodanig aan het veranderen, je doet er niks aan.” Toen twintig jaar geleden de plannen voor een industrieterrein bij Hollandscheveld werden gemaakt, ook op grond van boeren, waarschuwde hij in de krant al dat het uit de klauwen zou lopen. Bouw een fabriek van veertig meter hoog en de volgende zal zeggen: dan mag ik ook zonder problemen een loods van twaalf meter hoog in een weiland neerzetten.  „Je gaat denken, er ligt een gigantisch gebied en daar lopen een paar koeien, er staat wat maïs en er werken drie mensen. Nu werken er op dat industriegebied honderden mensen. Die ontwikkeling is ook niet te stuiten. Het gaat precies zoals we het toen voorspelden. Er komt straks een zonnepark. Als dat er eenmaal ligt, dan is het hek van de dam. Dan is het al een half industriegebied. Zijn natuur of weidegebied dan nog relevant?” Om natuur is het wel allemaal te doen, de laatste overheidsplannen dan. De stikstof die industrie en boeren uitstoten verarmt de natuur. Plantensoorten en dierenpopulaties verdwijnen.  Om de natuur te herstellen tot een wettelijk acceptabel niveau moet de stikstofuitstoot voor 2030 gehalveerd zijn. Om dat te bereiken wil de overheid boeren, verantwoordelijk voor 60 procent van de stikstofuitstoot,  uitkopen, desnoods zelfs onteigenen. Volgens het bekritiseerde kaartje dat het kabinet in juni presenteerde, zou rondom Hollandscheveld 47 procent minder stikstof uitgestoten moeten worden.  Bakker en Guichelaar zeggen: ga om tafel met de héle grote uitstoters naast een natuurgebied, verhoog daarnaast de normen, en je bent er.  Voorzitter van de Boerenpartij Hendrik Koekoek spreekt in 1965 honderden boeren toe  die de ontruiming van drie boerderijen in het Hollandscheveld in 1963 herdenken. Foto ANP De herdenking in 1993.
	 
Foto Sake Elzinga Hans Mol heeft een ander idee. Het komt door het World Economic Forum van Klaus Schwab en door de elite. Die willen robotmensen van ons maken. Hij heeft het onderzocht, meerdere bronnen, en het klópt. Nederland moet één stad worden met een paar natuurgebieden erin en veel buitenlanders.  In zijn hoekhuis naast de kerk zegt de 29-jarige gereformeerde dominee Yorick Breemes: dit hoor ik vaker. De voorganger ontvangt in zijn woonkamer, met modieus groen geverfde muur. Aan de boekenkast hangt een Feyenoord-sjaal. Als ze spelen zit hij met sjaal om de nek voor de tv.  Voor sommige mensen, zegt hij, „gebeurt er wel heel veel tegelijk. Stikstof, het klimaat, vluchtelingen, oorlog, corona en dan nu weer apenpokken.” Er zijn gereformeerden in Hollandscheveld die vooral bidden dat het goedkomt. Er zijn er ook die zeggen: dit is de eindtijd zoals in de Bijbel beschreven, hierna zal Jezus terugkeren op aarde. Klaus Schwab, of het coronapaspoort, is het teken van de Duivel dat die apocalyps eraan komt. Het wordt besproken aan de koffietafel na de zondagse dienst, die al lang niet meer begint op een tijd dat er met de melkende boeren rekening wordt gehouden. Het komt langs in gesprekken die de dominee met leden van zijn gemeente voert.  Hij snapt de gedachte. In Openbaringen, zegt Breemes, gaat het over de vier ruiters van de apocalyps. Wat als de pandemie, de honger, de oorlogen en het World Economic Forum die vier ruiters zijn?  Maar hij gelooft er niet in. Natúúrlijk zou het mooi zijn als Jezus terugkeert. Liever vandaag dan morgen. Maar de aanstaande eindtijd, hij ziet het nog niet. Gewoon in het hier en nu het goede doen, dat is veel belangrijker. De coronacrisis en nu stikstof wakkeren wantrouwen binnen de gemeente aan. Of dat er meer is dan elders in het land, dat weet hij niet zeker, maar het ís er. Waarom zou je nog bidden voor een overheid die ons land wil afpakken, denken sommigen. Ze bidden er nog wel voor. Maar dat betekent niet dat ze alles van de overheid klakkeloos aanvaarden.  In de straat van de kerk hangen veel omgekeerde Nederlandse vlaggen. Niet aan de kerk zelf. Ook geen Oekraïense trouwens. Om de goede rust te bewaren, houdt de dominee zich bij zijn leest. De vlaggen hangen overal in het dorp. Aan voormalige boerderijen. Aan rijtjeshuizen. Aan appartementen. Bij een twee-onder-één-kap-woning zegt de bewoner: het is uit solidariteit met de boeren, de overheid luistert nooit naar ze, dat moet afgelopen zijn. Haar vader was boer, maar niemand van zijn kinderen volgde hem op. Hij hangt er omdat de boer in nood is, zegt Hans Mol. Welke kant kiepert het op, alle macht naar Brussel, of naar Nederland?  De omgekeerde vlag is een vriendelijk protest, dat is het gewoon, zegt Johan Bakker. Met een vriend hing hij ze overal in Hoogeveen op. De politie vond het móói, zegt hij.  Wij staan er nog een beetje positief in, zegt Jans Guichelaar. Maar sommige boeren zitten er helemaal doorheen, die staan ermee op en gaan ermee slapen. Hij weet dat het stikstofkaartje van het kabinet incompleet en achterhaald is. Maar wat als na alle nieuwe berekeningen blijkt dat hij toch echt 47 procent minder stikstof moet uitstoten, dat zijn veestapel écht gehalveerd moet worden? Guichelaar rekent het voor. Van de jaarlijkse inkomsten van het bedrijf is 60 procent nodig om het bedrijf te runnen. 20 procent gaat naar investeringen. Van de laatste 20 procent eten zijn gezin en zijn ouders. Halveer je dat, zegt hij, „dan verdwijnen ook de laatste boeren uit Hollandscheveld”.  IN 1950 telde Nederland nog 410.000 landbouwbedrijven. In 2000 waren dat er al iets minder dan 100.000, en in 2021 zo’n 50.000. Een doorsnee rundveehouder had in 2016 bijna 160 runderen, meldt ook het Centraal Bureau voor de Statistiek. In 1950 waren dat er gemiddeld nog dertien.  De landbouwbedrijven die bleven zijn dus veel groter geworden. In 1950 had een doorsnee bedrijf 5,7 hectare grond, nu is dat 32,4 hectare. In 2015 produceerden de Nederlandse boeren vijf keer zo veel als in 1950.   Daar zijn prijsdalingen voor in de plaats gekomen. Volgens het CBS zou de prijs van hamlappen nu zo’n 17  euro per kilo zijn, als die met de inflatie was meegestegen. In werkelijkheid ligt dat op 12 euro. Het inkomen van boeren fluctueert sterk, bijvoorbeeld door een slechte oogst. In 2020 lag het gemiddelde inkomen op 54.000 euro bruto. Dat gemiddelde verhult wel ongelijkheid. Van alle Nederlandse miljonairs is een vijfde boer. Tegelijkertijd verdient ruim een derde van de Nederlandse boeren, zelfs na Europese landbouwsubsidies, minder dan het minimumloon.    
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/12/het-boerendorp-met-nog-twee-boeren-a4138685
2022-08-12||75 jaar na de afsplitsing van India en Pakistan komen de gruwelverhalen pas los||De twee postduiven die S. Harbans Singh vasthoudt, hebben haast om uit te vliegen. De vogels klapperen met de vleugels die ze uit zijn vingers konden loswringen. Nadat de tachtiger (geboren in 1937, of 1938, „dat hield niemand toen echt bij”) trots heeft geposeerd voor een foto en de dieren loslaat, vliegen ze prompt twee tegengestelde richtingen uit. „Weten ze wel waar ze naartoe moeten vliegen?”, vraagt Harbans Singhs zoon Harminder hem.  Ze staan op het platte dak van de familieboerderij. Even frisse lucht. De omliggende groene velden zijn hun akkers. In de ondergaande zon is het zicht heiig. De bejaarde man wijst één van de duiven achterna, richting het westen. „Of ze weten waar thuis is? Dat is een goede vraag. We zijn niet eens zo ver van waar ik geboren ben.”  Dáár, op zo’n 250 kilometer van hun Indiase dorp, ligt Pakistan. Dat onderscheid bestond nog niet toen Harbans Singh werd geboren. Hij maakte 75 jaar geleden deel uit van de enorme volksverhuizing tussen de twee landen die in augustus 1947 onafhankelijk werden van het Britse Rijk. Het grondgebied van Brits-Indië werd opgesplitst in twee landen. Naar zijn geboorteplaats Sahiwal, dat nu in India’s buurland ligt, kon hij nooit meer terug. Vóór deze opdeling vormden hindoes bijna 70 procent van  de bevolking en moslims ongeveer een kwart. Tussen de geloofsgroepen sluimerde wantrouwen, deels gevoed door de verdeel-en-heers-tactiek die de kolonisator had aangewend om sociale controle te houden in de Raj. In de jarenlange aanloop  naar zelfbeschikking werd de roep om een eigen staat voor deze religieuze minderheid steeds groter. Tijdens de onderhandelingen over de Britse terugtrekking laaide sektarisch geweld op. Zo kwam het dat een splitsing werd gezien als de beste optie voor autonomie. Er kwam een overwegend hindoeïstisch India en een overwegend islamitisch Pakistan.  
 De Britse jurist Cyril Radcliffe kreeg de taak te bepalen waar de grens moest komen, om deze Partition tot stand te brengen. Maar een duidelijke verdeling op basis van godsdienst bleek lastig, vooral in de regio’s Bengalen in het oosten en Punjab in het westen, waar de gemeenschappen door elkaar leefden. Binnen gemeenschappen in die gebieden zou het trekken van de grens ertoe kunnen leiden dat de status van minder- en meerderheidsgroeperingen omsloeg. Dat vooruitzicht leidde tot een massale volkspaniek. Zeker tien miljoen mensen besloten huis en haard te verlaten om zo ver mogelijk naar de ‘goede kant’ te reizen: moslims trokken westwaarts, hindoes en sikhs naar het oosten. Sommigen werden verjaagd, anderen kozen uit angst een nieuw thuisland. Er volgden wederzijdse afslachtingen, brandstichtingen en verkrachtingen. Schattingen over de tol van deze scheuring lopen fors uiteen: tussen de 500.000 en één miljoen  mensen zouden zijn gedood. Punjab, de landstreek  die in tweeën werd gekliefd en nu aan de ene kant van de grens een Pakistaanse provincie is en aan de andere kant een Indiase deelstaat, gold als een van de meest gewelddadige. Alle geïnterviewde families die door deze regio vluchtten om zich uiteindelijk in India te vestigen, maakten een versie van dat geweld mee. Soms werd afgesproken dat de vrouwen door hun eigen verwanten of echtgenoten zouden worden gedood mocht het tot een gevecht met een andere groep komen. De nu 88-jarige Shanti Devi, destijds een tienerbruid uit een hindoe-minderheidsgemeenschap in de buurt van Amanpur, herinnert zich de bloedlust. Het leek alsof mensen bezeten waren, zegt ze met zachte stem. Tijdens de vlucht, die zij met meerdere familieleden volbracht, een dagenlange voettocht tussen brandende dorpen, viel haar oom in handen van een oprukkende militie.  „Zijn smeekbede, dat hij de enige zoon van zijn ouders was, haalde niets uit. Er werd op hem ingehakt.”  Harbans Singh, destijds zo’n tien jaar oud, staan de doodsangsten die hij  uitstond nog vers voor de geest. „Mijn hele familie probeerde over te steken, zestien familieleden. Zeven van ons is het gelukt. Wij kwamen levend in India aan.” Hij wil er alleen buitenshuis over vertellen. „Ik wil niet dat mijn vrouw alles moet aanhoren, omdat zij zich dan haar eigen ervaringen herinnert. Ze wordt daar ontzettend verdrietig van.” De landerijen waar hij nu boert werden toegewezen door de Indiase staat. Het eerste huis dat zijn familie in de Indiase Punjab bewoonde, was een verlaten krot. De vorige bewoners waren vermoedelijk in omgekeerde richting  gevlucht.  Lang was het onduidelijk waar de grens precies zou liggen. De familie van Amolak Singh woonde in Lahore: „Mijn vader was ervan overtuigd dat Lahore bij India zou blijven, omdat wij sikhs een belangrijke band met de stad hebben.” Maar in de dagen voor de officiële bekendmaking bekroop hen een onbestemd gevoel. „Bij de moskee achter ons huis kwamen steeds meer mensen samen, vreemden. In de straat werden ineens controles uitgevoerd, ze wilden weten welke families waar woonden. Ons thuis begon als een dreiging aan te voelen.”  Het gezin met zes kinderen vertrok toch, nog voor de officiële afbakening. Daarna werd duidelijk dat Lahore aan de andere kant van de zogeheten Radcliffe Line zou vallen – zusterstad Amritsar was al aan India toegewezen, beredeneerden de Britten. „Dat verlies was bijna te veel voor mijn vader. Die schok kwam hij niet meer te boven. Hij viel regelmatig tegen ons uit”, vertelt de gepensioneerde brandweeringenieur.  Amolak, nu 83, met een purperen tulband, bewaart een zwart-witportret van zijn vader, op wie hij sprekend lijkt, in een vitrinekast boven de bank in zijn appartement. Daarnaast heeft hij het ingelijste testament van zijn moeder uitgestald. Ze liet het specifiek aan hem optekenen. Haar laatste woorden betekenen veel voor hem. „Juist omdat zij gedurende haar leven nooit over ons gemis heeft gesproken, over de ervaringen van de familie tijdens de vlucht.” Uit haar zwijgen, weet Amolak, voelden alle nakomelingen aan hoe „hopeloos en machteloos” die periode is geweest. In veel families werd lang gezwegen over het Partition-verleden, weet schrijfster en onderzoekster Aanchal Malhotra. Zij schreef twee lijvige boeken waarin ooggetuigen, hun kinderen en hun kleinkinderen spreken over de opdeling. Wat was de impact van zo’n tragische geschiedenis op hun persoonlijke levens? „Het is onmogelijk om dat voor iedereen in te vullen, maar het is aannemelijk dat veel mensen die deze verschrikking hadden meegemaakt liever dóór wilden. Ze richtten zich op het opbouwen van hun levens, stichtten gezinnen in India.” Dat zou volgens haar kunnen verklaren waarom er door sommigen bijna niet wordt gepraat over die periode.  In het Indiase publieke debat wordt ook pas sinds kort meer gesproken over de traumatische totstandkoming van de eigen natie en de rivaliteit met het buurland. Pas in 2017, bij het vorige lustrum, werd in Amritsar een eerste nationaal museum over Partition geopend.  Volgens Malhotra heeft de tijd het spreken vergemakkelijkt, en er is ook meer urgentie. Dat ziet ook de Pakistaanse historica Anam Zakaria: „Het besef groeit dat we niet veel  tijd meer hebben om die eerste getuigen te spreken. We zijn inmiddels aanbeland bij de vierde generatie sinds Partition. Er zijn steeds minder overlevenden.” De vrouwen behoren tot een groep jonge archivarissen die Indiërs, Pakistanen en burgers in de diaspora aansporen hun eigen families vragen te stellen. Malhotra: „Ik hoor veel mensen van mijn leeftijd, of van de generatie van mijn ouders, zeggen: ‘Had ik maar eerder die vragen gesteld.’”  Onderzoekster Zakaria hoorde zelf pas als tiener dat haar vader in India was geboren. „Ik moest in een visumaanvraag de geboorteplaats van mijn ouders opgeven. Ik was met stomheid geslagen.  Zo’n simpele vraag leidde tot een enorme openbaring. Ik was me van onze familiegeschiedenis eerder niet bewust.”   Inmiddels luistert zij tijdens interviews niet alleen naar wat er gezegd wordt, maar kíjkt ze ook goed naar haar gesprekspartners: ook een vast gerecht bij speciale familiegelegenheden of een serviesset zijn een vorm van herinnering aan de Partition – of eigenlijk aan het leven van daarvoor. Ik moest in een visumaanvraag de geboorteplaats van mijn ouders opgeven. Ik was met stomheid geslagen.  Zo’n simpele vraag leidde tot een enorme openbaring. Ik was me van onze familiegeschiedenis eerder niet bewust. Anam Zakaria Pakistaanse historica Niet alleen academici houden zich nu bezig met het vastleggen van deze ervaringen. Het internet en sociale media hebben het makkelijker gemaakt voor mensen om over de landsgrenzen heen te kijken. Harminder Singh kreeg een jaar geleden een video toegestuurd van zijn vaders geboortehuis. „Mijn vader herkende het direct, al is het in slechte staat. Er woont niemand in, gek genoeg – na al die jaren nog niet. Ik denk dat mensen er een slecht voorteken in zien, een huis waarvan zoveel mensen zo gruwelijk zijn omgekomen.”  Eerder dit jaar vonden Baldev en Gurmargh Singh (65 en 73 jaar) een overleden gewaande oudere halfzus terug in Pakistan. Hun vader verloor zijn vrouw aan het geweld tijdens de afsplitsing en dacht dat daarbij ook zijn pasgeboren dochter was omgekomen. Hij vluchtte naar het district Patiala, in het Indiase Punjab, en huwde zijn schoonzus. De kinderen uit dat tweede huwelijk, onder wie Baldev en Gurmargh, waren weliswaar in India geboren, maar verhalen over de verloren familieconnectie werden van generatie op generatie doorgegeven. „We zijn allemaal met die verhalen opgegroeid. Als onze ouders en grootouders er niet over vertelden in woorden, konden we de pijn nog wel van hun gezicht aflezen”, vertelt de veertiger Narender, zoon van Baldev.  Uit nieuwsgierigheid struinde hij het internet af, totdat hij op YouTube de zoektocht van een Pakistaanse vrouw naar háár familie tegenkwam. Mumtaz Bibi heette ze, woonachtig in het district Sheikupura, hetzelfde gebied dat Narender op  online kaarten had opgezocht. Een telefoontje naar een lokale buurtsuper – „De eerste keer dat de eigenaar hoorde dat hij Indiërs aan de lijn had, hing hij direct op” – bevestigde de familieband. De baby die Baldev en Gurmargh’s vader dood had gewaand, was opgevangen en geadopteerd door een moslimfamilie. De broers hadden haar nooit in levende lijven gekend en waren na haar geboren, maar ze herkenden Mumtaz direct, zeggen ze: „Je zus is je zus. Wij hadden in onze jeugd zelfs gehoord wat haar koosnaampje was geweest – dat gebruiken we nog elke dag als we videobellen.” De baby die hun vader dood had gewaand was geadopteerd door moslims Hun hereniging vond plaats bij de Kartarpur-corridor, een lange beveiligde overgangsweg die vanaf India leidt naar de gelijknamige plaats in Pakistan, waar een sikh-tempel ligt. Sinds 2019 is die gurdwara open voor Indiërs, die zonder visum  – maar wel onder strikte begeleiding – voor een halve dag het heiligdom mogen bezoeken. Er hebben sindsdien meerdere familiereünies plaatsgevonden, uitgebreid gevolgd door lokale media.  Op een snikhete maandagmiddag is op de kaarsrechte, vijf kilometer lange asfaltweg naar de tempel geen mens te bekennen. Vanaf de uiterste afbakening kunnen bezoekers zonder aanmelding nog net het witte tempelcomplex zien, schitterend in de zon. Daarvoor moeten zij eerst over prikkeldraad, een greppel en een flink stuk niemandsland heen kijken. „Het is daar bezaaid met landmijnen”, stelt een toeschouwer, de blik gericht op de strook tussen de grensposten. Aan Indiase zijde staan twee militaire grenswachten. Nieuwsgierigen mogen hun oog tegen een opgestelde verrekijker leggen. „Niet verplaatsen”, waarschuwt een van de bewakers.  Aan de overkant wappert een enorme Pakistaanse vlag, er rijdt een patrouillewagen af en aan. Aan deze grens wordt niet meer getornd. „De splitsing was misschien één moment in de geschiedenis, maar de verdeling gaat nog altijd door”, stelt onderzoekster Anam Zakaria. Religie en nationalisme gaan in beide landen vaak hand in hand: „Pakistaans zijn betekent in de volksmond en in de retoriek dat je moslim bent. Indiërs zijn hindoes. In die opvatting over hoe de landen in elkaar horen te steken, is steeds minder ruimte voor minderheden.” Als scholiere in Lahore leerde zij vooral over Partition als een offer voor de totstandkoming van het onafhankelijke Pakistan, minder als een humanitaire tragedie. De gruwelen die zich destijds hebben voorgedaan zijn voor populisten in beide landen voer voor het opzwepen van de eigen populatie.  Aan de nieuwe grenzen vonden in 1948, nog geen jaar na de onafhankelijkheid van de Britten, een eerste oorlog tussen de landen plaats. De verhoudingen tussen India en Pakistan worden nog steeds beïnvloed door de opdeling - zoals in de kwestie Kasjmir, dat beide landen als eigen grondgebied zien. „Besef: het geweld ging twee kanten op”, stelt boer Harbans Singh. Dat weet hij omdat hij als tienjarige aan boord stapte van een van de ‘spooktreinen’, die af en aan reden op een spoor waarlangs de lijken zich opstapelden. Soms werden de voertuigen tijdens de reis stilgelegd en werden de inzittenden uitgemoord. Legers van beide nieuwe landen moesten ingrijpen om de stations te beschermen en de volksverhuizing te laten plaatsvinden. „Bloed, overal bloed” in de wagons, herinnert Harbans Singh zich. „De inzittenden vóór ons hadden hun reis, naar Pakistan, niet overleefd. Het geweld  overkwam moslims óók.” De ontheemden werden aan weerszijden van de nieuwe grens opgevangen in haastig opgezette vluchtelingenkampen. Shanti Devi leefde jaren met haar schoonfamilie in een kamp, in honger en armoede. „In de kampen begon ik te werken, als naaister, om wat geld te verdienen.” Haar oudste zoon Shayamlal (72) werd in een vluchtelingenkamp geboren; pas vier jaar na hun aankomst in het nieuwe India konden Devi en haar man op zoek naar een permanente woonplek. Het hindoegezin vestigde zich uiteindelijk in New Delhi waar, net als in andere grote steden, zoals Mumbai, hele woonwijken werden toegewezen aan de vluchtelingen. In dat huis woont ze sinds de jaren negentig met haar uitgebreide familie en aangetrouwde leden. Bij Shanti Devi deden de inname van haar dorp zodra dat in Pakistan bleek te liggen en haar vlucht diepe afbreuk aan haar vertrouwen. „Een moslim komt er hier liever niet in. Ik vertrouw ze niet”, zegt ze fel. Shayamlal knikt.  Hussein. Die naam moet u echt opschrijven. Zonder hem hadden we het niet overleefd Amolak Singh sikh Maar de nationalistische vijandsbeelden rijmen niet met ieders ervaringen. De Indiase auteur Aanchal Malhotra, in New Delhi opgegroeid in wat ooit een van de vluchtelingenenclaves was, leerde dat „ook de individuele ervaringen niet homogeen zijn. Ze bieden een inkijkje in de persoonlijke banden die mensen hebben met de historie en met wat ze zich herinneren”.  De sikh-familie van Amolak Singh vertrok uit hun buurt in Lahore uit angst voor de woeste menigten die zich steeds vaker verzamelden bij de moskee. Maar cruciaal in hun vlucht was de islamitische arts die twee deuren verderop woonde, en die rantsoenen en een paard beschikbaar stelde. „Hussein”, is de eerste naam in zijn relaas, nog voordat hij de stad waar hij opgroeide noemt. „Die naam moet u echt opschrijven. Zonder hem hadden we het niet overleefd.” Niet elke familie in India heeft een tragedie doorgemaakt. Hasan Qezilbash, 58, neemt vanuit Mumbai beleefd de telefoon op voor een gesprek over hoe Partition haar familie raakte. „Om eerlijk te zijn: wij waren moslims in Mumbai en dat zijn we nog steeds. Mijn grootvader was op zijn gemak in de stad, we leefden goed. We hebben geluk gehad, heel anders dan andere families, of zij nu sikh, moslims of hindoes waren.” Broers Baldev en Gurmargh wuiven vragen over hun ‘bekeerde’ zus weg. „Wat maakt ons dat uit, we hebben onze familie terug”, zegt Gurmagh met opgewonden stem. „Bij onze ontmoeting lieten wij in de tempel aan haar zoons, onze neven, zien hoe de sikhs hun tulband knopen. We spreken dezelfde taal, op onze velden doen we hetzelfde werk. De rest is politiek.” Maandag viert India 75 jaar onafhankelijkheid. Pakistan doet dat een dag eerder. De twee huidige landen maakten honderden jaren deel uit van Brits-Indië, dat na lange inmenging door de Britse handelscompagnie in de negentiende eeuw direct onder de kroon kwam.  De strijd om onafhankelijkheid kwam na de wereldoorlogen in een stroomversnelling. Met zelfbeschikking in het vooruitzicht liepen spanningen tussen religieuze groepen, vooral hindoes en moslims, steeds hoger op. De Muslim League  vreesde dat de  moslimminderheid in een onafhankelijk India gediscrimineerd zou worden.  Terwijl sektarisch geweld  opspeelde vond de roep voor een eigen natie uiteindelijk gehoor bij de Britten. Onderkoning Lord Mountbatten lanceerde in juni 1947 een plan voor een  seculier India en moslimstaat Pakistan.   Die opdeling bleek niet zomaar te maken; de voor die taak aangestelde jurist Cyril Radcliffe maakte zijn afbakening twee dagen ná het uitroepen van de aparte staten bekend, om eerst de aandacht te focussen op de Britse welwillendheid. Als gevolg van het opgelopen wantrouwen ontstond een exodus in twee richtingen. Correctie: op 17 augustus is de naam van auteur Aanchal Malhotra in dit artikel gecorrigeerd. ||https://www.nrc.nl//nieuws/2022/08/12/75-jaar-na-de-afsplitsing-van-india-en-pakistan-komen-de-verhalen-pas-los-a4138757
2022-08-12||Teleurstelling in de macht van de tv: ‘We dachten dat we armoede konden aanpakken’||‘Zie je dat?’ vraagt Koos Postema. Hij wijst naar de vijver in de voortuin van het seniorencomplex in Soest, waar hij sinds een jaar woont. „De fontein is nu even uit. Weet je waarom? Anders hebben sommige bewoners er last van tijdens hun middagslaapje.” Hij grijnst, knipoogt. Ja, zo gaat dat in een seniorenflat.  Hier verglijdt het leven in een ander tempo dan buiten. En er gaan ook regelmatig mensen dood. Dan staat hij naast alle anderen in de hal in het gelid, om een medebewoner plechtig uitgeleide te doen. „Laatst begon er bij zo’n gelegenheid opeens iemand  viool te spelen. En goéd! Nota bene een serveerster uit het restaurant. Ik complimenteerde haar na afloop. Ja, zei ze, veertig jaar Metropole Orkest”. Hij kwam hier vroeger vaak langs met de auto. En soms zei zijn vrouw Ineke dan: „Dat lijken me mooie appartementen. Zullen we daar ’ns gaan kijken?”. En steevast antwoordde hij dan: „Nee”. En nu woont hij er toch. Alleen. Want Ineke overleed twee jaar geleden. Zijn leven is sindsdien totaal veranderd. „Het is een stuk minder leuk geworden”. Maar ja, dat overkomt je als je negentig wordt. Bijna alle mensen van zijn generatie met wie hij ooit gewerkt heeft zijn inmiddels ook al dood. Postema is zo ongeveer de laatste ooggetuige van zijn tijd geworden. „Ik ben nog een middag bij Aad [van den Heuvel] geweest, kort voor zijn dood. Hebben we een eindje gevaren op de Vecht. Heerlijke middag. Moeten we vaker doen, zeiden we nog tegen elkaar. Maar ja, vlak daarna moest hij naar het ziekenhuis. En toen: boem. Dood. Zo gaat dat op onze leeftijd.” De televisie, waar hij dik veertig jaar voor werkte, volgt Postema nog steeds op de voet. En hoewel hij al jaren geen programma’s meer maakt, kijkt hij nog steeds vooral als máker. „Ik denk automatisch: Wat doet hij het goed, en hij niet. Laatst zat ik naar de Canal Pride te kijken. Dan valt me direct op dat die twee presentatoren [Rik van de Westelaken en Splinter Chabot] vooral met elkaar bezig zijn en veel minder met die boten. Daar zou ik als regisseur iets van gezegd hebben.” U presenteerde in de jaren zeventig Een Groot Uur U, met voor die tijd controversiële onderwerpen als abortus, sterilisatie, pedofilie of homoseksualiteit. Toen hadden jullie een Canal Pride ondenkbaar gevonden. „Ja, mooi is dat, hè? In dat opzicht is de maatschappij gelukkig een stuk verder gekomen.” Waarom richtte u zich specifiek op dat soort onderwerpen? „Wij hadden bij de VARA het gevoel dat we mensen moesten emanciperen. Daar waren we zelfs voor opgericht: de verheffing der arbeiders.” Televisie was bedoeld om mensen op te voeden? „Dat vonden wij in die tijd zeker. Als mensen het niet op school of van hun ouders geleerd hebben, dan leren wij het ze wel. Dat speelde in al die programma’s door. Wij behandelden bijvoorbeeld het onderwerp echtscheiding. Nu is scheiden heel normaal. Dat hoeft echt niet meer op televisie. Maar in die tijd lag dat anders. Als je wilde scheiden, moest je liegen tegen de rechter, zeggen dat je een ander had. Anders kreeg je geen toestemming. Daar maakten wij programma’s over, om mensen duidelijk te maken dat zoiets onzinnig was. Dat vonden wij als programmamakers onze táák. Wij wilden laten zien wat de oorlog in Vietnam aanrichtte en hoe erg de honger in Biafra was. In de hoop dat er dan misschien iets zou veranderen.” Televisie zou de wereld verbeteren? „Dat gevoel hadden we zeker. Als je laat zien dat mensen in armoede leven, dan wordt dat vast wel aangepakt. Dat bleek niet zo te zijn. Die macht bleek de televisie helemaal niet te hebben. Het is een prachtig medium, maar de honger krijg je er de wereld niet mee uit. Daar hebben we ons behoorlijk op verkeken.” Je kunt uw carrière ruwweg in drie blokken onderverdelen: de jaren zestig met Achter het Nieuws, de jaren zeventig met de Grote Uren U en de jaren tachtig met Klasgenoten. Wat was de mooiste periode? „In alle periodes zaten fijne hoogtepunten. Die Klasgenoten waren in feite kleine documentaires, tijdsbeelden waarin je hele milieus leerde kennen. Gerard Reve met zijn klasgenoten uit Betondorp. Enorm robuuste mannen die plat Amsterdams spraken, en bijna allemaal gewerkt hadden bij de Amsterdamse Droogdokmaatschappij. Met daartussen een van de grootste schrijvers van na 1945. Als klap op de vuurpijl kwam ook nog hun oude meester binnen; zo’n Amsterdamse schoolmeester uit de vorige eeuw. Die man zei: ‘Dat je zó over de liefde durft te schrijven, Gerard. En je kon vroeger nog wel van die mooie opstellen maken.’ Waarop Gerard hem aankeek en gedwee zei: ‘Ja meester’.”  Postema moet er nog om schateren. „Schitterend was dat. Of neem de gymnasiumklas van Seth Gaaikema, die maar liefst zes hoogleraren had voortgebracht. Er was een mevrouw bij die het slechts geschopt had tot een doctoraal Frans. Die durfde haar mond in dat gezelschap bijna niet open te doen.” Maar zijn vakmanschap kon hij misschien toch het beste laten zien in Een Groot Uur U. „Die educatieve kant was voor mij heel belangrijk. Dat mensen er iets aan hádden. Er werd enorm op gereageerd. Nadat we een uitzending maakten over sterilisatie bij vrouwen, schreven mensen: en die mannen dan? Hoorden we van onze correspondent in Engeland dat er daar al aan de lopende band kleine knipjes in de balzak werden gemaakt. Dat werd dus onze volgende uitzending: sterilisatie bij mannen. Nadien hoorden we dat honderden mannen zich bij Nederlandse ziekenhuizen hadden gemeld voor zo’n ingreep. Bleek zo’n uitzending dus enorm veel effect te hebben.” Toch was u meer presentator dan journalist. „Dat is zeker waar.” Waarom was u goed in uw vak? „Ik kan met iedereen praten. Ik belazer mensen niet, neem ze serieus. Daardoor vertrouwen ze me vanaf de eerste minuut. En ik kan goed binnenkomen in de huiskamer. Ik kan mensen binnenleiden in het tijdperk van zo’n klas. Ook als het om nieuwsonderwerpen ging. Niet beginnen met cijfers: ‘In Nederland hebben tienduizend mensen last van…, waarvan achtduizend…’ Nee, beginnen met een anekdote. ‘Henk is al twintig jaar ziek. Tijdens zijn werk in de fabriek kwam hij zonder dat hij het wist jarenlang in aanraking met…’ En eenvoudige vragen stellen, zeker bij medische onderwerpen. ‘Wat doet u dan? Hoe kun je dat genezen?’” Werd er vroeger betere televisie gemaakt? „Welnee. Ik zie ook nu vaak prachtige dingen. Al zie ik wel steeds minder mensen voor wie ik de tv aanzet. Zoals vroeger bij Van Dis of Witteman. Zie jij nog verslaggevers in de traditie van Aad van den Heuvel? Nieuwsuur vind ik heel goed. Ik ben een fan van Mariëlle Tweebeeke. Maar de meeste talkshows hoeven van mij niet. Dat programma om zeven uur is echt vernietigd door de mensen die daar neergezet zijn. Onbegrijpelijk. Als je eerst Matthijs [Van Nieuwkerk] hebt gehad – die er tien jaar over gedaan heeft om zo goed te worden – moet je daar niet deze mensen laten presenteren. Dat is zo’n schrijnend contrast.” Aanvankelijk zat daar Renze Klamer. „Moet je ook niet doen. Vervelende, zelfingenomen jongen. Spreekt me totaal niet aan.” Zijn er te veel talkshows? „In elk geval zijn er te veel presentatoren. Vijf duo’s bij Op1 werkt echt niet. Vooral die vrouwen vallen me enorm tegen. Die mannen zijn wisselend. Tijs van den Brink vind ik een goede jongen. Erg bescheiden, te bescheiden voor televisie. Maar hij kan goed interviewen. Sven Kockelmann zou beter kunnen worden. Hij is er nu nog niet, maar dat kan komen. Maar met iemand als Jort Kelder heb ik helemaal niks. Die stelt een vraag en gaat vervolgens in zijn eigen camera zitten kijken. Dat is van zo’n onvoorstelbare ijdelheid… Weet je wié ik goed vind? Die Beau van Erven Dorens. Enige man, een charmeur die werkelijk contact met mensen weet te maken. Ik zie hem praten en voel dat zijn betrokkenheid echt is.” Jeuken uw eigen handen nog weleens? „Nee hoor. Dat moet je op je negentigste niet willen. Al begrijp ik niet dat niemand zo’n formule van Een Groot Uur U weer eens oppakt. De basis van ‘kunt u mij nog ‘ns uitleggen hoe dat zit’ blijft ijzersterk.” Zijn vrouw volgde zijn werk al die jaren op de voet. Kritisch, maar betrokken. „Ineke zei nooit: ik zou het zó doen”. Ze kwamen elkaar tegen op de onderwijzersopleiding in Rotterdam. Zij was zestien, hij achttien. „En ik vond haar direct leuk”. Zeventig jaar waren ze samen. Prachtige jaren, zegt hij. Totdat ze een nieuwe heup kreeg. Kort na de operatie traden er complicaties op, en kreeg ze een ernstige infectie. „Het is nog steeds onvoorstelbaar”, zegt hij, hoofdschuddend. „D’r hele leven lang was ze zo sterk. Altijd bezig in de tuin. Schilderen, tennissen. En ineens was ze er niet meer.” Over de dood hadden ze het nooit samen. Waarom zouden ze ook? ‘We waren van plan om nog lang te blijven.’ Als je zo lang samen bent, raak je met elkaar vergroeid. Lukt het om weer die ene alleen te worden? „Dat is moeilijk, heel moeilijk. Het gemis is kolossaal. Ik ben van nature een kletskous. Ineke was heel stil en bescheiden. Vaak zat ze op haar kamer te schilderen. Dan hoorde of zag ik haar urenlang niet, maar wist ik wel dat ze er wás. Nu weet ik dat ik haar ook daar niet meer zal vinden. Dat was in het begin zo moeilijk. Ik dacht steeds: waar is ze? Terwijl ik heus wel wist dat ze er niet was. Ik droom vaak over haar. Niet dat we dan hele gesprekken hebben. Maar dan ís ze er gewoon. Ik zie haar in het huis, zie haar zitten op de bank. Vervolgens word ik wakker en is ze weg. Dat blijven verdrietige momenten.” Daarom was het een goed idee van zijn dochters dat hij na haar overlijden niet in het oude huis zou blijven wonen. „Want daar was ze er de hele dag zo enorm niét. Het is één voortdurend verdriet. En toch lachen we ook wat af, hoor. Dan zeggen mijn dochters: Ja, nu durf je wel hè, nu Ineke er niet bij is…” Aan zijn eigen dood denkt hij nauwelijks. Goed, hij is niet gek. Hij weet dat het zomaar kan gebeuren. Hij krijgt steeds meer last van kwaaltjes. Onlangs had hij nog een ontsteking aan zijn grote teen die maar niet overging. Uiteindelijk bleek er niets anders op te zitten dan dat die teen geamputeerd moest worden. „Tegen betaling mag je het zien.” Maar verder voelt hij zich goed. „Ik lust alles nog.” Hij denkt er al helemaal niet over na hoe hij straks de geschiedenis in zal gaan. „Van die programma’s blijft niets hangen. Daarvoor is televisie een veel te vluchtig vak. Dat vind ik ook helemaal niet belangrijk. Ze hoeven straks niet te zeggen: ‘Wat was die Postema een goede programmamaker’. Ik heb veel liever dat ze zeggen: ‘Wat was die Koos een aardige kerel’.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/12/we-dachten-dat-tv-de-wereld-kon-veranderen-a4138834
2022-08-12||Amerikaanse actrice Anne Heche (53) overleden na auto-ongeluk||De Amerikaanse actrice Anne Heche is vrijdag op 53-jarige leeftijd hersendood verklaard en daardoor wettelijk gezien overleden. Dat meldt onder meer The Guardian op gezag van haar familie. Heche lag in coma in het ziekenhuis sinds ze vorige week vrijdag een ernstig auto-ongeluk kreeg.  Bij het ongeval liep Heche zulke ernstige hersenschade op dat herstel nagenoeg was uitgesloten. Heche ligt nog wel aan beademingsapparatuur, omdat onderzocht wordt of haar organen nog gedoneerd kunnen worden. Haar familie heeft ervoor gekozen om het leven van de actrice niet langer kunstmatig op te rekken. Heche reed met haar Mini Cooper een woning in Los Angeles binnen, die vervolgens in brand vloog. De bewoonster van het huis wist de brand te overleven. Heche reed harder dan de toegestane snelheid en de politie onderzoekt of zij mogelijk onder invloed was. De actrice brak door in de jaren tachtig in de soapserie Another World, waarin zij de tweeling Vicky Hudson en Marley Love speelde. Later speelde ze in meerdere films, waaronder de rampenfilm Volcano en I Know What You Did Last Summer. Eind jaren negentig gold ze als een van de grootste actrices van Hollywood en speelde ze in films met Johnny Depp (Donnie Brasco) en Harrison Ford (Six Days, Seven Nights). Heche had drie jaar een liefdesrelatie met actrice en presentatrice Ellen DeGeneres. Correctie (15 augustus 2022): In een eerdere versie van dit artikel stond dat Anne Heche op vrijdag 12 augustus van de beademingsapparatuur is gehaald en daarna overleden. Dit klopt niet. Ze was hersendood verklaard en daardoor voor de wet overleden. Heche is zondag 14 augustus alsnog van de beademing gehaald.||https://www.nrc.nl//nieuws/2022/08/12/amerikaanse-actrice-anne-heche-53-overleden-na-auto-ongeluk-a4138791
2022-08-12||Oud-prof Glenn Helder zat in de cel. Hij vindt dat clubs jonge voetballers  moeten beschermen tegen criminele invloeden||Als Glenn Helder terugdenkt aan die ene septemberdag in 2007, krijgt hij aan een tafeltje in het Brugrestaurant bij Hoofddorp het kippenvel op zijn armen. De oud-international is  destijds met een geladen pistool op weg om het recht in eigen hand te nemen. Om een einde te maken aan de bedreigingen van criminelen die hij niet persoonlijk kent, die zich met zijn  privé-probleem bemoeien. Zover komt het niet. „Ik heb   mazzel gehad dat ik toen gearresteerd ben”, legt de 53-jarige Helder uit. „Het had anders kunnen lopen. Dan zou ik nu  huilend in een cel hebben gezeten. Met spijt.”     Helder zit  zeven maanden vast in de zwaarbewaakte gevangenis in het Noord-Hollandse Zwaag. Het complex is  afgebroken, maar de herinneringen zullen nooit uit het hoofd van de oud-prof van onder meer Sparta, Vitesse, Arsenal,  Benfica  en Oranje verdwijnen. „Ik kan nu  inzien dat ik daar zwaar terecht zat. Dat ik een gevaar voor de maatschappij was”, vertelt Helder. „Maar destijds had ik dat gevoel totaal niet. Ik was kwaad. Razend. Dacht dat ik in mijn recht stond. Ik was Glenn de getikte. Bizar dat het zover is gekomen.” Helder staat nu anders in het leven. Binnenkort komt een tweede boek over zijn bewogen bestaan uit. Hij houdt  lezingen, geeft trainingen  en vertelt  zijn verhaal om anderen  te behoeden voor de gevaren. „Of ik de enige international ben die in de gevangenis heeft gezeten? Ik zou het niet weten. Ik ben er  in ieder geval niet trots op”, zegt Helder lachend. Tijdens het gesprek kijkt Helder een paar keer op zijn telefoon. Televisieprogramma’s, radiozenders  en krantenredacties bellen hem onophoudelijk. Helder  is extra hot nu  de oud-internationals David Mendes da Silva en Quincy Promes betrokken zouden zijn bij grote drugszaken. Promes wordt bovendien verdacht van poging tot moord bij een steekpartij. Voor beiden dreigen lange celstraffen als de rechter de feiten bewezen acht. „Ik ken allebei die jongens natuurlijk. Ik ben ze meerdere keren tegengekomen. Ik ben er   ook  van geschrokken. Dit lijken echt grote zaken. Ik zeg bewust lijken omdat het allemaal nog wel bewezen moet worden”, zegt Helder. Dat geldt  in nog grotere mate voor de geruchten dat Ajax-speler Mohamed Ihattaren zich zou hebben ingelaten met criminelen en ook bedreigd zou worden. Ajax-trainer Alfred Schreuder wilde er vrijdag niets over kwijt tijdens een persconferentie. De Amsterdamse club reageerde  niet op vragen van NRC over of en hoe  (ex-)spelers als Ihattaren en Promes zijn  gewezen op de gevaren van omgang met het criminele circuit.  Glenn Helder wil en kán verder geen oordeel uitspreken over anderen. „Ik weet  gewoon niet alles.”  Vooral de zaken van Promes en Mendes da Silva geven in zijn ogen wel  aan dat de voetbalwereld „met serieuze problemen” kampt. Helder: „De tijden zijn veranderd. Ik weet dat er nog  veel meer zaken spelen.  Dat weet ik omdat er soms zelf spelers naar me toe komen. Er gaat steeds meer geld in het voetbal om en  de criminaliteit wordt ook steeds  harder.” Het heeft Helder zelf bij zijn clubs aan de juiste begeleiding  ontbroken. Al is hij  eerste die stelt dat hij  „helemaal niet te begeleiden” was. „Mijn zaakwaarnemer Rob Jansen heeft echt van alles voor mij gedaan.  Maar ik  luisterde naar niemand. Ik heb een goede opvoeding gehad, maar toen ik zelf het stuur van het leven in handen kreeg ging ik een andere kant op. Ik  dacht dat ik het allemaal wel wist. Ik zeg altijd: als ik naar Jansen  had geluisterd was ik multimiljonair. Maar als ik  nu naar mijn  kinderen kijk, die zijn gezond en gelukkig,   ben ik nu multimiljardair.” Helder gleed  in 2015 zo ver weg dat hij  persoonlijk failliet werd verklaard.  „Laat ik één  ding duidelijk maken”, zegt hij. „Niemand hoeft medelijden te hebben met profvoetballers.  Ze hebben van hun hobby hun beroep gemaakt en worden daar ongelooflijk goed voor betaald. Als je met één vinger wijst, dan wijzen er drie vingers naar jezelf. Je bent altijd  verantwoordelijk voor je  eigen daden.   Neemt niet weg dat er  gevaren op de loer liggen. En dat heeft met twee dingen  te maken: geld en ego. Toch vind ik wel dat  clubs een  morele verplichting hebben hun spelers te  beschermen. Ze dienen preventief te werk gaan met   voorlichting van experts.” Helder schetst  uit eigen ervaring een beeld van een veranderende  voetbalwereld waarin hij als prof in september 1989 bij  Sparta zijn  debuut maakte. Hij verdiende de eerste twee seizoenen  1.500 gulden (680  euro) per maand en dat liep op naar 2.100 gulden (950 euro). „In mijn jeugd moesten we thuis soms twee weken   met 25 gulden (11 euro) leven. Dus was zo’n salaris  al veel geld voor een boertje uit Leiden.   In die tijd gokte ik al,  maar daar maakte niemand zich druk om. Dat werd  onder het tapijt geschoven. Want ik  was  een talent.  Ik vertegenwoordigde een bepaalde  waarde voor de club.” Haalde ik een broodje bij de bakker dan kon ik hem zo een biljet van 250 gulden geven: ‘Laat maar zitten’ Als Helder in 1993 voor 650 duizend gulden  (295 duizend euro) van Sparta naar Vitesse gaat, komt hij in verschillende opzichten op een ander niveau terecht. De Renault 19 wordt ingeruild voor een Golf VR6. Helder gaat 100 duizend gulden bruto (45 duizend euro)   per jaar verdienen.  Als de  buitenspeler  in december 1994 wordt uitgenodigd om  met een  All Star Team tegen AC Milan te spelen, krijgt hij een  inkijkje achter de schermen van de Europese top. Een maand later debuteert hij in Oranje.      Helder kan er nu hartelijk om lachen, maar destijds liet hij zich makkelijk gek maken. „Richard Witschge deed ook mee aan die benefietwedstrijd. Die speelde  toen bij FC Barcelona en kwam met een     gouden Rolex binnenlopen. Ik moest  bijna een zonnebril opzetten. Die had hij daarvoor bij Ajax nooit gehad. Ik dacht meteen: ‘dat hoort er dus bij als je in de top speelt’. En na de wedstrijd werden we ontvangen in het huis van Milan-speler Robert Donadoni. Behalve al die voetballers was Eros Ramazzotti er ook.  Aan de muur hingen zes televisies op rij. Ik dacht dat dit   zo hoorde.” Als Helder een paar maanden later voor ruim een miljoen gulden (450 duizend euro) per jaar een contract bij het Londense Arsenal tekent koopt hij meteen een Rolex  van 25 duizend gulden (11.344 euro). En een BMW uit de 8 serie. „Ik had helemaal geen respect voor geld.   Gaf heel veel weg. Dat heeft me drie keer zoveel  gekost als het gokken. Ik denk dat ik in totaal wel negen ton aan guldens cadeau heb gedaan aan mensen. Vroeg iemand twee tientjes, dan kreeg hij twee tientjes. En had een ander  veertigduizend nodig, dan gaf ik dat ook. Haalde ik een broodje bij de bakker dan kon ik hem zo een biljet van 250 gulden geven en zeggen: ‘laat maar zitten’. Ik wilde  goed zijn voor de mensen.” Zeker bij Arsenal was het voor hem moeilijk met beide benen op de grond te blijven. „Als je geld hebt kruipen veel mensen in je kont. Ik vond mezelf niet speciaal of bijzonder,  maar je werd geleefd. Het was een bepaalde cultuur.  In die tijd was ik dom en naïef. Ik ging daarin mee.”      Helder heeft anderen  door drank en drugs  kapot zien gaan. Als speler van NAC deed hij zelfs een zelfmoordpoging. Een  schreeuw om aandacht, zegt hij.  Als hij tien jaar later   wegens bedreiging, belaging, mishandeling, diefstal en vuurwapenbezit tot 373 dagen cel (180 dagen voorwaardelijk)  wordt veroordeeld, is Helder op zijn  dieptepunt. „‘Van Arsenal naar de bajes’, zeggen ze dan. Zo voelde dat niet  voor mij”, zegt Helder. „Aan beiden ging een jarenlang traject vooraf.”    Als Helder in 2008 de gevangenis van Zwaag binnenloopt, zit hij vol woede. Hij is klaar om het dagelijkse gevecht met anderen aan te gaan. Letterlijk. Tot zijn verbazing wordt Helder  met open armen ontvangen. ‘Hé Helder wat doe jij hier  man’, klinkt het. „Mijn zaak was   anders dan die van Promes of Mendes da Silva. Maar wat voor mij geldt, telt voor iedere voetballer. Tel je zegeningen, blijf ver weg van de criminaliteit.” De KNVB laat via een woordvoerder weten dat er geen speciaal  beleid is gericht op het voorkomen van banden tussen profvoetballers en criminelen. Volgens de bond is dit vooral een taak  voor  clubs en  zaakwaarnemers. De Amsterdamse politie voert op verzoek van voetbalclubs wel zogenaamde bewustwordingsgesprekken met   spelers. Tijdens  deze gesprekken geven experts van de politie handvatten mee en worden spelers  gewezen op de risico’s om slachtoffer van criminelen te worden. ||https://www.nrc.nl//nieuws/2022/08/12/clubs-moeten-hun-voetballers-beschermen-zegt-oud-prof-glenn-helder-over-criminele-invloeden-a4138832
2022-08-12||De Volksbank kan nog niet zonder de overheid||De Volksbank, het moederbedrijf van ASN, SNS en Regiobank, maakt nog altijd onvoldoende winst om zonder steun van de Nederlandse staat te opereren. Dat gaf topman Martijn Gribnau vrijdag toe bij de presentatie van de halfjaarcijfers. De Volksbank, sinds 2013 in handen van de Nederlandse staat, boekte in de eerste zes maanden van het jaar een winst van 95 miljoen euro, vrijwel stabiel ten opzichte van een jaar eerder (plus 1 miljoen euro). Het rendement op eigen vermogen (RoE) kwam uit op 5,5 procent. Op de financiële markten wordt een RoE vanaf 8-10 procent gezond geacht. Dan kan een bank de kosten die ze maakt op de lange termijn blijven dragen, en is ze aantrekkelijk voor investeerders. Gribnau trad in 2020 aan als nieuwe topman, en presenteerde vlak daarna een nieuwe strategie die de bank moet klaarstomen voor een zelfstandig bestaan. Naast ambitieuze doelen voor hoge klant- en medewerkerstevredenheid en voor duurzaamheid, streeft de bank daarbij naar een RoE van 8 procent in 2025. „Ik ben tevreden met de voortgang, maar nog niet met het resultaat”, zei Gribnau in een toelichting aan de pers. „We zijn nog niet klaar voor onze volgende stap. Onze RoE is nog te laag. Maar dat is ook niet gek, gezien de omstandigheden van de afgelopen jaren en het feit dat we een heel ander risicoprofiel hebben dan andere banken.”  Gribnau wijst erop dat zijn bank ten tijde van een economische crisis weinig gereedschap heeft om elders hoger rendement te halen.  De Volksbank richt zich met betaaldiensten en hypotheken grotendeels op particulieren en kleine mkb’ers. „Wij kunnen om een krimp door corona op te vangen niet opeens meer risico nemen met leningen aan grotere bedrijven.” Minister van Financiën Sigrid Kaag (D66) schreef begin deze zomer al aan de Tweede Kamer dat zij de Volksbank nog meer tijd gunt om de nieuwe strategie uit te voeren. Ze schreef wel te zien dat de bank al goede voortgang maakt. „Ik ben blij dat we de tijd krijgen”, zei Gribnau hier vrijdag over. „We zijn ontzettend dankbaar dat we in handen zijn van de staat. Maar je moet er wel extra positieve druk op houden om te veranderen. Het gaat toch om geld van de staat. Dat moet uiteindelijk terug komen.” Gribnau was wel tevreden over de manier waarop de Volksbank nu haar geld verdient. Waar de bank altijd grotendeels afhankelijk was van rendementen op producten waar  rente op kon worden gerekend – een inkomstenbron die door de negatieve rente flink onder druk was komen te staan -  lijkt de bank nu beter in staat om ook meer vaste vergoedingen te vragen voor producten. Waar de rentemarge met 5 procent daalde, stegen de inkomsten uit provisies en beheervergoedingen met 20 procent. Deze zogenoemde fees stijgen waarschijnlijk vanaf de tweede jaarhelft nog verder. SNS en Regiobank vragen namelijk vanaf 1 juli een vergoeding (2,55 euro bij SNS en 2,75 euro) aan klanten die alleen een spaarrekening hebben. Zij worden in feite verplicht óók een betaalrekening of een andere dienst af te nemen bij de bank. Vanaf oktober gaat dat ook gelden voor klanten van de duurzame ASN Bank.  De banken van de Volksbank hadden in het verleden juist veel ‘monoklanten’ aangetrokken, met alleen een spaarrekening – klanten die bijvoorbeeld hun risico’s wilden spreiden vanwege het depositogarantiestelsel dat geldt tot 100.000 euro.  Door de negatieve rente zijn dat soort klanten een grote kostenpost geworden voor de Volksbank. Bij andere banken had je voor een spaarrekening altijd al ook een betaalrekening nodig.  „Het is echt nodig dat al onze klanten een maandelijkse fee gaan betalen voor de basisbetaaldiensten”, licht Gribnau de tariefsverhoging toe. „Banken zijn onderdeel van de kritische infrastructuur van Nederland. Dan moet je gewoon je basisdienstverlening kostendekkend hebben, net als een energiebedrijf. Je betaalt in feite voor de betalingen, je pasje, de veiligheid van betalen, voor de screening op malafide klanten. En ja, ook nu de rente weer stijgt, moeten we dit gewoon doorvoeren.” De Volksbank streeft ernaar om in 2025, als de huidige strategie afloopt, 1,3 miljoen klanten te hebben die meerdere producten afnemen bij de bank. In de tweede jaarhelft had de Volksbank 1,05 miljoen van dit soort klanten, 3 procent meer dan een jaar eerder en 10 procent meer dan in het jaar waarin Gribnau aantrad (2020). Na de aankondiging dat een spaarrekening geld ging kosten, zijn daarentegen ongeveer 40.000 ‘monoklanten’ vertrokken.  „Kijk, ik kwam bij een  bank met zeer tevreden klanten, maar ook met heel veel monoklanten. Daar bouw je geen stabiel bedrijf mee. Maar mijn aanname was meteen: we hebben daarmee goud in handen. Onze klanten willen namelijk wel meer producten van ons afnemen, maar die moeten we dan wel te bieden hebben. Daar zijn we nu druk mee bezig, die te ontwikkelen. Beleggen, verzekeringen, consumptief krediet. Dat kost tijd, je moet je ict-systemen erop aanpassen. Daar werken we hard aan.”  Gribnau gelooft dat dit in 2025 voor elkaar gaat komen.  „Als dat niet zo is, heb ik eerder gezegd, trek ik mijn conclusies.”||https://www.nrc.nl//nieuws/2022/08/12/volksbank-nog-niet-klaar-voor-privatisering-a4138831
2022-08-12||Ook Eindhoven Airport gaat  reizigers financieel compenseren|| Eindhoven Airport gaat net als Schiphol reizigers die hun vlucht misten vanwege de lange wachttijden financieel compenseren. Het gaat om reizigers die tussen 23 mei en 11 augustus te laat bij hun toestel kwamen  vanwege drukte op de luchthaven. Dat is een maand later dan de periode waarvoor Schiphol compenseert. „De meivakantie is bij ons goed verlopen”, zegt een woordvoerder. „Er waren hier geen extreme rijen.” Donderdag maakte Schiphol bekend met een compensatieregeling te komen vanwege de chaos op de luchthaven de afgelopen maanden. Veel reizigers misten daardoor hun vlucht, ook al waren ze op tijd op de luchthaven. Ze stonden uren in de rij als gevolg van personeelstekort bij de beveiliging. In de praktijk konden mensen nergens de extra kosten declareren die het gevolg waren van het missen van hun vlucht. De luchthavens vergoeden nu  de extra kosten voor bijvoorbeeld het omboeken van vluchten, voor overnachtingen, nieuwe vliegtickets of accommodaties die niet meer geannuleerd konden worden. Kosten die door de luchtvaartmaatschappij of de reisverzekering worden gedekt – zoals geannuleerde vluchten – vergoedt de luchthaven niet.  De regeling is tot stand gekomen na gesprekken met de Consumentenbond en Omroep Max, die via het programma Max vakantieman aandacht aan de problemen besteedde.  „We waren de mogelijkheden van een massaclaim tegen Schiphol aan het onderzoeken”, zegt een woordvoerder van de Consumentenbond. „We hebben toen ook met Schiphol gesproken en samen zijn we met een regeling gekomen voor de passagiers die wegens de drukte hun vlucht hebben gemist. Die claim is nu van de baan, dat is een logisch gevolg van onze gesprekken.”  De Consumentenbond is niet bij de afhandeling betrokken. Claims moeten binnen zes weken worden afgehandeld en vervolgens moet binnen twee weken het geld worden gestort. „We houden wel in de gaten dat de regeling redelijk wordt toegepast. Als mensen ontevreden zijn over de regeling kunnen ze zich bij ons melden.” Hoe bewijs je dat je op tijd op een luchthaven aanwezig was?  „Een parkeerkaart waarop de tijd staat, foto’s, treinreizen, koffiebonnetjes, WhatsApp-berichten met een tijdsaanduiding – je kunt er heel creatief mee zijn”, zegt een woordvoerder van Schiphol. De Amsterdamse luchthaven wil bewijsstukken zien van de tijd waarop de reiziger van de luchtvaartmaatschappij aanwezig moest zijn. Eindhoven Airport rekent minimaal 2,5 uur voor vertrek van de vlucht als ‘op tijd’. Reizigers die kunnen aantonen dat ze toen al op de luchthaven waren maar toch hun vlucht misten, komen in aanmerking voor compensatie.  Volgens een woordvoerder van Eindhoven Airport hebben 200 gedupeerden zich bij de regionale luchthaven gemeld. „We hebben bekeken of we iets met die meldingen konden. Omdat we tot dezelfde onderneming behoren, hebben we het nieuws over de compensatie op hetzelfde moment als Schiphol naar buiten gebracht.” Het vliegveld gaat ervan uit dat  nog meer mensen zich zullen melden voor compensatie, maar verwacht geen verdubbeling. „We denken dat een groot deel van de mensen die denken aanspraak te kunnen maken zich al heeft gemeld.”||https://www.nrc.nl//nieuws/2022/08/12/ook-eindhoven-airport-gaat-reizigers-financieel-compenseren-a4138829
2022-08-12||De rechtsstaat trilt voor Trump|| Was dit nou een goede of een slechte week voor Donald Trump? De federale politie heeft het huis van de oud-president doorzocht, hij is opgeroepen om te getuigen in een civiel proces over mogelijke fraude door zijn bedrijf, het gerechtshof heeft bepaald dat de belastingdienst zijn aangiftes moet overdragen aan een parlementaire commissie en de man die hem heeft opgevolgd als president – onterecht, blijft Trump beweren – bekroonde een politieke succesreeks met een wet die klimaatverandering en zorgkosten adresseert. Klinkt als een slechte week, toch? Maar dit zijn de Verenigde Staten en dit is Donald Trump. Hij heeft keer op keer bewezen dat een politicus in dit diep verdeelde land meer baat kan hebben bij nederlagen dan bij successen, meer bij jeremiëren dan bij prestaties. Van de huiszoeking maakte hij nog diezelfde avond een collecte. ‘Doe even gauw METEEN een donatie om me bij te staan in deze EINDELOZE HEKSENJACHT’, mailde hij aan zijn aanhang. De juridische vervolging  – welke het ook blijkt te zijn, hij is onderwerp van verschillende – die aan de huiszoeking van maandag ten grondslag ligt, is geherformuleerd als een aanval op de democratie en de Trump-aanhang. „Als ze dit bij een voormalige president kunnen doen, stel je dan eens voor wat ze bij jou kunnen doen”, twitterden de Republikeinen in de justitiecommissie van het Huis van Afgevaardigden op maandag.  Zo wordt elke stap die de rechtsstaat Amerika zet, verdacht gemaakt. Diezelfde Republikeinen, volksvertegenwoordigers die de rule of law in hun portefeuille hebben, twitterden een dag later: „De belastingdienst pakt je, het ministerie van Justitie pakt je, de FBI pakt je. Niemand is veilig voor politieke vervolging in het Amerika van Joe Biden.” Het resultaat is dat niet de vervolgde en zijn medestanders onzeker en timide worden, maar zijn tegenstanders: de vertegenwoordigers en verdedigers van de rechtsstaat. Zo maakte journalist Tim Alberta, die een paar jaar geleden furore maakte met het boek American Carnage, zich deze week in The Atlantic zorgen over de huiszoeking. „We weten niet precies wat de FBI zocht in Mar-A-Lago. We weten niet wat ze vonden. We moeten erkennen – ook degenen die ervan overtuigd zijn dat Trump de wet heeft overtreden, soms ongegeneerd, en dat vervolging verdiend is – dat het voor het gerecht brengen van Trump verschrikkelijke gevolgen kan hebben. Is die gerechtigheid de daarmee gepaard gaande risico’s waard? [Maandag] meenden de belangrijkste boevenvangers van dit land van wel. We kunnen alleen maar hopen dat zij gelijk hebben.”  De vrees dat Trump zal profiteren van de verontwaardiging over zijn vervolging is sterker dan het vanzelfsprekende benul dat het recht zijn loop moet hebben. Amerika-columnist Lexington van The Economist begrijpt die vrees: „Trumps vermogen om de werkelijkheid te vervormen is zo groot dat de wet tegen hem in het geweer brengen weleens zou kunnen leiden tot de ondergang van de republiek.”  Behalve zijn vermogen de werkelijkheid te vervormen, heeft Trump nog een talent: hij weet altijd de aandacht, negatief of positief, naar zich toe te trekken. En voor de marketingman die hij ten diepste is, is elke vorm van aandacht winst. Het ministerie van Justitie en de FBI lieten de eerste dagen na de huiszoeking niets horen. Keurig volgens het boekje, lopend onderzoek enzo. Het gevolg was wel dat Trump voor de pers dagenlang het enige perspectief op deze gebeurtenis bood. Het politieke kunststuk dat president Joe Biden vorig weekend volbracht, een betekenisvolle stap naar het oplossen van belangrijke problemen, de overgang naar duurzame energie en het verlagen van de zorgkosten, heeft precies anderhalve dag de nieuwsmedia beziggehouden. Toen bracht Trump zelf de huiszoeking-zonder-precedent naar buiten en sindsdien beheerst hij het nieuws.  In Trumps woorden – alle media namen zijn woordkeus raid, inval, over, hoewel de deur niet is ingebeukt en de banken en matrassen niet werden opengesneden. En geheel langs de lijnen van Trumps eerste verklaring – zijn vergelijking van de FBI-actie met de inbraak van president Nixons handlangers bij de Democratische Partij, het begin van de Watergate-affaire, heeft geleid tot uren gepraat van deskundigen die zich bogen over de vraag of die vergelijking terecht is (natuurlijk niet: het een is een misdrijf, het ander is een gerechtelijk bevel). Het is een cruijffiaanse logica  – „als wij de bal hebben, kunnen hun niet scoren” – waar de Amerikaanse (sociale) media zich niet aan kunnen onttrekken. Zo ging het op Twitter en in talkshows dagenlang over de onthulling uit een boek dat Trump als president van de Amerikaanse generaals dezelfde loyaliteit eiste als van „de Duitse generaals in de Tweede Wereldoorlog”. Waarbij de belangrijkste vraag kennelijk is of Trump zich wel realiseert dat ‘de’ Duitse generaals een aanslag op Hitler hebben geprobeerd te plegen. De interesse voor de vraag of Trump als president inderdaad papieren versnipperde en in de wc van het Witte Huis probeerde weg te spoelen, een onthulling uit een ander boek (plus foto’s), is dan relevanter. De FBI kwam naar verluidt immers in Mar-A-Lago zoeken naar mogelijke staatsgeheimen die Trump had meegenomen uit het Witte Huis. Ook de vaststelling daarbij dat Trump zelf de wet heeft aangescherpt  – niet één, maar maximaal vijf jaar cel –  voor iemand die zich daaraan schuldig maakt, is relevanter. Of het nieuws dat Trump tijdens het verhoor waarvoor hij was opgeroepen een beroep deed op zijn zwijgrecht – iets wat hij nog niet zolang geleden betitelde als het ergste wat een verdachte kan doen, iets wat eigenlijk alleen maffiosi doen. Toen minister Merrick Garland (Justitie) donderdag uiteindelijk een korte verklaring aflegde, hadden al Trumps aanhangers en vrijwel al zijn prominente partijgenoten hun positie reeds bepaald: de huiszoeking was een aanfluiting voor de rechtsstaat, volgens sommigen vergelijkbaar met de praktijken van   de Gestapo of de  KGB. Er zijn enkelen die al de hele week veelbetekenend zwijgen, zoals Mitch McConnell, leider van de Republikeinen in de Senaat en een impliciete tegenstander van Trump.   Garland gaf donderdag een bondige uitleg. Hij zei dat hij persoonlijk de huiszoeking had goedgekeurd, dat het staande praktijk is om zo’n stap te zetten als „minder ingrijpende middelen”  – lees: een verzoek tot medewerking – niet hebben gewerkt en dat „de rechtsstaat handhaven wil zeggen dat je de wet gelijkelijk moet toepassen, zonder vrees of vriendjespolitiek”. Garland verzocht ook om openbaarmaking van de inhoud van het huiszoekingsbevel. Hier en daar werd al gejubeld: ‘Garland zet Trump schaak’. Trump liet donderdag weten dat hij geen bezwaar heeft tegen openbaarmaking. Hij gebruikt daarbij de hem zo vertrouwde dubbele bescherming: er is niks onoorbaars aan de staatsdocumenten die ik mee naar huis had genomen, en als ze iets vinden wat wel onoorbaar is, dan hebben de FBI-agenten dat daar zelf neergelegd. Na de verkiezingen van 2016 krabden de grote Amerikaanse nieuwsorganisaties zich op het achterhoofd. Ze hadden de verkiezingscampagne verslagen als entertainment, en de vermakelijkste deelnemer had gewonnen. Dat zouden ze nooit meer doen, beloofden ze zichzelf. Kijk naar het Amerikaanse nieuws, Trump-gezind of niet. Al het  geginnegap, alle superlatieven (Historisch! Weergaloos! A very big deal!), alle verontwaardiging – het draait allemaal om Trump. Er wordt veel gespeculeerd, er zijn voortdurend anonieme bronnen die het zeggen te weten. Maar zelfs het explosiefste en incriminerendste bericht – de Washington Postschreef vrijdag dat de FBI in Mar-A-Lago zocht naar „vertrouwelijke documenten die met kernwapens te maken hebben” – stuitte direct op de dubbele verdedigingslinie van Trump. Hij schreef in een reactie meteen dat het een „hoax” is en suggereerde dat zulke stukken door de FBI geplant kunnen zijn. „Zelfde smeerkezen”  als bij het Rusland-onderzoek, schreef Trump op zijn eigen platform. En dat nieuws werd ook weer overal verspreid.  Nee, dit was vooralsnog geen slechte week voor de oud-president. Toen Donald Trump het nieuws naar buiten bracht dat zijn huis was doorzocht, was de eerste reactie in het nieuws: ‘Wow! Maar over welke rechtszaak gaat het hier?’ Niet zo gek, want de voormalige president is betrokken in een reeks van zaken, sommige civiel, sommige strafrechtelijk.  De civiele zaken variëren van een geschil met zijn nicht Mary Trump over de waarde van Trumps bezittingen, en dus van haar erfdeel, tot een schadeclaim van volksvertegenwoordigers die Trump verwijten dat hij zijn aanhangers heeft opgestookt om het Capitool te bestormen, waar zij zaten te vergaderen. Onder de strafzaken bevindt zich de kwestie van de staatsdocumenten die Trump al dan niet wederrechtelijk in zijn bezit heeft gehouden – daar draaide de huiszoeking om.  Verder zijn er strafonderzoeken naar de rol die Trump speelde bij de Capitoolbestorming en naar zijn pogingen om druk te zetten op bestuurders in Georgia om zijn verkiezingsnederlaag ongedaan te maken. En ook zijn financiële handel en wandel, met name de vraag of hij de waarde van zijn bezittingen nu eens te hoog voorstelde (ten bate van bankleningen), dan weer te laag (voor de belastingen), is onderwerp van verschillende onderzoeken door het openbaar ministerie. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/12/de-rechtsstaat-trilt-voor-trump-a4138824
2022-08-12||Goud voor zwemster Steenbergen, gemengde ploeg en baanwielrenners||Drie gouden medailles, een zilveren en bronzen plak voor Nederland op de Europese Kampioenschappen. Zwemster Marrit Steenbergen en de mannelijke baanwielrenploeg werden vrijdag eerste. De vrouwelijke rensters eindigden als tweede. Later op de avond pakten ook de gemengde Nederlandse zwemploeg een gouden plak op de 4×100 meter wisselslag, baanwielrenner Vincent Hoppezak werd derde op de puntenkoers. Steenbergen won het EK-goud in Rome. Ze was met een tijd van 54,25 seconden de snelste op de honderd meter vrije slag en liet de Franse Charlotte Bonnet en Freya Anderson (Groot-Brittannië) achter zich. De 22-jarige Steenbergen heeft haar tweede EK-titel veroverd: donderdag zwom ze ook naar goud in de vier keer 200 meter vrije slag.  Later die avond pakte de gemengde Nederlandse ploeg met Kira Toussaint, Arno Kamminga, Nyls Korstanje en Marrit Steenbergen de eerste plek met een tijd van 3.41,73. Zij lieten daarmee de Italianen en de Britse titelverdedigers achter zich. Ook bij het baanwielrennen, dat in München is gehouden, was Nederlands succes. De teamsprinters Harrie Lavreysen, Roy van den Berg en Jeffrey Hoogland prolongeerden daar hun Europese winst door in de finale hun Franse concurrenten te verslaan. Het Nederlandse drietal was met een 34.639 seconden een kleine seconde sneller dan Frankrijk. Vincent Hoppezak wist op de puntenkoers het brons te veroveren. De vrouwen hoopten dezelfde prestatie te leveren, maar verloren het goud van Duitsland. Kyra Lamberink, Hetty van der Wouw en Shanne Braspennincx waren zo’n tweetienden seconden langzamer dan de Duitsers. De Nederlandse vrouwen raakten daarmee hun Europese titel kwijt.||https://www.nrc.nl//nieuws/2022/08/12/goud-voor-zwemster-steenbergen-en-baanwielrenners-a4138818
2022-08-12||Auteur Salman Rushdie (75) neergestoken bij evenement in VS||De Britse auteur Salman Rushdie (75) is tijdens een evenement in de Amerikaanse staat New York neergestoken toen hij op het punt stond een lezing te geven. Een man bestormde het podium en begon Rushdie te slaan en te steken, meldt een verslaggever van persbureau AP die getuige was van het incident. Rushdie werd vervolgens op het podium behandeld. De aanvaller is volgens de politie gearresteerd.  Over de ernst van Rushdies verwondingen is nog niets bekend. De schrijver werd in zijn nek gestoken en is per helikopter naar een ziekenhuis overgebracht, zo meldt de politie van de Amerikaanse staat. Zijn manager meldde volgens persbureau Reuters rond 20.00 uur Nederlandse tijd dat Rushdie geopereerd wordt. De persoon die Rushdie zou interviewen liep lichte verwondingen op aan zijn hoofd. De politie meldde vrijdagavond laat Nederlandse tijd dat de verdachte een 24-jarige man uit New Jersey is. De verdachte, Hadi Matar, had een toegangskaartje gekocht voor het evenement waar Rushdie sprak en handelde vermoedelijk alleen.   De schrijver ontvangt sinds de jaren tachtig doodsbedreigingen vanwege zijn boek De Duivelsverzen, wat door sommigen als blasfemisch wordt afgeschilderd. Het boek is in Iran en diverse andere islamitische landen verboden. De toenmalige leider van Iran, ayatollah Khomeini, vaardigde vanwege het boek een fatwa uit tegen Rushdie, waarin werd opgeroepen tot het doden van de auteur. De Iraanse regering heeft zich inmiddels gedistantieerd van de fatwa van Khomeini, maar verschillende moslimextremisten vinden nog steeds dat Rushdie de dood verdient vanwege de manier waarop hij de profeet Mohammed neerzet in zijn boek. In 1989 ontplofte in Londen een bom die bedoeld was voor Rushdie, waarbij alleen de terrorist om het leven kwam. De vertaler van de Japanse versie van De Duivelsverzen werd in 1991 vermoord door een onbekende aanvaller. Twee jaar later raakte Rushdies Noorse uitgever gewond bij een aanslag. De Duivelsverzen werd uiteindelijk een internationale bestseller. Rushdie schreef in 2001 het Boekenweekgeschenk en was daarmee de eerste niet-Nederlandse schrijver die deze jaarlijks gepubliceerde novelle schreef. In de autobiografische roman Joseph Anton uit 2012 ging Rushdie in op wat het uitvaardigen van de fatwa en de gevolgen daarvan persoonlijk met hem gedaan hadden.  Rushdie was bij het Chautauqua-instituut in het Westen van de staat New York om deel te nemen aan een discussie over schrijvers en anders creatievelingen die asiel zoeken in de Verenigde Staten. Rushdie werd in 2016 Amerikaans staatsburger. De Britse premier Boris Johnson schrijft op Twitter „geschokt” te zijn dat Rushdie is aangevallen „terwijl hij een recht uitoefende dat we nooit zouden moeten ophouden te verdedigen.” Ook Adriaan van Dis, die Rushdie kent uit de tijd dat de auteur ondergedoken zat, reageert ontsteld. „Al die jaren, zonder vrijheid”, zei de Nederlandse schrijver, die in de jaren negentig voorzitter was van de Rushdie Defence Committee Nederland, tegen het AD. „Hij heeft het hier ontzettend moeilijk mee gehad.” Uitgeverij Pluim maakte woensdag bekend dat het de nieuwe roman van Rushdie in februari 2023 gaat uitgeven. Daarbij staat ook een promotietour gepland, waarbij de schrijver Nederland bezoekt. De uitgeverij is tevens van plan drie eerdere boeken, waaronder De Duivelsverzen, opnieuw uit te geven.||https://www.nrc.nl//nieuws/2022/08/12/auteur-salman-rushdie-neergestoken-in-new-york-a4138792
2022-08-12||Brandweer roept op bermen te maaien om risico natuurbrand te verkleinen||Maai de bermen in de buurt van natuurgebieden en ruim het overgebleven maaisel op om zo het risico op brand te verkleinen. Die spoedoproep doet Brandweer Nederland vrijdagmiddag aan Rijkswaterstaat, de gemeenten en provincies. Vanwege de aanhoudende droogte in het land, kunnen natuurbranden zich snel verspreiden via aangelegen wegen. Volgens de brandweer zijn afgelopen tijd geregeld bermbranden onstaan na een klapband, hete katalysator of autobrand.  Door de droge bermen kort te houden, kunnen de vlammen zich minder makkelijk over het natuurgebied vermenigvuldigen. De brandweer stelt dat de grond zo droog is dat „de vegetatie van grassen, heide en naaldhout, tak- en tophout verhoogd brandgevaarlijk is”. Bovendien is er minder water beschikbaar om te blussen vanuit beken, sloten en grachten. Daarom kan het langer duren voor er voldoende blusvocht ter plekke beschikbaar is.  Vrijdag was er een heidebrand ontstaan in het Noord-Brabantse Schijf. Na enkele uren kreeg de brandweer die onder controle. Desondanks is er zo’n 1,6 hectare (ongeveer gelijk aan drie voetbalvelden) aan natuurgebied verloren gegaan, aldus de Veiligheidsregio. De brandweer verwacht tot ver in de avond in touw te zijn met het nablussen van de brand. Voor zover bekend zijn er geen gewonden gevallen. ||https://www.nrc.nl//nieuws/2022/08/12/brandweer-roept-op-bermen-te-maaien-om-risico-natuurbrand-te-verkleinen-a4138790
2022-08-12||De grote afwezige in Bidens klimaatwet: de prijs voor CO2-uitstoot||Amerikanen die een nieuwe elektrische auto aanschaffen krijgen straks 7.500 dollar (7.290 euro) subsidie, en wie een tweedehands stekkerauto koopt,  krijgt van  de overheid 4.500 dollar cadeau. Voor investeringen in hernieuwbare energie heeft Washington 128 miljard dollar gereserveerd, voor   het energie-efficiënt maken van gebouwen 22 miljard. Dat staat allemaal  in de klimaatwetgeving die de Amerikaanse Senaat eerder deze week aannam.  Van de 433 miljard dollar (421 miljard euro) die is uitgetrokken voor de zogenoemde ‘inflatieverminderingswet’  gaat 369 miljard dollar naar maatregelen om klimaatverandering tegen te gaan. In geld uitgedrukt is het de grootste klimaatwet uit de Amerikaanse geschiedenis.  Dat de wet in veel commentaren  daarom „historisch”  wordt genoemd,  is begrijpelijk: de door regering-Biden zwaarbevochten politieke doorbraak komt na jaren van tegenslagen voor  het Amerikaanse klimaatbeleid.  Oud-president Trump draaide veel klimaatregelgeving van zijn voorganger Obama terug, en onlangs  deelde het Hooggerechtshof een klap uit aan milieuagentschap EPA: dat mag  niet zomaar plafonds stellen aan de emissies van kolen- en gascentrales.   Maar bij alle opwinding over Bidens klimaatwet zijn enkele kanttekeningen op zijn plaats. Het  bedrag van 369 miljard dollar moet je in verhouding zien: het jaarlijkse Amerikaanse defensiebudget is ongeveer twee keer zo groot als dit eenmalige klimaatpakket (768,2 miljard dollar voor 2022). Erg ambitieus is het pakket bovendien niet, zegt  Louise van Schaik, die internationaal klimaatbeleid onderzoekt bij instituut Clingendael, aan de telefoon. „De Amerikanen willen duurzame energie aanjagen, zonder paal en perk te stellen aan fossiele energie”, aldus  Van Schaik.  Ze wijst erop dat ook fossiele  energiebedrijven subsidie krijgen in de wet, als ze hun CO2 afvangen. Het onafhankelijk doorgerekende effect van de Amerikaanse klimaatwet – 40 procent minder emissies in 2030  dan in 2005 – is aanzienlijk lager dan de doelstelling die Biden eerder formuleerde als Amerikaanse bijdrage aan het klimaatakkoord van Parijs, zegt Van Schaik. Biden zegde daarin een reductie toe van 50 tot 52 procent. De EU heeft grotere ambities: zij streeft naar 55 procent minder emissies in 2030 en gebruikt bovendien een ambitieuzer ijkjaar: 1990 in plaats van 2005 (tussen deze jaren namen in de VS de emissies toe).  Michael Pahle, milieu-econoom aan het instituut PIK in Potsdam, slaat een opgewekter toon aan. „Je móét hier wel optimistisch over zijn. Zoals meestal met klimaatbeleid, ligt dit  ver weg van wat echt nodig is.   Maar als dit niet was gelukt, zou samenwerking op internationaal niveau een stuk moeilijker gaan verlopen.” Op VN-klimaattoppen – in november is er weer een, in Egypte –  kunnen de VS hun klimaatstrategie  laten zien, om vervolgens ook andere landen in beweging te krijgen, zegt Pahle.  In de waaier aan maatregelen in de wet schittert er één door afwezigheid. Dat is het middel dat veel economen  voorschrijven   om de uitstoot van CO2 en andere broeikasgassen  omlaag te brengen: beprijzing. Afgezien van een beperkte  belasting op  hoge uitstoot van methaan, komt er – althans voorlopig –  in de VS géén belasting op emissies. De regerende Democraten openen royaal de groene subsidiepot, maar schuwen de prijsprikkel die vervuiling ontmoedigt. Daarmee nemen de Amerikanen afstand van Europa, dat CO2-beprijzing al jaren inzet en dat dit instrument verder wil uitbouwen. In de EU betalen grote industriële vervuilers (denk aan Tata in IJmuiden) en opwekkers van fossiele energie (denk aan kolencentrales) een prijs per ton CO2 die ze uitstoten, via het EU-emissiehandelsysteem waarin emissierechten kunnen worden gekocht en verkocht. Die prijs ligt nu op zo’n 85 euro. Nationale klimaatheffingen, zoals de Nederlandse CO2-taks voor de industrie, komen daar bovenop. De komende maanden moet in Brussel de laatste hand worden gelegd aan een grensheffing voor bedrijven van buiten de EU die níet voor uitstoot betalen – om de eigen industrie tegen oneerlijke concurrentie  te beschermen. De meeste economen vinden CO2-beprijzing onontbeerlijk om de energietransitie te doen slagen. Het belasten van uitstoot maakt fossiele energie duurder en groene energie relatief goedkoper, zo is het idee. Consumenten en bedrijven gaan  dan vanzelf duurzamere keuzes maken, en investeringen in verduurzaming worden dan vanzelf rendabeler. Gestuurd door de prijsprikkel doet de markt als het ware zijn werk –  en dat is efficiënter dan het strooien met subsidies.  In 2019 schreven 4 oud-presidenten van de Amerikaanse centrale bank en 28 Amerikaanse Nobelprijs-economen een open brief waarin ze pleitten voor een „onmiddellijke” CO2-belasting in de Verenigde Staten. Onder hen Janet Yellen, de huidige minister van Financiën. Meer dan 3.600 economen hebben de brief inmiddels ondertekend.     Maar na lang politiek getouwtrek over Bidens klimaatwet moet de conclusie zijn dat CO2-beprijzing in Washington politiek niet haalbaar is – in elk geval niet binnen afzienbare termijn. Overigens kennen Californië  en enkele noordoostelijke staten wel vormen van emissiehandel, waarbij de CO2-prijs laag is (tussen de 50 dollarcent en    30 dollar). Slechts een handvol afgevaardigden, onder wie oud-presidentskandidaat voor de Republikeinen Mitt Romney, is voorstander van een nationale CO2-taks.  In een artikel in The New York Times werd deze week  beschreven hoe, in het toenemend politiek gepolariseerde Amerika,  het idee van beprijzing de laatste jaren is begraven. Politici durfden er simpelweg niet mee de boer op. Nobelprijswinnaar William Nordhaus, die in de jaren zeventig voorstellen deed voor  CO2-belastingen, zegt in het stuk dat het idee van klimaatbelastingen en politiek een „giftige mix” zijn gebleken. Subsidies daarentegen zijn aantrekkelijk: de kiezer wordt er ook blij van.    Dat de Amerikanen geen prijs plakken op de uitstoot van broeikasgassen, compliceert volgens Van Schaik en Pahle de pogingen om wereldwijd afspraken te maken over beprijzing van uitstoot – iets waarvan onder meer het Internationaal Monetair Fonds voorstander is. De EU heeft het thema beprijzing internationaal op de agenda gezet door niet-Europese import van CO2-intensieve producten, zoals aluminium, staal, cement en elektriciteit, te gaan belasten met een grensheffing. Hoewel deze heffing in de eerste plaats landen als Rusland, China,  Oekraïne, Turkije en India zou treffen, zou ook Amerikaans staal en aluminium  worden belast. Alleen landen die zélf een vorm van CO2-beprijzing kennen, zouden van de heffing worden uitgezonderd. Niet de VS dus, in principe.  Pahle denkt dat een EU-heffing op Amerikaanse vervuilende import politiek „heel gevoelig” zal liggen. „Het gaat hier om onze belangrijkste handelspartner en politieke bondgenoot.” De politieke druk om toch een uitzondering te maken voor de Amerikanen zal groot zijn, denken Pahle en Van Schaik. Daarbij kan als argument worden aangevoerd dat de Amerikanen weliswaar geen CO2-prijs kennen, maar met deze wet wel fors investeren in het klimaat. Zo’n uitzondering is echter problematisch: het maakt het voor de EU moeilijker om de grensheffing geaccepteerd te krijgen binnen de Wereldhandelsorganisatie, waar onder meer Rusland en China al bezwaar hebben gemaakt tegen deze „protectionistische” Europese maatregel. „De Amerikanen een uitzondering geven, maar andere landen niet, wordt een lastig verhaal binnen de WTO”, zegt Van Schaik.  Ook Europese ideeën om een blok te vormen van landen die CO2-uitstoot beprijzen  –  een zogenoemde carbon club  of ‘klimaatclub’ –  komen in de verdrukking  door de Amerikaanse koers. Met name Duitsland had zijn hoop gevestigd op zo’n club, die onderling geen grensheffingen zou toepassen en tegelijk andere landen onder druk zou zetten om CO2 wél te beprijzen. Het  Duitse G7-voorzitterschap gaf in juni een verklaring uit  over een ‘klimaatclub’, maar daarin staat beprijzing   alleen als optie genoemd. Binnen de G7 kennen, behalve de EU, alleen het VK en Canada serieuze  CO2-beprijzing. De VS, en ook Japan, blijven achter. Ondanks alle goede bedoelingen, zegt Pahle, dreigt de klimaatclub zonder  CO2-beprijzing een „praatclub” te worden. Correctie (16 augustus 2022): in een eerdere versie stond dat de emissies van broeikasgassen tussen 1990 en 2005 toenamen. Dit geldt alleen voor de Verenigde Staten, niet voor Europa. Dit is aangepast. Correctie (16 augustus 2022): in een eerdere versie stond dat vier Amerikaanse presidenten de open brief over een CO2-belasting ondertekenden. Na het woord ‘presidenten’ was weggevallen ‘van de Amerikaanse centrale bank’. Dit is aangepast. ||https://www.nrc.nl//nieuws/2022/08/12/de-grote-afwezige-in-bidens-klimaatwet-een-co2-prijs-a4138789
2022-08-12||Vakbonden bereiden &#8216;serieuze acties&#8217; voor op het spoor||De grote spoorvakbonden zullen „serieuze acties” voorbereiden voor mogelijke stakingen bij de Nederlandse Spoorwegen (NS). Dat laat een woordvoerder van FNV Spoor, ook namens de vakbonden CNV en VVMC, vrijdag weten aan NRC. De vakbonden onderhandelen al een tijd met de NS over een nieuw cao en hadden de spoorwegbedrijf tot vrijdagmiddag 16.00 uur gegeven om aan de eisen te voldoen.  De NS had vrijdag aangegeven niet aan het ultimatum te kunnen voldoen en vond acties „prematuur en onrechtmatig”. Het spoorbedrijf wil alsnog onderhandelen, maar de vakbonden hebben bij het verstrijken van het ultimatum laten weten dat zij „uitonderhandeld zijn en dat acties rechtmatig zullen zijn”, staat in een brief van de vakbonden aan de NS die is ingezien door NRC. De bonden wijzen de NS erop „dat acties voorkomen kunnen worden door alsnog in te gaan op onze cao-eisen uit eerder genoemde ultimatums”.  Wanneer er acties of stakingen zullen plaatsvinden, en van welke omvang die mogelijk zullen zijn, is nog niet bekend. Dat gaan de vakbonden nu bespreken met elkaar en met de achterban. De FNV-woordvoerder laat weten zich eventueel voor te bereiden op een rechtszaak van de NS.  De spoorbonden willen onder meer gunstigere werktijden en dat salarissen gecompenseerd worden voor de stijgende kosten van levensonderhoud. Ook eisen een eenmalige uitkering van 600 euro bruto en een permanente loonsverhoging van 100 euro bruto. Maar de NS kan dat niet betalen, zegt het spoorwegbedrijf. Eerdere cao-voorstellen van de NS zijn afgelopen week door een meerderheid van de achterban van de vakbonden afgewezen.||https://www.nrc.nl//nieuws/2022/08/12/vakbonden-bereiden-serieuze-acties-voor-op-het-spoor-a4138788
2022-08-12||Twee mannen krijgen taakstraf voor rol bij boerenprotest Zwolle||Twee mannen zijn vrijdag veroordeeld tot een taakstraf van 120 uur en een maand voorwaardelijke celstraf vanwege hun rol bij de rellen op het terrein van een distributiecentrum in Zwolle. Begin juli protesteerden boeren en sympathisanten daar tegen het stikstofbeleid van het kabinet: ze blokkeerden de weg voor vrachtwagens zodat die niet naar supermarkten konden komen. Bij de actie moesten agenten van de Mobiele Eenheid (ME) uiteindelijk ingrijpen. De twee mannen stonden terecht wegens hun betrokkenheid bij die confrontatie.  In de zaak staan vijf mannen terecht. Aan twee verdachten (van 20 en 37 jaar) is de taakstraf opgelegd. Justitie had tegen het duo (beiden afkomstig uit Zwolle) een gevangenisstraf van vier maanden geëist, waarvan twee voorwaardelijk. Het Openbaar Ministerie stelde dat de verdachten bierflessen naar de ME hebben gegooid en de demonstratie zou daardoor zijn omgeslagen „in ongegeneerd rellen tegen de politie”. Ook hebben ze de door de gemeente ingevoerde noodverordening genegeerd.  Volgens persbureau ANP hebben beide verdachten bekend. Ze lieten weten dat ze bij de demonstratie waren komen kijken, om solidariteit te betuigen aan de boeren. Zelf stelden ze geen boer te zijn, maar de actievoerders wilden de boeren wel „een hart onder de riem” steken. De rechter stelde dat ze in hun steunactie „een grens” zijn overgegaan. Desondanks vond die dat de mannen niet naar de gevangenis hoeven. Naast een taakstraf moeten de twee mannen ook een boete van 410 euro betalen. ||https://www.nrc.nl//nieuws/2022/08/12/twee-mannen-krijgen-taakstraf-voor-rol-bij-boerenprotest-zwolle-a4138787
2022-08-12||Opinie | Het conflict om Taiwan is er al jaren. Dit keer is het anders||Als een internationaal geschil zich al tientallen jaren voortsleept, krijgt het soms iets van een chronische kwaal die nooit dodelijk zal worden. De Verenigde Staten en China ruzieden al in de jaren vijftig over Taiwan. Over de crisis in de Straat van Taiwan van 1995 schreef ik een omslagverhaal voor The Economist. Het is  verleidelijk om de bedreigende legeroefeningen die China voor de kust van Taiwan houdt gewoon als het jongste hoofdstuk in een langlopende geschiedenis te zien. Gideon Rachman is buitenlandcommentator van de Financial Times.  Maar deze keer voelt anders aan. In het verleden leek een Amerikaans-Chinese oorlog om Taiwan wel een reële mogelijkheid – maar ook niet meer dan dat. Nu is een groeiend aantal deskundigen van mening dat een Amerikaans-Chinees conflict niet alleen mogelijk, maar ook waarschijnlijk is. James Crabtree, directeur Azië bij het International Institute of Strategic Studies, zegt: „Bij onze huidige koers lijkt inmiddels een soort militaire confrontatie tussen de VS en China in de komende tien jaar eerder wel dan niet waarschijnlijk.” Hoge westerse functionarissen zijn te voorzichtig om zoiets in het openbaar te zeggen – maar privé deelt menigeen Crabtrees pessimisme. Admiraal Phil Davidson gaf een inkijkje in het Amerikaanse denken toen hij in 2021 bij zijn aftreden als hoofd van het Amerikaanse Indo-Pacific Command tegen het Congres zei dat hij binnen „de komende zes jaar” een „manifeste” dreiging van een Chinese inval in Taiwan zag. De retoriek van de Chinese regering is bepaald nationalistisch en oorlogszuchtig. Qin Gang, de Chinese ambassadeur in de VS, reageerde vorige week op het omstreden bezoek van Nancy Pelosi aan Taiwan met een tweet van een Top Gun-achtig filmpje van een oefenend Volksbevrijdingsleger – compleet met afgevuurde raketten, explosies, sirenes en joelende soldaten. De boodschap was duidelijk en onmiskenbaar. De angst voor een dreigende oorlog komt voort uit de veranderingen in China, de VS en Taiwan zelf. Sinds Xi Jinping in 2012 aan de macht kwam, is het buitenlands beleid van Beijing merkbaar agressiever geworden. China heeft overal in de Zuid-Chinese Zee legerbases ingericht en bij gevechten in de Himalaya zijn Indiase soldaten door Chinese troepen gedood. Dankzij de gestage militaire opbouw heeft China nu meer marineschepen dan Amerika. Anders dan zijn voorgangers, die bereid leken op een uiteindelijke ‘hereniging’ met Taiwan te wachten, noemt Xi de kwestie een historische missie die „niet van generatie op generatie kan worden doorgeschoven”. De verwachtingen van het volk zijn zo hoog opgevoerd dat sommige Chinese nationalisten teleurgesteld leken dat het Volksbevrijdingsleger het vliegtuig van Pelosi niet heeft neergehaald. De Taiwanezen weten dat Xi’s praatjes over ‘vreedzame hereniging’ codetaal voor inlijving zijn Ook in de VS is de houding veranderd. Zo ongeveer het enige waarover de partijen in Washington het eens lijken, is dat China een steeds gevaarlijker rivaal is die ze het hoofd moeten bieden. De heffingen op Chinese goederen uit de tijd van Trump zijn door de regering-Biden gehandhaafd. De regeringen van Trump en Biden hebben allebei de banden met Taiwan verruimd. Biden heeft nu driemaal gezegd dat de VS Taiwan bij een Chinese inval met geweld zouden verdedigen – in afwijking van het officiële Amerikaanse beleid van ‘strategische dubbelzinnigheid’. Zijn medewerkers beklemtoonden telkens dat hun baas zich verkeerd had uitgedrukt, maar dit wordt steeds minder overtuigend. Bidens herhaalde suggestie dat de VS een oorlog om Taiwan zouden beginnen staat in schril contrast met zijn duidelijke uitspraak voorafgaand aan de Russische inval in Oekraïne dat Amerika niet rechtstreeks bij een militair ingrijpen betrokken zou raken. Hieruit spreekt de wijdverbreide overtuiging in Washington dat het machtsevenwicht in de 21ste eeuw om strategische en ideologische redenen zal worden bepaald door het lot van Taiwan. De spanningen zouden misschien niet zo hoog oplopen als er ook in Taiwan zelf geen veranderingen plaatsvonden. In 2016, en in 2020 opnieuw, koos het eiland  Tsai Ing-wen tot president, de leider van de Democratische Progressieve partij, die van oudsher als ‘pro-onafhankelijkheid’ wordt beschouwd. Ook al heeft Tsai geen enkele formele stap naar onafhankelijkheid gezet, toch is wel duidelijk dat de jongere generatie Taiwanezen haar toekomst steeds meer als los van het vasteland ziet. De formule van ‘één land, twee systemen’, die Beijing voor Hongkong had afgekondigd, voerde het ook op als model voor Taiwan. Maar na de Chinese repressie in Hongkong lijkt dit voor Taiwan meer een gruwelijke waarschuwing dan een mogelijk rolmodel. De Taiwanezen weten dat Xi’s zoete praatjes over ‘vreedzame hereniging’ in werkelijkheid codetaal voor inlijving en opname in een dictatuur zijn. Dat zullen ze niet accepteren – en terecht. Als het Xi dus ernst is om de kwestie Taiwan per se binnen deze generatie naar tevredenheid van Beijing te willen oplossen, betekent dit dat zijn enige keus geweld is. Mocht China zijn toevlucht tot geweld nemen, dan zou dit niet alleen een tragedie voor Taiwan, maar ook voor het Chinese vasteland zijn. Het zou leiden tot talloze slachtoffers aan beide zijden, een blijvende verwijdering tussen Taiwanezen en vastelanders, en een breuk in de wereldeconomie die tientallen jaren van Chinese groei in gevaar zou brengen. En het zou vooral ook het risico inhouden van een rechtstreeks conflict met de VS en een derde wereldoorlog. Maar dat een inval in Taiwan roekeloos en immoreel zou zijn, wil nog niet zeggen dat die nooit zal plaatsvinden. Zoals de Russische aanval op Oekraïne laat zien kunnen nationalisme, autoritarisme en wrok tegen de Amerikaanse macht een krachtige en gevaarlijke combinatie zijn. Terwijl ze zich beraden op een conflict om Taiwan, voelen Beijing en Washington zich verplicht tot harde taal en stoer optreden. Beide partijen hopen dat de ander bluft. Laten we hopen dat ze allebei gelijk hebben.||https://www.nrc.nl//nieuws/2022/08/12/het-conflict-om-taiwan-is-er-al-jaren-dit-keer-is-het-anders-a4138786
2022-08-12||Het doodverklaarde woord ‘Seance’ is plots springlevend||Ooit was seance een doodnormaal woord, vergelijkbaar met ‘bijeenkomst’ of ‘zitting’. Maar dat is nu anders. Het woord veroorzaakt groot menselijk leed afgaande op het drama dat spiritistische onderzoekers in Leusden hebben veroorzaakt door na sluitingstijd op de begraafplaats te speuren naar ‘paranormale energie’. Uit de berichtgeving over het incident blijkt dat vooral ouders van overleden kinderen zwaar zijn getroffen; overmand door woede en ongeloof willen zij weten of de mediums ook „bij onze kinderen zijn geweest” en of er grafschennis is gepleegd. ‘Seance’ is afkomstig van het Franse séance dat ‘zitting’ betekent, in het Nederland ook gebruikt voor ‘bijeenkomst’. Vroeger, rond 1838, kon je nog zoiets zeggen als: ‘Bij wien ik ... eene séance der redactie van den Olijftak bijwoonde.’ (Bron: Woordenboek der Nederlandsche Taal). Maar tegen midden negentiende eeuw veranderde de betekenis van het woord, zodat het inmiddels niets anders meer uitdrukt dan een bijeenkomst van occulte spiritisten. In de hoogtijdagen van ‘seance’, aan het einde van de negentiende eeuw toen men het woord serieus nam, ging het om communicatie tussen levenden en doden, een vorm van spiritualisme met een miljoenenaanhang in zowel Europa als de Verenigde Staten. Berucht zijn de seances die Mary Todd Lincoln in het Witte Huis hield. De vrouw van president Abraham Lincoln was namelijk ontroostbaar na de dood van haar zoon Willie, aldus een artikel gepubliceerd op de website van The White House Historical Association, en ze zocht soelaas in de seances van een groep mediums. Die vonden plaats in de Red Room van het Witte Huis waar soms ook haar man aanwezig was. Volgens een biografie van Mary Todd Lincoln zei ze: „Willie leeft. Hij komt iedere avond en dan staat hij bij mijn bed met zijn zoete glimlach. Hij komt niet altijd alleen. Soms is Eddie (haar zoon die overleed op zijn vierde) bij hem.” Spiritisten als die in het Witte Huis werden beroemdheden in eigen recht, bijvoorbeeld Mina ‘Margery’ Crandon die midden jaren twintig seances hield die zo overtuigend waren dat mensen zoals Arthur Conan Doyle, schepper van Sherlock Holmes, haar ‘talenten’ roemden. Ook de schrijver William Lindsay Gresham was een fan, wat uitmondde in zijn roman Nightmare Alley (1947), recent verfilmd door Guillermo Del Toro. Een van de plotlijnen betreft een rijke industrieel die via een seance contact wil leggen met zijn maîtresse die overleed doordat hij haar tot een abortus had gedwongen. De scène waarin de seance fake blijkt treft des te meer, omdat je heel goed de pijn van de man ziet: hij geloofde écht dat hij met zijn geliefde uit het dodenrijk kon praten. Seance. We zeggen dat alleen nog als we het over fictie hebben of over de wereld van mensen die in fictie leven. Zo tekent zich een paradox af — een dood woord dat springlevend is. Zie Leusden. En zie de Nederlandse Vereniging van Spiritisten. Opgericht in 1888 door de heren F.W.H. van Straaten en J.S. Göbe. En de heer P.A.J. Nepveu. Met momenteel zeven actieve afdelingen verspreid door het land. Voor al uw seance-behoeften.||https://www.nrc.nl//nieuws/2022/08/12/paranormale-bijeenkomst-a4138785
2022-08-12||Opinie | Het Nederlandse onderwijs heeft een cultureel probleem||Het Nederlandse onderwijs verkeert in crisis. Internationaal onderzoek, rapporten van de onderwijsinspectie en observaties van oudere docenten schetsen het beeld van een decennialange niveaudaling. De leesvaardigheid is in twintig jaar tijd gedaald van wereldtop naar internationale middenmoot. Onze jongeren worden de eerste generatie Nederlanders in de moderne geschiedenis die lager geletterd is dan de vorige. Eric C. Hendriks-Kim is extern onderzoeker aan het Center for Asian Research van de York Universiteit en werkt als parttime docent Nederlands  op het Corderius College te Amersfoort. De ranglijst van het Pisa-onderzoek, dat vijftienjarigen in 35 OESO-landen vergelijkt, wordt tegenwoordig aangevoerd door Oost-Aziatische landen. Koploper is China, waar het onderzoek zich beperkte tot de rijke kustprovincies Beijing, Shanghai, Jiangsu en Guangdong. Deze zijn niet representatief voor China als geheel en hun successen kunnen niet zomaar elders worden gereproduceerd – al was het maar omdat vijftienjarigen  ten tijde van het onderzoek gemiddeld 57 uur per week  studeerden. Dat willen we onze Nederlandse tieners niet aandoen. Toch kunnen we veel leren van China – en dan vooral van het culturele bewustzijn van Chinese onderwijshervormers. Specifiek: van hun pogingen om excessieve neigingen vanuit de eigen cultuur te corrigeren als deze schadelijk uitpakken voor het onderwijs. In China zijn onderwijshervormingen al anderhalve eeuw één grote worsteling met de eigen onderwijscultuur, die uitzonderlijk oud en inspirerend is, maar ook van van alles de schuld krijgt. In het begin van de twintigste eeuw plaatsten Chinese hervormers de tekortkoming van het onderwijs in het licht van bredere cultuurproblemen. Dat leerlingen eindeloos blokten op karakters en oude confuciaanse teksten, zou onderdeel zijn van een autoritaire cultuur zonder ruimte voor creatieve vorming en burgerschap. Alles moest overhoop. In 1905 schafte het Chinese keizerrijk zelfs zijn competitieve confuciaanse staatsexamen af, dat meer dan duizend jaar lang gefungeerd had als de heilige kern van de Chinese beschaving. We moeten de kritiek uit die tijd niet idealiseren: ze schoot vaak door en deed geen recht aan alle sterke eigenschappen van China’s tradities. Maar reflectief was ze zeker. En ze liet een kritische traditie na die zich tot in het heden uitstrekt. Veel Chinezen zijn vol kritiek op het eindeloze gestamp en op de competitiezucht, die zo typisch is voor het onderwijs in post-confuciaans Oost-Azië. Vaak herkennen ze de culturele excessen die ze bekritiseren, ook bij zichzelf. Dan merken ze, tot hun ongenoegen, dat ze zelf bijdragen aan de gekte door hun eigen examenscores of die van hun kinderen heel belangrijk te vinden.  De Chinese overheid is eveneens kritisch op de excessieve competitiezucht en heeft vorig jaar de bijlesindustrie aan banden gelegd om de druk van de ketel te halen. Er was een wedloop tussen families ontstaan, waarbij avonden en weekenden volgepropt werden met bijlessen. Dat is hoe er tot voor kort gemiddelden van 57 studie-uren per week gehaald werden. Hopelijk kunnen Chinese tieners nu wat meer rust pakken. Op het eerste gezicht heeft het Chinese verhaal weinig met Nederland te maken. Nederland heeft heel andere onderwijsproblemen en een heel andere cultuur. In sommige aspecten zijn China en Nederland zelfs tegenovergesteld. Zo staan Nederland en China in de internationaal-vergelijkende cultuurindexen van Geert Hofstede en Erin Meyer aan weerzijden van het egalitarisme-hiërarchie spectrum. Nederland behoort samen met Denemarken en Zweden tot de meest egalitaire landen, terwijl China bij de zeer hiërarchische landen hoort. Dit vertaalt zich naar het onderwijs. In China is er veel afstand tussen docent en leerling, is het normaliter niet de bedoeling dat leerlingen vragen stellen en zijn er geen discussies in de klas. Hoe anders is Nederland: Nederlandse docenten zijn benaderbaar en informeel en er zijn overleg- en groepsopdrachten in overvloed. Leerlingen wordt tijdens de les vaak naar hun mening gevraagd en velen zijn bereid deze ook ongevraagd te geven. Dat biedt veel voordelen. Het egalitaire Nederland lijkt, kortom, cultureel goed uitgerust om te excelleren. En het had een perfecte uitgangspositie. Een paar decennia terug hoorde ons land nog bij de wereldtop, zeker bij begrijpend lezen. Sterker nog: Nederland was de onderwijskoning gedurende het grootste deel van de moderne tijd. Vanaf de zestiende eeuw hadden de Nederlandse gebieden de hoogste alfabetiseringsgraad ter wereld. In de achttiende eeuw kon 85 procent van de inwoners van de Republiek lezen en schrijven – een percentage dat bijna alle andere landen op aarde, inclusief China én de meeste westerse landen, pas in de twintigste eeuw bereikten. Toch gaat het nu niet goed meer. Waar komt de recente niveaudaling vandaan? De directe oorzaken zijn niet mysterieus: het lerarentekort en te volle klassen. De OESO heeft vastgesteld dat van de 35 landen die ze onderzocht, Nederland de wanordelijkste klassen heeft. De twee problemen werken op elkaar in. De drukte maakt het moeilijker om nieuwe leraren in te werken en te behouden. 23 procent valt in het eerst jaar weer uit. Nederland is koploper burn-out onder docenten. En omdat de overgebleven docenten grotere groepen moeten dekken, zijn de klassen vaak te groot, wat weer meer drukte oplevert. Een vicieuze cirkel. Ingewikkelder zijn echter de dieperliggende oorzaken die die vicieuze cirkel op gang gebracht hebben. De wildste probleemduidingen doen de ronde. Sommigen geven de schuld aan de lumpsum en de groei van bestuurslagen: dat de overheid besturen een zak geld geeft zonder de verschillende kostenposten te budgetteren, zou onderfinanciering in de hand werken, temeer omdat bestuurders zich aan die zak zouden vergrijpen. Andere duidingen wijzen op aansturingsproblemen vanuit de staat en betogen dat de onderwijsinspectie assertiever moet worden. Weer anderen stellen juist dat de overheid te bemoeizuchtig is en wijzen op de schade die de onderwijsvernieuwingen van de laatste dertig jaar aangericht hebben. Ten slotte is het bon ton om kansenongelijkheid als het grote kwaad aan te wijzen, en het meer en langer mengen van leerlingen als het heil. De Onderwijsraad en de Amsterdamse onderwijswethouder Marjolein Moorman voeren campagne voor de ongedeelde driejarige brugklas omdat de zwakkere leerlingen zich dan aan de betere op zouden kunnen trekken – wat een wel erg hoopvolle gedachte is, zeker gezien het feit dat de niveaudaling zich tot de hogere schoolniveaus uitstrekt. Het hele schip zinkt; heeft het  dan zin om nog net iemands been vast te grijpen? Er hoeft natuurlijk  niet één ware probleemduiding te zijn. Het onderwijs heeft meerdere problemen tegelijkertijd. En er zijn talrijke factoren die bijdragen aan de niveaudaling. Maar toch is er een olifant in de kamer, die maar niet aangesproken wordt: de culturele dimensie. Culturele problemen zijn voor andere landen, denkt de Nederlander. In verre vakantieoorden – ja, daar treffen Nederlanders volkeren aan die, vanwege hun cultuur, dingen op karakteristieke wijze verprutsen. Maar die meewarige blik richt zich niet vaak op het eigene. In Nederland kan het onderwijs decennialang verloederen zonder dat dat iets zou zeggen over wie wij zíjn. Tijdens het individueel lezen in de klas hoort het gezellig druk te zijn: „Goed leesonderwijs moet ook lawaai maken” Maar in vogelvlucht bezien, passen de grootste problemen in het onderwijs bij brede culturele bewegingen. De dalende leesvaardigheid bij scholieren gaat gelijk op met een bredere ontlezing onder de generatie van hun ouders en is daarmee evengoed een probleem van de thuissituatie. Deze  ontlezing hoort op haar beurt bij een land waarin het VPRO-programma Boeken van de buis verdween, de studie Nederlands nauwelijks nog studenten trekt en het Nederlands als voertaal onder druk staat op de universiteit. En de drukke klassen horen bij een geradicaliseerd egalitarisme waarin gezag relatief zwak is, ook in het klaslokaal. De in Nederland zeer uitgesproken neiging om meteen zelf iets te vinden, heeft, naast sterke, ook zwakke kanten. Nu, dat de grote problemen in ons onderwijs een culturele dimensie hebben, betekent niet dat we er niets aan kunnen doen. Integendeel, het onderwijs is juist de plek om culturele zwaktes te repareren en excessen op te vangen. Als onze jeugd zich slecht kan concentreren, weinig leest en thuis niet genoeg discipline meekrijgt, dan moet je daar op school aan werken. Aanpakken die hap. Het lastige is echter dat de mensen die kritisch nadenken over hoe het Nederlandse onderwijs verbeterd kan worden – van bestuurders, beleidsmakers en onderwijskundigen tot docenten – onderdeel uitmaken van de cultuur waar de problemen uit voortkomen. Men heeft daarom vaak de neiging om aan de verkeerde kant te gaan hangen: om culturele excessen verder te radicaliseren in plaats van te remmen.  Hoe het onderwijs te verbeteren? Het dominante instinct zegt: nóg meer groepsopdrachten en meningsvorming; nóg dichter naar de belevingswereld van het kind; nóg meer zachte vaardigheden en minder harde kennis; nóg minder prestatiedruk. Als de resultaten daarna, om mysterieuze redenen, weer tegenvallen, dan begint het riedeltje opnieuw. Een voorbeeld is de nieuwe Nederlandse lesmethode van uitgeverij Blink. Deze methode, die zich presenteert als dé remedie tegen de ontlezing, rukt op op Nederlandse middelbare scholen, gesteund door een gelikte marketingcampagne, met Özcan Akyol als boegbeeld. In de opdrachten wordt leerlingen eindeloos naar hun mening of eerste indruk gevraagd. En bij het individueel lezen in de klas mogen de leerlingen alles kiezen, vrij van hiërarchische ideeën over wat wel en niet als literatuur geldt. Een uitgangspunt in Blinks manifest van Het nieuwe lezen is dat „leerlingen veel vrije keuze” krijgen „als het gaat om wat ze mogen lezen: fictie, non-fictie, (luister)boeken, magazines, graphic novels, cartoons, films, raps, blogs, websites en podcasts”. Want raps en podcasts beluisteren – dat is ook een vorm van lezen, toch? Tijdens het individueel lezen in de klas hoort het gezellig druk te zijn: „Goed leesonderwijs moet ook lawaai maken.” Leerlingen delen hun leespassie met klasgenoten. Aha. Dus de OESO waarschuwt dat ons onderwijs lijdt onder  te drukke klassen – en wat is je nieuwe concept? Lawaaierig lezen. Dat je de niveaudaling kunt keren door de trends die haar tot stand brachten te versterken – het is een absurde redenatie. Maar dit is hoe men vast kan zitten in een dominante denkwijze. Meer van het goede lijkt altijd de oplossing. Plato schreef al in de Staat dat maatschappijen daarom de neiging hebben om hun dominante karakter, hun politeia, op destructieve wijze te radicaliseren.  Tegenwicht bieden is meestal beter dan meebewegen, maar vereist zelfreflectie. Voor Chinese beleidsmakers en onderwijzers, die in een heel hiërarchische, competitieve onderwijscultuur staan, is het een uitdaging om oog te hebben voor de behoeften van zwakkere leerlingen, en om de concurrentiestrijd niet te laten escaleren. Nederlanders, die internationaal in het egalitaire extreem zitten, moeten discipline en verheffing – de verticale dimensie van onderwijs en persoonlijke groei – niet uit het oog verliezen.||https://www.nrc.nl//nieuws/2022/08/12/het-nederlandse-onderwijs-heeft-een-cultureel-probleem-a4138783
2022-08-12||De magie van de nacht verbeeld – de beats dreunen tegen het papier||Toen Eddy de Clercq in 1988 Larry Heard vanuit Chicago naar de Roxy haalde, stonden er maar vijftig mensen op de dansvloer. De Clercq was de eerste die houseplaten kocht, lang voordat iemand anders behoefte had aan die ‘dreunmuziek’ of ‘nichtenmuziek’, zo is te lezen in zijn biografie Laat de nacht nooit eindigen. Later groeiden zijn feestjes uit tot extravagante vrijplaatsen voor de creatieve en intellectuele avant-garde van Amsterdam. Erwin Olaf herinnerde zich de eerste discofeestjes die hij  in de Brakke Grond gaf. Er werd confetti van het balkon gestrooid, drags dansten schouder aan schouder met modellen en als Donna Summers ‘I feel love’ werd gedraaid ontplofte de hele zaal, vertelde hij NRC. Laat de nacht nooit eindigen is de met muziek volgepakte autobiografie van Eddy de Clercq. Wat de fok ouwe, de biografie van dj Dano, verbeeldt de rise and fall van een Amsterdams jochie met faalangst en een bijna grenzeloze obsessie voor muziek. Lost and Sound. Berlin, Techno and the Easyjetset is een bloemlezing met portretten van bezoekers van het Berlijnse nachtleven.  Laat de nacht nooit eindigen is een boek waarin de magie van de nacht realistisch is verbeeld. Je voelt de beats bijna tegen het papier dreunen, je vingers nat van het zweet dat van de ventilatiebuizen druipt.  Dat geldt ook voor Wat de fok ouwe, de biografie van  Daniël ‘Dano’ Leeflang.   In  1989 deed  hij voor een lokale krant  verslag  van een avond in de Roxy, en  danste vier uur achter elkaar  in de massa. Dano groeide  uit tot de Herman Brood van de dance en stond  aan de wieg van de hardcore (gabber): house met snoeiharde bassen, filmsamples en drums die oplopen tot de hartslag van een topsporter. Alles ging steeds harder, tot dj Dano het tempo zelf ook niet meer kon bijbenen. Er was een periode dat zijn vaste chauffeur en dealer  dertig gram coke per week bezorgde. De nacht is een vrijplaats die ook een keerzijde heeft, blijkt uit Lost and Sound. Berlin, Techno and the Easyjetset. Een club als Berghain is  een  bedevaartsplek voor jongeren die het leven proberen uit te vogelen in donkere ruimtes waar muziek zo overweldigend is dat zij iedereen verenigt.  Maar ook dat gaat niet gepaard zonder stigma’s, lezen we in het verhaal van een moeder die ’s nachts haar kind in de woongemeenschap achterlaat om uit te kunnen gaan. Eddy de Clercq en Martijn Haas: Laat De Nacht Nooit Eindigen.  Uitgeverij Bas Lubberhuizen/Nieuw Amsterdam. 288 blz., €57,50.  Arne van Terphoven: Wat de fok ouwe. Het bizarre leven van dj Dano  . Mary Go Wild, 395 blz., €24,95 Tobias Rapp: Lost and Sound. Berlin, Techno and the Easyjetset  . Innervisions. 287 blz. Alleen Duitse versie nog verkrijgbaar.||https://www.nrc.nl//nieuws/2022/08/12/de-magie-van-de-nacht-verbeeld-de-beats-dreunen-tegen-het-papier-a4138782
2022-08-12||Ton van de Langkruis: ‘Als iedereen het eens is, gebeurt er geen zak’||Als echte Hagenaar is Ton van de Langkruis (65), voormalig directeur van internationaal literatuurfestival Writers Unlimited, nooit weggegaan uit de stad. Hij praat zacht en kiest zijn woorden weloverwogen, maar als hij over de stad vertelt, klinkt het enthousiasme in zijn stem door. „Als ik in een witte provinciestad ben, duurt het even voor ik door heb dat er iets raars aan de hand is: ‘Verrek, deze mensen lijken allemaal op mij.’ Ik ben zo gewend aan diversiteit. Ik vind het een enorme verrijking. Je loopt door de stad en hoort vijf talen.”  Vijftig jaar geleden, in zijn jeugd, was dat wel anders. Begin jaren zestig was Den Haag een voornamelijk witte stad. Maar na de onafhankelijkheid van Indonesië werd de stad ook wel de ‘Weduwe van Indië’ genoemd. Indië werd vanuit Den Haag bestuurd en duizenden koloniale ambtenaren vestigden zich er – er woont nog altijd een grote Indische gemeenschap. „Dan komt er ineens een jongetje naast je zitten dat er anders uitziet, anders ruikt, anders praat. Dat is interessant, spannend, daar ben je nieuwsgierig naar.” Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om mensen uit verschillende sociale en culturele kringen samen te brengen. Deze week: Ton van de Langkruis. Hij was nog maar een jaar of twaalf, maar besefte door die nieuwe klasgenoten wel dat er iets anders was. Later kwam Indië opnieuw op zijn pad. „Mijn schoonmoeder is opgegroeid in Nederlands-Indië en zo kwam ik in aanraking met het verhaal van de koloniaal.”  Hij ontdekte dat hij in kranten en in de literatuur een eenzijdig beeld las, dat er gaten in zaten die alleen opgevuld konden worden door te luisteren naar mensen uit Indonesië. „Toen speelden dezelfde discussies als nu, over politionele acties en oorlogsmisdaden.” Hij besloot het Indonesische perspectief via de kunst samen te brengen met het Nederlandse. Zo ontstond in 1995 de eerste editie van wat nu Writers Unlimited is. Het heette toen nog festival Indië-Indonesië, met als slotavond ‘De Indische Winternacht’. Onder de naam Winternachten groeide het uit tot een van de grootste literaire festivals in Nederland. Schrijvers uit de hele wereld praten er  over maatschappelijke en politieke thema’s, met grote aandacht voor vervolgde schrijvers, vrijheid van meningsuiting en ongelijkheid.  Van de Langkruis was er 25 jaar directeur. Hij vond het belangrijk mensen bij elkaar te brengen en in gesprek te laten gaan, zegt hij. „Breng visies en mensen samen en dan komen we er wel uit. Dat klinkt naïef, maar zo werkt het wel. De schrijvers uit Nederland en Indonesië die samengebracht werden, waren verrukt:  misverstanden werden opgehelderd en er ontstond een gezamenlijk beeld van de geschiedenis. Je hebt natuurlijk altijd mensen die dat andere perspectief niet willen zien, zoals de oud-strijders, maar ook genoeg mensen die dat wel willen.” Na die eerste editie over Indonesië volgden jaren waarin koloniale gebieden als Zuid-Afrika en de Antillen centraal stonden. Daarna volgde de rest van de wereld. Belangrijke voorwaarde was dat niet-westerse stemmen gehoord werden en dat waren niet altijd schrijvers die ook in Nederland vertaald worden. Elk jaar had een actueel politiek of maatschappelijk thema. „Na de moord op Pim Fortuyn moesten we het hele programma omgooien. Er kwam een nationale bewustzijnsvernauwing op gang  en daar moesten we tegenin, vond ik. Ik dacht: als dit land de deuren dichtdoet, moeten wij ze opentrappen. We besloten zo groot mogelijke culturele verschillen samen te brengen en het gesprek aan te gaan.” Als voorbeeld noemt hij een programma waarin twee Papoea-voormannen in ballingschap, die zich los van elkaar inzetten voor een onafhankelijke toekomst van West-Papoea, hun jarenlange onenigheid op het podium bijlegden. „Wij brachten ze bij elkaar aan tafel,  er vond een verzoening plaats, ze schudden elkaar de hand.” Hij was steeds op zoek naar ongemak, zegt hij,  want „als iedereen het eens is, gebeurt er geen zak”. Hij noemt ongemak ‘heilzaam’;  het maakt mensen onrustig, maar dwingt ze ook om anders naar zaken te kijken. Daarbij moet hij denken aan een gesprek tussen de Marokkaans-Nederlands-Franse schrijver Fouad Laroui, de Chinese schrijfster Xue Xinran en de Indiase schrijfster Tarun Tejpal. Laroui ging de westerse verlichtingsidealen  verdedigen en Xinran en Tejpal herinnerden hem, en de zaal, eraan  dat er nog een heel andere wereld buiten het Westen is. „Ik wilde zulke onderwerpen met schrijvers bespreken, omdat fictie de beste manier is om de werkelijkheid weer te geven. Schud de kussens maar op. Gooi al die vanzelfsprekende waarheden maar in de lucht en zie dan  of ze nog op dezelfde plek landen.”  Foto Khalid Amakran
 Sommige gesprekken waren ontoegankelijk vanwege het taalverschil, maar voor hem lag daarin juist de charme. „Het vraagt zowel van de auteurs als van het publiek  inspanning. Soms ontstond er een komedie van misverstanden. Maar die was nuttig, omdat de opdracht in het gesprek was: ‘We willen een vraag beantwoorden, en om dat voor elkaar te krijgen, moeten we elkaar begrijpen, anders lukt het niet.’ Die inspanning was voor mij het allermooiste om te zien.” Verbinden gaat niet vanzelf, daar moet je moeite voor doen. De laatste jaren zocht hij met het festival verbinding met andere delen van de stad, met speciale programma’s voor de bewoners, waaronder die van de Schilderswijk. In de gesprekken die hij met mensen daar voerde, zegt hij, kwam hij erachter dat die niet voor zichzelf opkomen. „Je   merkt dat ze het druk hebben met het hoofd boven het water houden. Er heerst een leven-en-laten-levenhouding. Maar juist omdat er zoveel verschillende gemeenschappen zijn, geven mensen elkaar de ruimte om niet voortdurend te botsen. In een diverse omgeving is het van belang om je te verplaatsen in het perspectief van anderen.”  In 2020 verraste Van de Langkruis  tijdens zijn openingsspeech met de mededeling dat hij zou stoppen als directeur. Hij  verwees naar heftige discussies met redactieleden van het festival; een van die medewerkers had  op Twitter gemeld dat ze uit protest tegen de voordracht van  witte Zuid-Afrikaanse dichter Antjie Krog de zaal had verlaten. „Ik geloof dat ik het niet meer begrijp”, was zijn reactie toen. „Dat denken in tegenstellingen hoort kennelijk heel erg bij deze tijd. Ik kan daar niet in meegaan, dus besloot ik: ik moet niet alleen aan de zijlijn gaan staan, maar het stadion uit.” Foto Khalid Amakran Hoe kijkt hij daar nu op terug? „We zitten in een tijd waarin we onder het mom van inclusie elkaar uitsluiten. Ik begrijp dat als je als groep wilt emanciperen, je de groep definieert – en dat doe je door ook mensen uit te sluiten. Maar dat wil niet zeggen dat iemand die niet bij jouw groep hoort, je niet wil steunen. Mag een witte man een roman van een zwarte vrouw vertalen? Ik vind het een interessante discussie. Is wel eens geprobeerd om verschillende mensen een roman te laten vertalen, als een soort blinde test?” Waar het in dit soort discussies meer om gaat, leg ik hem voor, is dat zwarte en biculturele mensen minder kansen krijgen. „Daar ben ik het helemaal mee eens. Maar als het gaat over wit versus zwart, dan vind ik dat echt een ander verhaal. De schrijver is bij uitstek iemand die zich kan inleven. Dat maakt schrijvers zo goed, die kunnen  een personage neerzetten dat ze zelf niet zijn. Voor vertalers geldt dat ook. Dat gaat om vakkennis, inlevingsvermogen.” Dat er in deze tijd minder ruimte is voor een witte man aan het hoofd van een diverse organisatie, neemt Van de Langkruis voor lief. „Je ziet de wisseling van de wacht op alle niveaus. Als man heb je iets minder kans, want er moet iets rechtgetrokken worden. Zolang de argumenten maar goed zijn. De verhouding moet in balans zijn met de omgeving – en als die scheef is, moet dat gecorrigeerd worden. Ik ben er 25 jaar mee bezig geweest een afspiegeling van de samenleving te zijn. Dat kan niet als je sektarisch in een clubje zit. Tenzij je besluit: ik ben een witte-oude-mannenclub. Maar dat kan niet als je overheidsgeld wilt en als je  verantwoordelijkheidsbesef hebt.”  Maar je moet  waken voor uitsluiting, vindt hij. In een diverse organisatie  kan het voor het perspectief juist belangrijk zijn om wél een witte man erbij te halen, zegt hij. „Dat uitsluitingsmechanisme doet niemand goed.  Ik denk dat die emancipatie pas op gang komt wanneer degenen die er niet bij horen, meehelpen.” Sinds zijn vertrek bij Winternachten adviseert hij culturele organisaties over onder meer diversiteitsbeleid. „In het debat wordt een heel duidelijke scheidslijn getrokken tussen wat goed is en wat niet. Was het maar zo simpel”, verzucht hij. De belangrijkste les die het festival hem leerde staat daar haaks op: „Kies niet te snel en wacht met je oordeel, je weet niet eens wat je niet weet.” ||https://www.nrc.nl//nieuws/2022/08/12/ton-van-de-langkruis-als-iedereen-het-eens-is-gebeurt-er-geen-zak-a4138781
2022-08-12||Russische verliezen en westerse wapens: het slagveld verschuift||Er stonden de afgelopen dagen ellenlange files voor de gloednieuwe brug van de Krim naar het Russische vasteland,  veel toeristen wilden ineens zo snel mogelijk terug naar huis. Ondanks de zware gevechten in Zuid-Oekraïne waren de hotels in de door Rusland bezette Krim volgeboekt. De oorlog leek ver weg – tot afgelopen dinsdag. Terwijl toeristen op het strand van Novofedorivka lagen, werd de naburige vliegbasis  verwoest door zware explosies. Verbijsterde badgasten zagen hoe twee enorme vuurballen naar de hemel stegen. In één klap was de paradijselijke kustregio veranderd in een oorlogszone.  Wat de explosies heeft veroorzaakt is nog onduidelijk. Volgens het Russische ministerie van Defensie ging het om de spontane detonatie van munitie. De Generale Staf in Kiev stuurde een pesterige tweet de wereld in over de onverenigbaarheid van „bezettingstroepen op Oekraïens gebied” en het „toeristische hoogseizoen”, maar eiste niet de verantwoordelijkheid op. Intussen fluisterden anonieme Oekraïense regeringsfunctionarissen journalisten van The New York Times en The Washington Post in het oor dat het wel degelijk om een Oekraïense aanval ging: hetzij door lokale partizanen, hetzij door commando’s. Novofedorivka ligt ruim 200 kilometer van het front – te ver voor de raketten die aan Oekraïne zijn geleverd met de westerse HIMARS en MLRS-systemen.  Op Twitter discussieerden militaire analisten over de vraag of de VS nu dan toch geavanceerde ATACMS-raketten met een bereik tot 300 kilometer hadden geleverd.  De vernietiging van zeker acht Russische gevechtsvliegtuigen op de grond – en de mogelijke dood van een  aantal piloten – is  een gevoelige klap voor Moskou én markeert de transformatie die de oorlog de laatste weken heeft ondergaan.  Terwijl het Russische offensief in het oosten van Oekraïne  doodbloedt, verhoogt Oekraïne de druk op het zuidelijke front bij Cherson en Zaporizja, waar Rusland in het defensief is. In Kiev spreekt men inmiddels van een offensief en de herovering van het zuiden – inclusief de Krim. Om die dreiging het hoofd te bieden, brengt Rusland steeds meer troepen over van het oostelijke front naar het zuiden. „Ruslands oorlog in Oekraïne gaat een nieuwe fase in”,  stelde het Britse ministerie van Defensie vorige week. Terwijl de oorlog zich voortsleept, verliezen de Russische strijdkrachten langzaam maar zeker het initiatief. De verschuiving in het krachtenveld is te wijten aan twee factoren: Russische verliezen en westerse wapens. Eind juli meldden Amerikaanse overheidsfunctionarissen dat het aantal Russische doden en gewonden inmiddels de 75.000 is gepasseerd. Dat is bijna de helft van de invasiemacht die op 24 februari stond opgesteld om Oekraïne binnen te vallen.  Die schatting is waarschijnlijk aan de conservatieve kant: volgens de Oekraïense generale staf ligt alleen al het aantal Russische gesneuvelden inmiddels op 42.000 – waarmee de verliezen (doden en gewonden) ruim boven de honderdduizend zou uitkomen.  Nu mobilisatie voorlopig niet aan de orde lijkt, heeft het Kremlin lokale autoriteiten opdracht  gegeven ‘vrijwilligersbataljons’ te formeren. Het lijkt een druppel op de gloeiende plaat, want de frontlijn is meer dan duizend kilometer lang.  De tweede game changer is dat Oekraïne de beschikking krijgt over steeds  geavanceerdere westerse wapens. De afgelopen week kondigde Washington een nieuwe tranche van militaire hulp aan ter waarde van één miljard dollar. Het belangrijkste onderdeel daarvan is extra munitie voor de HIMARS-lanceerinstallaties die Oekraïne gekregen heeft. Tegelijkertijd kondigde het VK aan dat het nog eens drie MLRS-systemen zal leveren – waarmee dezelfde raketten kunnen worden verschoten.  In de afgelopen weken heeft Oekraïne de gps-geleide,  uiterst nauwkeurige raketten met succes ingezet tegen Russische munitiedepots achter de frontlijn. Inmiddels  zijn er zó veel granaten de lucht in gegaan dat de Russische artilleriebeschietingen sterk zijn afgenomen in intensiteit. Infraroodbeelden van de Amerikaanse ruimte-organisatie NASA laten zien dat het aantal branden langs de frontlijn in de Donbas in de tweede helft van juli sterk is afgenomen.  Oekraïne zet de HIMARS ook in tegen  vitale infrastructuur waarmee Rusland het zuidelijke front bevoorraadt. Na verschillende raketaanvallen wordt het verkeer naar Cherson ernstig gehinderd en moeten automobilisten de Dnjepr oversteken via een Russische pontonbrug. Zo dreigt Ruslands belangrijkste verovering in het zuiden verder geïsoleerd te raken.  En dat niet alleen: de Oekraïense aanvallen  maken nog eens duidelijk hoe kwetsbaar de Krim is. Afgelopen donderdag meldde Kiev een raketaanval op een commandopost in het zuiden van de provincie Cherson en een munitiedepot in Henichesk, even ten noorden van het schiereiland. Beide doelen liggen ruim honderd kilometer van het front – buiten het bereik van de HIMARS-raketten waarover Oekraïne nu zou beschikken. Een anonieme  Oekraïense regeringsfunctionaris stelde tegenover Politico dat „je kunt zeggen” dat het offensief in het zuiden daarmee is begonnen. ||https://www.nrc.nl//nieuws/2022/08/12/het-slagveld-verschuift-is-het-oekraiense-offensief-in-het-zuiden-begonnen-a4138780
2022-08-12||Opinie | Duurzame architectuur blijft hangen in  retoriek||Bij gebrek aan grotere ideeën is de architectuur al zo’n twintig jaar in de ban van duurzaamheid. Een nieuw Pantheon, of iets dat daarbij in de buurt komt, heeft de duurzaamheidsarchitectuur echter nog niet geproduceerd. De duurzaamheidsarchitectuur heeft zich opgericht, zo heet het, ontwerpt voor de toekomst. Het recent opgeleverde Sluishuis in Amsterdam IJburg, in NRC lovend besproken,  is een voorbeeld. Het is een woongebouw in een modern gewaad. Er staan planten op de trappen en de daken. De ontwikkelaar spreekt van een „duurzame koploper” en meldt dat de woningen energieneutraal zijn en desondanks veel ramen hebben. Je hoort veel minder over de technische krachttoeren die nodig zijn voor de bewatering van de planten en voor het dramatisch over het IJ hangen van het gebouw. Hans van der Heijden is architect  en hoogleraar Architectuurontwerp (Universiteit van Antwerpen). Dat het Sluishuis verder gaat dan het geitenwollencliché van een duurzaam huis – een lemen hut met een grasdak, een geit erop en een windmolen ernaast – zou een verdienste zijn als het ontwerp op andere duurzaamheidsaspecten dan energiebesparing niet zo pervers was. Duurzaamheid wordt immers in de bouw gedefinieerd door uiteenlopende, en soms conflicterende criteria. Behalve energie spelen ook de deugdelijkheid van materiaalwinning, de mogelijkheid van hergebruik, de embodied energie (de energie die nodig is om materialen te winnen, fabriceren en vervoeren), de sloopkosten etc. een rol. Geen wonder dat de receptie van het Sluishuis zuinig is. Sportschoolarchitectuur, zeiden ze op mijn bureau. Peterseliearchitectuur, smaalde kunstenaar Ira Koers over dergelijke architectuur.  Het ontwerp van het Sluishuis is van een lichtzinnigheid die moedwillig breekt met architectonische conventies en nuchterheid. Dat belooft niet veel meer dan een toekomstideaal, dat met technologie moet worden ingelost. In de architectuur hebben wij dat eerder gezien, schreef de Duitse architect Hans Kollhoff in zijn essaybundel Architekten. Ein Metier baut ab. Na de Tweede Wereldoorlog werd de utopische Stad van Morgen, waarin men vredig in flatgebouwen tussen het suburbane groen zou wonen, haastig omarmd. Dat resulteerde in net zo haastig gefabriceerde buitenwijken, die niet veel later ten koste van veel energie, grondstoffen, klimaatlasten en – niet te vergeten – veel maatschappelijk leed op de schop genomen zijn.  Kollhoff vervolgt dat de Europese stad uit solide gebouwen heeft bestaan. De fysieke stad was voorwaarde voor de maatschappelijke modernisering van de gebouwen en niet andersom. De inzet van de vernieuwing van de architectuur was de verbetering van de stad. De Europese stad veronderstelde echter dat de architectuur beantwoordde aan de conventies in bouwen en wonen. De stad was geen speelveld van ongekwalificeerd vernieuwingsdenken of van de vrije markt. Maar zo gaat het niet meer. Laatst presenteerde ik bij een woningcorporatie een renovatieplan voor naoorlogse flatgebouwen. Ik ging uit van het engagement van de bewoners, en van minimale sloop. Alhoewel men vooraf aangaf geïnteresseerd te zijn in duurzame ontwerpstrategieën, betwijfelde de woningcorporatie vooral of dit voldoende zou zijn voor de herpositionering van hun product op de woningmarkt. Herpositionering? Product? Woningmarkt? Vernieuwingsretoriek en marktdenken teisteren de sociale huursector, duurzaam bouwen is daarin een facultatief aspect. Ook de bouwindustrie is nog lang niet zover dat grondstoffen opnieuw zijn te gebruiken. Architect William McDonnough, auteur nota bene van het boek Cradle to Cradle, gaf dat een keer gretig toe, bij een diner na afloop van de boekpresentatie. Het verlengen van de levensduur van naoorlogse flats en het voorzichtige gebruik van grondstoffen wees hij af. Breek maar af die troep, zo zei hij. Laat liever je intenties zien. De duurzaamheidsgoeroe plaatst goede bedoelingen boven effectiviteit. Duurzaamheid  mag geen alibi  zijn om Bijlmerflats te ontmantelen. Materiaalbesparing! Dat is onacceptabel. De doelen in de duurzaamheidsretoriek divergeren en moeten verstandig op elkaar afgestemd worden. Anders blijven circulariteit, biodiversiteit, klimaatlasten en energiebesparing over elkaar heen tuimelen en blijven doelen in bedoelingen verzanden. In de innovatieve duurzaamheidsretoriek is geen toekomstbeeld besloten. Zolang hergebruik en afvalscheiding niet uitontwikkeld zijn of gewoon te veel negatieve ecologische neveneffecten hebben (denk aan de transportlasten van oud papier ophalen), zit er niks anders op dan geduldig, nuchter en zuinig te zijn. Duurzaamheid mag geen alibi zijn om Bijlmerflats te ontmantelen. Materiaalbesparing, koeling, verwarming en circulariteit zijn eeuwenoude architectonische thema’s. Leer van steden die voortbouwden  op wat er was. Zulke steden accumuleren kennis en wijsheid – en zijn weerbarstig in hun vernieuwing.  Zo verrees Florence in de renaissance uit lokaal bouwpuin. Romeinse vondsten versierden de palazzi. De chique natuursteengevels lijken massief, maar zijn precies zo dun als het oog acceptabel vindt. Als het zo uitkwam voorzag men flinterdun pleisterwerk van natuursteenpatronen of decoraties. Materiaalbesparing werd decoratiekunst.  Aangenomen dat het met de opwekking van duurzame energie wel goed komt, is de aanwending van lokale klei voor baksteen helemaal geen gek idee. Vergelijk dat met het ‘duurzame’ naaldhout dat uit afgelegen plantages naar Nederland wordt gesleept. Hoewel het een gunstige reputatie heeft, groeit hout in monoculturen die het equivalent van legbatterijen zijn – alsof biodiversiteit niet ook onder duurzaamheid valt. Hout heeft bovendien voortdurend onderhoud en reparatie nodig. Het is flauwekul om met hout te bouwen zolang bakstenen huizen de Nederlandse architectonische soliditeit kunnen voortzetten. Ik wil niet denken aan de toekomstige peterseliestad Amsterdam, waar planten de grachtenpanden overwoekeren, de daken schitteren van zonnepanelen, de historische interieurs zijn verdwenen achter isolatiepakketten en waar kreunende windturbines de horizon dichtzetten. Ik probeer mij het respectabele toekomstideaal dat daarop ongetwijfeld volgt al helemaal niet voor te stellen. Je hoort al dat gebouwen eigenlijk kleine energiecentrales zijn, die meer energie opwekken dan ze gebruiken. Zulke fantasieën zijn rampzalig. Net als met de naoorlogse buitenwijk zal men later vragen wie dit allemaal besteld heeft. Een stad heeft geen undo-knop. Ten slotte over dat Romeinse Pantheon: een duurzamer gebouw dan dat is nooit ontworpen.||https://www.nrc.nl//nieuws/2022/08/12/duurzame-architectuur-blijft-hangen-in-retoriek-a4138779
2022-08-12||Een ode aan de roadtrip, nu hij steeds minder betaalbaar wordt||Een van de voornaamste redenen om met rijlessen te beginnen, was het vooruitzicht om ooit achter het stuur te zitten tijdens een roadtrip. Ik heb de Verenigde Staten doorkruist, door het Oostblok getoerd, de Baltische staten aangedaan – duizenden uren in de auto, maar nooit als chauffeur. 2022, het jaar dat ik mijn rijbewijs ging halen, zou mijn roadtripjaar worden. Maar toen kwamen de problemen. Door de oorlog in Oekraïne schoot de benzineprijs, die al aan het klimmen was sinds het laagtepunt tijdens corona – toen we massaal de auto lieten staan – tot ongeveer 2,50 euro op het moment van schrijven. Afgelopen september was dit nog ‘slechts’ 1,98 euro. Op een serieuze roadtrip kan dit verschil neerkomen op honderden euro’s. Hopend dat ze het nieuws niet echt volgden, informeerde ik bij vrienden of ze eventueel te porren waren voor een lange rijtocht, waarheen maakte me niet uit. „Je beseft wel dat dit het allerslechtste jaar denkbaar is voor een autotocht, hè?”, zei een vriend. „Neem gewoon het vliegtuig, man. Veel goedkoper.” Niemand die ik benaderde, was ontvankelijk. Markeerde 2022 dan misschien het begin van het einde van  de roadtrip? En zo ja, zou dat erg zijn? Is de roadtrip niet meer een Amerikaans verschijnsel, dat wij hebben geprobeerd te kopiëren?  Ja, het einde van de roadtrip zou erg zijn, heel erg. Het is namelijk westers, ja ook Nederlands erfgoed.  Veel historici dateren de opkomst van de roadtrip  in de jaren tien en twintig van de twintigste eeuw, in de Verenigde Staten. De  regering gaf er miljarden uit aan het verbeteren van wegen, en door massaproductie daalde de prijs van een automobiel drastisch. Tot die tijd was rondrijden alleen weggelegd voor de rijken. Rond 1920 begon de ‘road trip’ als fenomeen te lijken op wat we er nu onder verstaan, schreef Time  Magazine in een in 2015 verschenen profiel van de roadtrip: een toegankelijke, alternatieve manier van reizen, ongebonden en avontuurlijk. Die ontwikkeling zette door: in de jaren dertig werden door het hele  land grote snelwegen aangelegd, de highways, waardoor het reizen van staat naar staat vergemakkelijkt werd. De bekendste van die snelwegen: de bijna vierduizend kilometer lange Route 66,  vereeuwigd door de hit ‘(Get Your Kicks on) Route 66’ van de Amerikaanse zanger Bobby Troup. De beginregels: ‘If you ever plan to motor west, travel my way, take the highway that’s the best.’  Na de muziek raakte de literatuur in de ban van de roadtrip. Het was Jack Kerouac die met zijn legendarische stream-of-consciousnessroman On the Road (1957), een lang en droomachtig verslag van een epische autotocht door het veranderende Amerika,  de roadtrip voor altijd verbond met jeugdcultuur. Dankzij Kerouac was de auto niet langer van vaders, maar ook van kinderen. Kinderen die volwassen werden, die de rest van het land wilden zien, het huis wilden ontvluchten, die opnieuw wilden beginnen, of even in die fantasie wilden verkeren. „Nothing behind me, everything in front of me, as is ever so on the road”, schreef Kerouac.  Op de literatuur volgde de film. De ultieme cinematografische verbeelding van de roadtrip kwam in 1969, met Easy Rider: de non-conformistische sjacheraars Wyatt (Peter Fonda) en Billy (Dennis Hopper) rijden van Los Angeles naar New Orleans, met advocaat George (Jack Nicholson) achter op de motor.  Het was door de muziek, de literatuur en de film dat ik verliefd werd op the open road, zoals dat in de Amerikaanse roadtripcultuur heet: het uitgestrekte land, de vrijheid om uit te wijken, om de plannen helemaal om te gooien of te annuleren, de trance van eindeloze wegen, steeds op weg, het verplaatsen als je bestemming. ’s Ochtends ergens wegrijden, niet precies wetend waarheen, en  ’s avonds moe neerstrijken in een verrassend goed hotel, of juist een smoezelig motelletje. Het is vrijheid in zijn puurste vorm. Tegenwoordig wagen zich jaarlijks tientallen miljoenen westerlingen aan roadtrips, van noord naar zuid, van oost naar west. Onder hen ook veel Nederlanders. Enkele populaire bestemmingen van Nederlanders buiten Europa: Zuid-Afrika, Thailand, Indonesië en natuurlijk de Verenigde Staten. Binnen Europa gaan we graag naar Italië, Frankrijk en Scandinavië, aldus de ANWB. Maar het is te kort door de bocht om te stellen dat de roadtrip simpelweg is overgewaaid uit de VS en klakkeloos door ons is overgenomen. Ik zie de roadtrip als de enige erfgenaam van de ‘grand tour’, de grote reis, de rite de passage van Europese jongvolwassenen van gegoede komaf in de zeventiende tot halverwege de negentiende eeuw. Engelsen, Vlamingen, Spanjaarden, Hollanders, ze waagden zich allemaal aan een grand tour over het Europese vasteland. (Het zou tot in de negentiende eeuw duren voordat de grand tour ook iets voor vrouwen van hogere klassen werd, zoals we kunnen lezen in E.M. Forsters roman A Room with a View (1908).)  Per koets bezochten de mannen klassieke monumenten, vooral in Italië en Frankrijk, lieten ze zich bijscholen op het gebied van de kunsten en regelmatig bezochten de heertjes het bordeel. „Overeenkomstig het gebruik, en misschien ook volgens de wet van het verstand, vervolmaakt de buitenlandse reis de opvoeding van een Engelse gentleman”, schreef de beroemde Engelse historicus Edward Gibbon, daags voor zijn grand tour, in zijn postuum uitgegeven Memoirs of My Life and Writings (1796).  Misschien wel het beroemdste verslag van zo’n grand tour is afkomstig van Johann Wolfgang von Goethe, die op de respectabele leeftijd van 37 (veel later dan gebruikelijk was dus) in september 1786 aan een bijna twee jaar lange reis door Italië begon en daarna zijn Italienische Reise schreef (gepubliceerd in 1816). „In Rome heb ik mezelf voor het eerst gevonden. Ik ben hier voor het eerst in harmonie met mezelf gelukkig en verstandig geworden.”  De roadtrip vervult  precies dezelfde inwijdende functie als de grand tour, al gaat het meestal niet om ‘hoge cultuur’ als architectuur en schilderkunst, maar om de cultuur van alleman. Niet om de beelden van Bernini maar om de matrassen van Barefoot Motel, niet om Leonardo da Vinci maar om Led Zeppelin, niet om Goethe maar om beduimelde blaadjes bij het benzinestation. De roadtrip is de gedemocratiseerde, betaalbare opvolger van de grand tour, en die erfenis mag niet worden verkwist. Maar één van de redenen dat roadtrippen algemeen toegankelijk is, en dus niet voorbehouden aan culturele of financiële elites, is de betaalbaarheid van autorijden. En die staat zeer onder druk. Er is de prijs van tweedehandsauto’s, die sinds corona flink is opgelopen. Waar een gemiddeld tweedehandsje in 2020 17.714 euro kostte, is dat nu 22.723 euro: een prijsstijging van ruim 28 procent in twee jaar tijd.  En met de hedendaagse benzineprijzen zouden Peter Fonda en Dennis Hopper vermoedelijk niet op hun Harley-Davidsons gaan zitten, en was Jack Kerouac wellicht gaan fietsen.  In maart repte columnist Micheline Maynard in The Washington Post dan ook van „de ondergang van de great American roadtrip”. De hoge benzineprijzen, het tekort aan personeel in hotels en bij benzinepompen, dat wat zij omschrijft als „het uitsterven van de betaalbare huurauto” – allemaal omstandigheden die bijdragen aan wat Maynard nu al „de zomer van de ontgoocheling” heeft gedoopt.  De hoge benzineprijzen hebben de status van de roadtrip misschien nu al veranderd: waar vliegen vroeger voor rijken was en autorijden voor de massa, lijken de rollen nu enigszins omgedraaid. De mensen voor wie autorijden te duur is,  nemen het vliegtuig.  Nederlandse media klinken  in plaats van grote woorden eerder nuchtere commentaren op de hoge  benzineprijzen. Zo probeerde De Telegraaf er medio juni nog het beste van te maken, door tips te geven om de ‘benzinepijn’ van onze ‘trouwe vierwieler’ te stillen. Met goede bandenspanning verbruik je 2 procent minder brandstof; niet met open dak rijden; matig je snelheid; tank over de grens; niet bumperkleven; de motor uitzetten als je in de file staat. „We merken dat vakantiegangers deze zomer dichter bij huis blijven”, zegt woordvoerder Sanne Over van de ANWB. „Het is een optelsom. De inflatie, de hoge brandstofprijzen, corona, het speelt allemaal mee. De Europese rondreisbestemmingen – denk aan Frankrijk, Scandinavische landen en het Verenigd Koninkrijk – zijn deze zomer weer toegankelijk voor Nederlanders en in trek. Maar vooral voor de verre rondreizen buiten Europa zijn mensen nog afwachtend.” Beleefde functionaristaal voor: voor de roadtrip is het vijf voor twaalf.  Aan mij zal het dit jaar niet liggen. Nu ik mijn rijbewijs heb gehaald, en ik mijn geliefde heb overtuigd dat we echt naar Italië moeten, een van de cruciale bestemmingen van de grand tour, en wij haar ouders hebben overtuigd dat ze ons echt hun auto moeten uitlenen, staat niets een roadtrip nog in de weg. Het is duur, misschien kunnen we het nauwelijks betalen, maar is dat niet-weten niet deel van de charme? Ligt in vrijheid niet ook de mogelijkheid besloten dat je je bestemming niet haalt, dat je met een lege tank langs de kant van de weg eindigt? Ik leg mijn voet op het gaspedaal en duw zachtjes. Niks achter me, alles voor me, zoals het altijd is als je op weg bent.||https://www.nrc.nl//nieuws/2022/08/12/een-ode-aan-de-roadtrip-nu-hij-steeds-onbetaalbaarder-wordt-a4138778
2022-08-12||Rechter geeft geen toestemming voor Eritrees feest in Rijswijk|| De rechtbank Den Haag geeft geen toestemming voor een evenement dat een Eritrese organisatie zaterdagavond in Rijswijk had willen houden. De gemeente Rijswijk liet deze week weten geen vergunning te willen afgeven voor een feest dat de Stichting Nederlands Eritrees Platform (SNEP) in zalencentrum Event Plaza voor komende zaterdag 13 augustus had gepland. De gemeente had bezwaren omdat de vergunning niet tijdig, vier weken van tevoren, was aangevraagd. In een bestuursrechtelijke procedure vroeg SNEP de Haagse rechtbank om een voorlopige voorziening te treffen zodat het feest alsnog kon doorgaan. Stientje van Dijk, concernjurist van de gemeente Rijswijk, vertelde de rechtbank vrijdagmiddag dat het risico op ongeregeldheden bij deze bijeenkomst, in tegenstelling tot vorige keren toen het feest wel doorging in Rijswijk, hoger is. De gemeente vreest het optreden van de aangekondigde spreker Awel Seid. Volgens opposanten van het feest, stichting Mensenrechten voor Eritreeërs, is Seid een handlanger van het dictatoriaal regime in Eritrea. Hij zou zich schuldig maken aan ‘hate speech’ over bijvoorbeeld de inwoners van Tigray, de noordelijke deelstaat van Ethiopië waar een oorlog woedt. Volgens de organisatoren van de bijeenkomst gaat het om een normaal feest en is er geen reden te vrezen voor wanordelijkheden. „Wij zijn Nederlandse Eritreeërs en komen bij elkaar voor de gezelligheid. We hebben niks te maken met de regering in Eritrea”, aldus woordvoerder Jozef. Er zijn bovendien tien beveiligers ingehuurd.  Advocaat Claudia Berghout noemt spreker Seid „een poëet”. Hij is „een dichter die vertelt over het mooie Eritrea en waarom jongeren het land Eritrea moeten waarderen”.  De rechtbank zegt het genomen besluit pas later schriftelijk te zullen motiveren.||https://www.nrc.nl//nieuws/2022/08/12/rechter-geeft-geen-toestemming-voor-eritrees-feest-in-rijswijk-a4138776
2022-08-12||Opinie | Het verbieden van het zwemmen in buitenwater is een gemakzuchtig reflex||Elsje Jorritsma is NRC-redacteur  en zwemmer. Kirsten van Santen is journalist, zwemmer en schrijfster van het boek Water pakken.  Aan de Coolhaven in Rotterdam ligt een enorme bak tamelijk schoon water midden in een versteende stad. Nieuwe, brede trappen in een vers parkje leiden tot aan de lonkende waterkant, terwijl door het brede water af en toe trage binnenvaartschepen een iets verder gelegen sluis indraaien.  Een stadsoase die  gemaakt lijkt om te zwemmen, en dat doen dan ook talloze Rotterdammers deze verzengende zomer. Maar aan het zwemmen in de Coolhaven komt een eind; de gemeente gaat handhaven. In de brandende zon, in hun donkere uniformen, staan handhavers er nu boetes uit te delen.  Het is een goed voorbeeld van wat ons te wachten staat als de werkgroep wildzwemmen onder leiding van het RIVM straks met zijn aanbevelingen komt. Die kennen we grotendeels al: er zal alléén op de officiële zwemplekken in Nederland gezwommen mogen worden, op andere plekken gaat ‘actief ontmoedigd’ worden – boetes dus, of het moeilijk maken om bij het water te komen.  Dat wordt geen wet, maar een instructie aan gemeenten. En als het RIVM zijn zin krijgt, zullen gemeenten waarschijnlijk ook ‘eindelijk’ het zwemmen in  grote rivieren gaan verbieden – dat wil het RIVM al jaren. In de praktijk zal dat neerkomen op een omkering van het systeem. Nu geldt in Nederland voor zwemmen; toegestaan tenzij verboden. Dat wordt dan: verboden tenzij toegestaan.  Het is de wereld op zijn kop. Het werkelijke probleem wordt niet aangepakt; vervuiling en toegenomen verkeersdruk op het water. Het is een gemakzuchtige reflex om dan maar  de zwemmer uit het water te weren. Oneerlijk bovendien, want als er mensen zijn die zich bewust zijn van hun plek in de natuur, die zich weten te schikken, zijn het zwemmers wel. Toch haalt het RIVM weer de mythes van stal dat zwemmers in de schroeven van de voorbijkomende schepen terecht zullen komen, of verdrinken omdat ze verrast worden door stroming in de rivieren. Maar daar verdrinken zwemmers niet, en niet om die redenen. Ieder jaar verdrinken er tegen de 100 zwemmers in dit land. Dat gebeurt waar veel mensen zwemmen, en dat is dus nog steeds veelal bij de officiële zwemlocaties.  Het zijn helaas in  de meeste gevallen kleine kinderen of volwassenen die niet zo goed kunnen zwemmen, bijvoorbeeld omdat ze ergens zijn opgegroeid waar zwemles niet zo gewoon is als in Nederland.  En er worden ieder jaar wel zwemmers aangevaren, maar door jetski’s en motorbootjes, niet door de trage, voorspelbare binnenvaartschepen.  Als er zorgen zijn over zwemveiligheid, voer dan verplicht  schoolzwemmen (afgeschaft in de jaren tachtig wegens bezuinigingen) weer in en verstrek nieuwkomers goede zwemlessen. Stimuleer kinderen niet alleen hun A- maar ook hun B- én  C-diploma halen. Leer ze in open water zwemmen zoals in Zeeland al gebeurt.   Daarbij zou het zwemwater niet schoon genoeg zijn, en dan is zwemmen volgens Europese richtlijnen verboden. Werd die richtlijn maar opgevat als een aansporing om de kwaliteit van het zwemwater te verbeteren. Want op veel officiële zwemplekken ís het zwemwater ook van abominabele kwaliteit. Blauwalg en vooral zwemmersjeuk (parasieten uit vogelpoep) zijn een toenemend probleem. Besteed daar energie aan, gemeente, en gebruik de richtlijn niet om naar verkoeling snakkende burgers mee lastig te vallen.  Bovendien: dat is het systeem. Mensen die zeker willen weten dat het zwemwater betrouwbaar is, kunnen terecht op de plekken waar de waterkwaliteit regelmatig wordt gemeten. Mensen die op andere plekken zwemmen, nemen een (zeer overzichtelijk) risico op, pakweg, diarree. Die mensen maken bovendien ook gebruik van de ‘wisdom of crowds’: ze zwemmen waar ook andere mensen zwemmen, omdat die weten dat dat daar veilig kan.  Daar zou de overheid ook wat meer op mogen vertrouwen, deze voorgestelde aanpak is de betutteling ten top. Mensen zijn niet gek, er wordt sinds mensenheugenis in de kanalen, plassen en rivieren van Nederland gezwommen, en sinds zwemles anderhalve eeuw geleden op initiatief van Amsterdamse notabelen gemeengoed werd met een steeds dalend aantal verdrinkingen.  We moeten de zwemcultuur in Nederland koesteren, en ook het milde anarchisme wat daaraan  gepaard gaat en dat aan de vreedzame zwemmers eigen is. Als het vriest wordt overal geschaatst, als het warm is gezwommen. In een land als België, met een ‘nee, tenzij’-systeem, zijn ze jaloers op onze vrijheid. ||https://www.nrc.nl//nieuws/2022/08/12/koester-de-nederlandse-cultuur-en-zwem-a4138775
2022-08-12||Opinie | Verbied loslopende katten||Ik heb ooit een kat gered. Het beest bleef als een student op Tiananmenplein stoïcijns staan terwijl een opgevoerde Fiat Panda hem een eenmalige trip naar de eeuwige kattenbak zou schenken. Ik plukte de kat van de straat maar dankbaar was hij niet. Hij krabde mij wild in het gezicht. De aanslag vormde het eerste argument voor de overtuigende stelling dat katten minne beesten zijn. Andere argumenten die later ontstonden waren net zo objectief: Je kan nauwelijks met een kat spelen, ze zetten zomaar hun nagels in je scheenbeen, als ze krols zijn houden ze de buurt de hele nacht wakker en ze gooien expres en laconiek je spullen van tafel. Sam Ruifrok is programmeur.  Steekhoudender worden de argumenten echter wanneer de rol van katten in de publieke ruimte wordt bekeken. Ze poepen immers in elke zandbak in elke speeltuin en sinds een paar jaar weten we dat ze de drijvende en moordende kracht zijn achter het uitroeien van – bepaalde soorten – vogels.  Zodoende dat er door verschillende groeperingen gepleit wordt voor een verbod op loslopende katten. Dat zou immers het leven kunnen redden van miljoenen vogels per jaar. In mijn wilde haat voor die harige terroristen juich ik een verbod zeker toe. De vraag is alleen, hoe ga je een dergelijk verbod handhaven? In mijn voor- en achtertuin alleen al lopen elke dag vijf à zes verschillende katten. Extrapoleer dat aantal naar nationaal niveau en je ziet de contouren van de problemen ontstaan. Om die beesten binnen of aangelijnd te houden dient een omvangrijk en zeer prijzig systeem met talloze handhavers opgetuigd te worden. Daarnaast, wat zal de maatschappelijke prijs zijn die ontstaat door de opgeroepen weerstand van katteneigenaren en tegenstanders van de overheid?  Ik kan de nabije toekomst al voor me zien. Op de Social Media zal fake news viral gaan over het three strikes out systeem.  De eerste keer dat de anti-katten-Gestapo een loslopende kat pakt, worden zijn snorharen weg gefikt met een aansteker. De tweede keer worden zijn pootjes afgeknipt met een botte schaar. De derde keer – hoe dan, vraagt u zich af, hij heeft immers geen pootjes meer. Maar katten zijn inventieve beesten – volgt onherroepelijk een standrechtelijke executie met een draagbare miauwtine (een guillotine voor schattige poesjes).  Het gevolg laat zich raden. Radicaal rechts kaapt de discussie over het verbod. Katteneigenaren storten in de ochtend de kattenbakken leeg op de snelweg, langs de straten hangen borden met No Cats, No Glory, actiegroepen waaronder Moedige Moeders met poesjes stellen dat kattenvoer gespiked wordt waardoor hun huisdieren veranderen in Kitlers, en die arme Remkes moet het nieuwe schisma weer proberen te dichten.  Maar naar alle waarschijnlijkheid zal er niet gehandhaafd worden. Handhaven is immers niet het sterkste punt van de moderne overheid. En met een verbod zonder consequenties los je niks op. De opinieredactie verzint voor deze zomerserie een kop, u schrijft het artikel met de beste argumenten erbij. Van 2.000 naar 5.000 euro voor een energiecontract. Iedereen gaat het voelen, kopte NRC afgelopen week. De opdracht voor komende week: Hoge energieprijzen zijn een geschenk.  De tekst (max. 600 wrd.) kunt u uiterlijk 17 augustus sturen naar opinie@nrc.nl o.v.v. Anderzijds.  Wellicht is het tijd dat de overheid zijn burgers weer gaat vertrouwen voordat er naar juridisch gereedschap gegrepen wordt. Polder weer vooruit in plaats van achteraf, zodat beleid weer uitvoerbaar en saai wordt. Dit voorkomt misschien de Sturm und drang emo politiek van tegenwoordig. Ga dus het gesprek aan met de kattenliefhebbers en de vogelbescherming. Bedenk vruchtbare oplossingen waar de meesten zich in kunnen vinden. Bijvoorbeeld kuikens in het land, poes in de mand, houdt katten ’s nachts binnen of niet meer dan een kat per huishouden – het zijn toch solitaire wezens.  Er zijn vast vele mogelijkheden voordat er een verbod nodig is. En anders volgen we het beleid van mijn oude buurman. Alle kittens in een jutenzak, steen erbij en hup de plomp in. ||https://www.nrc.nl//nieuws/2022/08/12/verbied-loslopende-katten-a4138774
2022-08-12||Krachtpatser (m) met rugzakje||Trippel, trippel, trippel. Kwispel, kwispel, kwispel. Robbie, een enthousiast, wit, schattig boomertje om te zien, schiet van de ene kant van de kamer naar de andere. Als de fotograaf op zijn knieën gaat, gaat hij enthousiast op zijn achterpoten staan. Kwispel, kwispel, kwispel. „Hij is zo leuk bij mensen, maar zó gemeen tegen alle andere levende wezens”, zucht assistent-beheerder Nicole Kouwen van Dierenasiel de Kuipershoek. „Dan is het net een piranha. Maak maar snel een foto, voor hij de kittens ziet.” Robbie is binnengekomen via het uitwisselingsprogramma – wat leuker klinkt dan het is – van de Dierenbescherming. Als het niet lukt een dier te plaatsen bij het ene asiel, kijken ze of het bij een ander asiel wel lukt. Robbie is een hondje dat in theorie – klein, lief tegen  mensen, gezond en nog geen drie jaar oud – binnen de kortste keren een nieuw huis zou vinden. Ware het niet dat hij een ramp is als hij een ander dier tegenkomt. „Waarschijnlijk een trauma”, zegt Kouwen. „We overwegen nu gedragsmedicatie, dat haalt het scherpe randje eraf.” Dat zal hem zelf ook rust geven, verzekert ze. „Dan kunnen we verder gaan met zijn training.” Die training doet Kouwen zelf, met haar eigen hond erbij, om Robbie te laten wennen aan andere dieren. Haar hond, een hazewind, blijft rustig zitten als Robbie staat te keffen. „Hier, kijk maar”, zegt Kouwen terwijl ze haar telefoon pakt en een filmpje afspeelt. De hazewind zit, neus in de wind, kalm te zijn. Aan de andere kant van de parkeerplaats gaat  Robbie  helemaal uit zijn stekker. Hij hangt in de riem, draait rondjes en hangt zichzelf bijna op. „Kijk, hier loop ik weg met mijn hond, en dan moet Robbie zich afreageren”, zegt ze. En inderdaad, Robbie zet zijn tanden in een tak van het dichtstbijzijnde bosje en begint er als een dolle aan te rukken. „Je moet opletten dat je het niet zelf bent. Hij krijgt echt een rode waas voor zijn ogen.” Gelukkig slaat de training wel aan. „Inmiddels blijft hij rustig staan als hij mijn hond ziet. Tenminste, zolang mijn hond stilzit.” Als de gedragsmedicatie aanslaat, gaan ze het proberen met een muilkorf, dat ontneemt hem wat van zijn krachten en kan hem zelfs wat rust brengen, weet Kouwen uit ervaring. Bij hondjes als Robbie moet je niet denken dat je zo’n kleintje wel aankan.  Je moet ervaring hebben met honden, geduld en vooral niet slecht ter been zijn, want in zo’n hondje zit meer kracht dan je denkt. „Als het in zijn bol schiet, trekt hij je zo omver als je niet oplet.” En dan ziet Robbie achter het glas twee kittens zitten. „Je hebt een foto toch?” ||https://www.nrc.nl//nieuws/2022/08/12/krachtpatser-m-met-rugzakje-a4138773
2022-08-12||Appels uit achtertuinen worden echte Groningse cider||Appels uit de supermarkt zijn zoetsappig, met weinig diepgang. Een appel uit de achtertuin of uit een oude boomgaard met bijna vergeten rassen is vaak interessanter. Wat zuurder, wat bitterder, minder water, meer geconcentreerde smaak. Minder geschikt om te eten, maar juist wel om te drinken. Helemaal als je een ‘blend’ van appelrassen maakt en zo een goede balans van smaken krijgt.  Een cidermaker wil niet neerkijken op welke appel dan ook, maar als-ie mag kiezen, doe dan maar zo’n klein appeltje, een overlever, van een oude hoogstamboom. „Je kunt cider maken met elke appel, maar je maakt niet met elke appel goede cider”, zegt Jurjen van der Schans, cidermaker in Groningen. Van der Schans (34), van beroep gezondheidswetenschapper aan de Rijksuniversiteit Groningen, is zelf met zijn 2,04 meter een soort hoogstamboom. Hij weet precies waar hij moet bukken in de kelder van het oude universiteitsgebouw in Haren. In dit gebouw, waar hij ooit als student farmacie college volgde, zitten nu start-ups, ateliers en woningen. De  Biotoop heet het. Er omheen kassen, moestuinen en woekerend groen. Een anarchistische oase in het aangeharkte villadorp. Hij  loopt door de lange gangen naar een van de ruimtes waar hij met twee compagnons, Nanne Baptist en Bob Evenhuis, cider maakt.  Al in de gangen ruikt het enigszins zuur. Dat is niet hoe goede cider ruikt als je je neus in het glas steekt. Dat is wat je krijgt als je een vat niet zo goed gelukte cider laat staan omdat je vermoedt dat er misschien nog goede azijn van te maken valt, als je dat vat vervolgens een beetje verwaarloost en de boel zo zuur wordt, dat het vat begint te lekken en er tweehonderd liter ingedikte appelazijn uitstroomt.  Jurjen van der Schans werd gebeld door de beheerder, het hele gebouw stonk naar azijn, of hij daar iets van wist. Hij heeft het nog met een vinger van de vloer gelikt, voordat hij met dweilen begon. „Heel lekker, balsamico-achtig.” Het azijn-incident komt ter sprake als gevraagd wordt of er nog weleens iets mislukt, na vijf jaar cider maken. Als dat vaker gebeurde, zou hij het wel zeggen. Want hij hoeft er niet van te leven. Dat maakt dat je sneller een vat durft af te keuren als het een keer tegenvalt. Maar het gebeurt eigenlijk zelden dat een vat niet goed genoeg is om als cider te drinken. Hoewel de cider van Doggerland, vernoemd naar verdwenen land in de Noordzee tussen Engeland en Noord-Nederland, in de loop der jaren wel steeds een beetje beter is geworden. Het hele cideravontuur begon voordat ze zich serieus in het maakproces hadden verdiept. Met een prijsvraag waarbij oplossingen voor voedselreststromen werden gevraagd. Jurjens ouders hadden appelbomen in de tuin, het leek hem leuk daar cider van te maken. „En elke man met baard moet iets maken, toch?” Bierbrouwen deed iedereen al. Dus waarom niet iets nieuws: iets met lokale appels die anders toch maar onder de boom wegrotten of waar je misschien een paar appeltaarten van maakt. Iets waar je de „community” – ook heel hip – bij kon betrekken: Groningers met appelbomen. Superlokaal, superduurzaam, superambachtelijk. Maar hoe ging dat? „We wisten niet veel. We dachten nog dat het een soort Apple Bandit zou worden, dat zoete spul uit de supermarkt.” Bij een crowdfunding haalden ze 10.000 euro startkapitaal op. De Groningse ciderhandelaar Raúl Henriquez liet ze kennismaken met wat volgens hem échte cider is: helemaal niet zoet, eerder droog en een tikje bitterzuur. En als je de methode van ‘natuurlijke gisting’ gebruikt, wordt-ie  „wat aardser, stalliger, meer funky, met het aroma van paardendeken”.  Dat is dus hoe Van der Schans  inmiddels over cider praat. Zoals een vinoloog over wijn. Hij schenkt een cider met hop in een klein wijnglas, het ideale ciderglas. Door de hop neigt het iets naar bier. Maar welbeschouwd, zegt hij, is het eerder wijn. „Het heeft dat ambachtelijke, het ‘craft’-karakter dat speciaalbier ook heeft. De no-nonsense van bier. Maar als je ziet hoe het gemaakt wordt, lijkt het meer op wijn: je gebruikt geen mout, geen graan, je kookt niets. Gefermenteerd fruitsap, dat is wat het is.” Appels selecteren, in stukken snijden, persen en het sap in vaten gieten. En dan heel lang niks Ingewikkeld om te maken is cider in essentie niet. Simpel gezegd: appels selecteren, wassen, verschroten (in stukken snijden), persen en het sap in vaten gieten. En dan heel lang niks. Door de vergisting worden suikers omgezet in alcohol en als dat proces na ongeveer een half jaar ver genoeg gevorderd is, gaat de cider op fles, waar koolzuur en smaak zich verder kunnen ontwikkelen.  Dat is de simpele versie. Want in de praktijk kun je onderweg nog talloze keuzes maken: gist toevoegen of de fermentatie aan de bacteriecultuur in het sap overlaten, wel of geen suiker, calciumcarbonaat, pectine of tannine erbij, het vat korter of langer laten liggen.  Je kunt tussendoor van alles meten om te kijken of de balans van zuren en bitters wel goed is. „Maar als je gaat meten, ga je al snel van alles toevoegen. En we willen juist een zo natuurlijk mogelijke cider maken.” En dan de smaakjes. „In het begin hadden we nog een cider met gember en honing. Maar over dat zoet waren mensen toch niet zo enthousiast. Zoet verhult ook veel, dan proef je minder gelaagdheid. En gember is niet bepaald lokaal.” De smaken die ze nu nog hebben, komen van Groningse hop, vlierbloesem waar door Jurjens moeder siroop van is gemaakt, en Friese zwarte bessen. Aan die laatste, met de naam Brombeer, zie je hoe cider de verwachtingen kan tarten. Door de bessen verwacht je zoet. De kleur zet je op het spoor van een lichte rode wijn. Maar wat je proeft is een tikje bitter en zuur, fris en bubbelig, natuurwijnachtig, maar dan weer minder alcoholisch. Lekker fris, kun je ook zeggen.  Van der Schans  erkent als eerste dat Doggerland met alle trends meelift: lokaal, natuurlijk, kleinschalig, duurzaam, ambachtelijk. Tegelijkertijd heeft het ook iets ouderwets: zoals mensen vroeger papier inzamelden op de platte kar voor het dorpshuis, wordt nu iedereen in stelling gebracht om appels te verzamelen. Oude appelrassen, zoals de Groninger Kroon of de Notaris-appel, en oude hoogstamboomgaarden beleven een herwaardering doordat er wat mee gedaan wordt. En dat vindt iedereen mooi. Toen ze hun nieuwe cider dit voorjaar op een boerderij in Loppersum presenteerden, kwamen daar zomaar, terwijl het de halve dag regende, honderdveertig mensen op af. „Helemaal niet alleen maar hipsters, gewoon mensen uit de omgeving.” Uiteindelijk doen ze het vooral omdat het voldoening geeft om „bedrijfje te spelen”, om iets te maken waarvan je snel resultaat ziet, anders dan wanneer je jarenlang achter een computer wetenschappelijk onderzoek zit te doen. Ze maken nu weliswaar 10.000 liter cider per jaar, ze winnen er zelfs prijzen mee op internationale ciderfestivals, maar het is nog steeds een hobby, zegt Jurjen. „Ik kan ook gaan voetballen, maar cider maken is leuker.”||https://www.nrc.nl//nieuws/2022/08/12/appels-uit-achtertuinen-worden-echte-groningse-cider-a4138772
2022-08-12||Fietsendrager achterop en dan ‘lekker de kop leegmaken’||In tv-commercials zie je tevreden, goed geconserveerde middelbare echtparen op elektrische fietsen een steevast zonnige dag uit beleven. De fietsen bestaan, ze heten Stella en Amslod, de mensen in die staat natuurlijk niet. In werkelijkheid zijn ze dertig jaar ouder. De mannen zitten, grijswit uitgeslagen, met versteende, ingeklonken bovenlijven in het zadel; alleen onder de gordel stuiptrekt enig leven. De vrouwen dragen op mooie dagen fleurige blouses zonder mouwen, ontworpen op een glansrol voor het naakte, medium rare gebakken vlees.  Ze fietsen in de natuur, die ze abusievelijk vrije natuur noemen. Niets is minder vrij dan een met ANWB-paddestoelen minutieus bewegwijzerd fietspadenreservaat voor senioren. Na afloop gebruiken ze koffie met gebak, ze zeggen gebak, op het terras van een uitspanning. Thuis zeggen ze dat ze hebben genoten, bijgetankt of, ergste gemeenplaats van allemaal, lekker de kop hebben leeggemaakt. Terwijl ik tijdens mijn Drentse ochtendwandelingen over auto’s somberde, kwam ik de pensionado’s van mei tot oktober dagelijks tegen. Eerst met kaarten, vervolgens met een smartphone op het stuur. Toch zag je ze op kruispunten massaal beraadslagen over de juiste afslag. Later begreep ik het. Ze waren niet verdwaald, ze controleerden of TomTom hen niet bedrogen had, in de vage hoop per ommegaande Kassa, Radar of de ombudsvrouw van Omroep Max te kunnen bellen voor een klacht. De generaties die mijn pad kruisten hadden in het leven maar één doel; zekerheid. Een goed pensioen, een pak verzekeringen, appel voor de dorst. Zag ik Huize Avondrood daar giechelend de weg versperren, dan voelde ik het woord genieten als een denkbeeldige vampier in mijn nek bijten. Dat lachen om niks, die uitgetelde, voorgeprogrammeerde vrolijkheid; het voorportaal van de dood. Jij schurk, dacht ik. God weet hoe hard die mensen hebben gebuffeld voor hun Stella’s, en wat het ze heeft gekost om hier te komen. Met de auto, en de fietsen op de eigenhandig gemonteerde fietsendragers. De Brink in Norg stond vol hoogzittende fietstransporters die ik in deze krant chronisch belaster met mijn suv-haat. Foto Merlijn Doomernik
 Daar zit klein trauma achter. Ik heb ook zo’n rek, en de juiste trekhaak voor het transport van twee fietsen. Jaren stond het monstrum in de schuur. De angst was te groot. Het is een onhandelbaar geval vol enge buizen. Bij mij lazert een fiets er op de snelweg af. Ik ben een amateurman. Echte kerels klussen in huis, hebben een Workmate, rijden actieve suv’s en installeren fluitend fietsendragers met de gereedschapskist in de aanslag. Die heb ik ook. Ik probeer er eens in de tien jaar een schroevendraaier in te vinden. De vastberadenheid houdt drie seconden stand. Volgen, respectievelijk, een mannelijke vloek en totale hysterie. Maar nu ik op de fiets het land door moet heb ik geen keus meer. Aan de bak. Infographic NRC Ik download het montageschema voor de Twinny Load e-Wing. Eerst lijkt het mee te vallen, dan struikelt het geluk over twee kleinigheden, waarvan er één escaleert. In de holte voor de trekhaak zit een kruiskopschroef. Die moet eruit om er een ringetje achter te plaatsen, waardoor de kruiskop net iets verder uitsteekt om het fietsenrek meer grip te geven op de aan de bovenzijde afgevlakte trekhaakkogel. Daarna vergrendel je de fietsdrager met een afsluitbare hefboom. Het ringetje ontbreekt, de sleutel vind ik. Of liever: ik tref twee identieke sleutels met de juiste codes, waarvan er één is afgebroken. Een donkerbruin vermoeden rijst en inderdaad, de baard van de gesneefde sleutel is opgevreten door het slot, de toegang voor sleutel twee belemmerend. Een echte man pakt door, ik ga hysterisch jammeren over het mensenrecht op kundig personeel. Daarna bel ik Twinny Load, waar een vriendelijke mijnheer me uitlegt dat dat slot zo vervangen is. Dat zit met popnagels vast, even uitboren en…. HO!, zeg ik. Gelukkig zit de firma om de hoek en is er een monteur die losers uit de brand helpt.  Toch weer een week van mijn leven. Maar dan hoor ik eindelijk bij de club van middelbare recreanten. Ik zet de Zwaluw op de rail en snoer hem vast volgens de voorschriften. Een halfuur later ben ik terug in Norg. Ik tel tien fietsendragers. Niemand kijkt. Ik ben een van de hunnen. Mooi zo, want ik ga infiltreren. Hashtag: #jointhetribe. Het roedelgevoel, dat is Nederland. Even de kop leegmaken, na afloop koffie met gebak. „Genoten.” ||https://www.nrc.nl//nieuws/2022/08/12/fietsendrager-achterop-en-dan-lekker-de-kop-leegmaken-a4138771
2022-08-12||Verwoesting en wederopbouw in Oekraïne||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/12/verwoesting-en-wederopbouw-in-oekraine-a4138750
2022-08-12||Bij elkaar gejutte kunst||Duizenden badgasten aan het strand van het Noord-Hollandse Petten vergaapten zich  afgelopen zomers aan kleurrijke kunstwerken, grillige Cobra-achtige figuren die langs de strandopgang stonden. Ze droegen namen als Neptunus, Pechvogel, Harige Harry of Lord of the Rings.  Ze zijn vervaardigd van visnetten, doppen,  touw, zelfs patroonhulzen, speelgoed, handschoenen, schoeisel, alles wat na een westerstorm langs de vloedlijn achterblijft. De kunstenaar achter de figuren is voormalig onderwijzer Arnold Gronert (79). De beeldengalerij onder de open hemel noemt  hij Wall of Shame. Schaamte, ja, over de plastic rommel in zee.  Bijna dertig jaar lang zwierf Gronert op de grens van water en land langs de kust van Schoorl aan Zee tot aan Groote Keeten. In de wintertijd vier of vijf keer per week om nauwkeurig alle dieren te registeren, dood of levend. De gegevens stuurde hij onder meer op aan Naturalis Leiden of het Koninklijk Nederlands Instituut voor Onderzoek der Zee (NIOZ) op Texel.   Gronert is begaan met het lot van gestrande dieren, door toedoen van de mens. Doodsoorzaak één is plastic. Vogels, vissen en zeezoogdieren raken verstrikt in netten, touwen  of ze voeren plastic afval aan hun jongen.  „Om aandacht voor die vervuiling te vragen, besloot ik vier jaar geleden  kunstwerken te maken”, zegt Gronert, „vervaardigd van zwerfvuil uit  zee. Ik deed het uit protest, we moeten de uitstoot van afval beteugelen.”  Gronert jutte al dat plastic. In een fietsenschuurtje bij zijn huis stelde hij zijn wonderbaarlijke personages samen. Deze nazomer krijgen ze een tentoonstelling in de expositieruimte van Kasteel Beverweerd in Werkhoven aan de Kromme Rijn, op uitnodiging van kunstschilder Geert Jan Jansen die de werken bij toeval ontdekte.   Gronert: „Het is natuurlijk een heel andere plek in Beverweerd dan aan zee. In een min of meer museale opstelling krijgen ze extra betekenis. Het zijn nu écht kunstwerken. Bovendien loopt hier de Kromme Rijn langs. Rivieren zijn zowel in de Derde Wereld maar ook in westerse landen de grootste bronnen van vervuiling. Het is toch bizar dat jagers plastic patroonhulzen gewoon in de natuur achterlaten en dat die via sloten, rivieren en de zee tot slot hier in Petten aanspoelen, bij duizenden.” Het werk Pechvogel is sprekend. De arme vogel kijkt je streng aan met ogen van zwart-witte plastic doppen. De vleugels zijn zwart van de olie. Een stuk visnet sluit zijn snavel af. Hij heeft nog net een visje kunnen verschalken, maar die kan hij niet doorslikken: om zijn nek zit een koord. „Het probleem met plastic is dat het niet verteert”, zegt Gronert. „Het breekt af in steeds kleinere stukjes. Een van de kunstwerken heet ‘Covid-1941’, zo genoemd omdat het Amerikaanse bedrijf Dow Chemicals in dat jaar overging op de massale productie van plastic. Niet alleen voor vogels, ook voor onze planeet is de plastic soep levensbedreigend.”||https://www.nrc.nl//nieuws/2022/08/12/bij-elkaar-gejutte-kunst-a4138770
2022-08-12||Vluchtelingen met psychische problemen hebben baat bij hulp van lotgenoten||Psychische hulp door lotgenoten blijkt zinvol voor Syrische vluchtelingen in Nederland. Biedt dat perspectief voor Oekraïners? En voor niet-vluchtelingen? Psychologische behandelingen die in de meest barre omstandigheden zijn op te zetten, dat is waar hoogleraar Marit Sijbrandij haar onderzoekstijd aan wijdt. „Wie wordt geboren op een plek met veel conflicten of armoede, maakt relatief vaak nare dingen mee en heeft doorgaans minder toegang tot psychische zorg.” Sijbrandij heeft niet „de illusie” die ongelijkheid helemaal te kunnen wegnemen. „Maar ik wil ervoor zorgen dat de kwetsbaarste mensen toegang hebben tot goede psychische zorg – zorg dus, waarvan we weten dat die werkt.” Marit Sijbrandij (49) sprak op 10 juni haar oratie uit bij de Vrije Universiteit Amsterdam als hoogleraar trauma en tegenslagen wereldwijd. Tijdens haar promotieonderzoek ontdekte ze dat debriefing, de methode die hulporganisaties wereldwijd inzetten na traumatische ervaringen, eerder kwaad deed dan goed. Dat was het startpunt voor een zoektocht naar psychische zorg die wél werkt en laagdrempelig genoeg is om in te zetten bij rampen en crises. In die zoektocht kwam ze uit bij een korte behandeling die getrainde leken – of ze nu vliegtuigingenieur zijn of maatschappelijk werker – kunnen geven. Handig in oorlogsgebied waar weinig psychologen te vinden zijn. Maar de aanpak is uit crisisgebied nu ook naar Nederland overgewaaid. Sijbrandij onderzocht hem bij Syrische vluchtelingen hier, die bijvoorbeeld jaren moeten wachten op een plekje bij een Arabischsprekende psycholoog. Met succes: vluchtelingen die steun kregen van een getrainde lotgenoot hadden zowel een week als twee maanden later aanzienlijk minder last van depressieve gevoelens, angst- en PTSS-klachten. In juni presenteerde Sijbrandij deze bevindingen uit een zesjarig, internationaal onderzoeksproject en sprak ze haar oratie uit als hoogleraar trauma en tegenslagen wereldwijd aan de Vrije Universiteit Amsterdam. Wat houdt de ‘lekentherapie’ in? „De methode, Problem Management Plus (PM+), is door de Wereldgezondheidsorganisatie ontwikkeld om de problemen die mensen in conflictsituaties of vluchtelingenkampen in het dagelijks leven ervaren te verlichten. In vijf sessies ordenen helper en deelnemer die problemen: welke zijn op te lossen en welke niet? In de Nederlandse context heeft de deelnemer bijvoorbeeld weinig invloed op het feit dat de asielprocedure lang duurt. Maar dat de ‘cliënt’ het eng vindt zijn kinderen naar school te brengen, daar is wel wat aan te doen. Daarnaast begeleidt de helper de deelnemer met ontspanningsoefeningen en activering: een keer koken voor een vriendin of naar taalles bij de bieb.” Wie uit angst of futloosheid de deur niet uitkomt, belandt in een negatieve spiraal Die mentale opkikker blijkt te bewerkstelligen met slechts vijf praatsessies van anderhalf uur, dat klinkt bijna te mooi om waar te zijn. „We waren zelf ook verrast door de resultaten. Dit is het eerste systematische onderzoek naar zo’n preventieve behandeling voor vluchtelingen in Nederland. We hebben 206 mensen met milde tot zware psychische klachten willekeurig ingedeeld in een behandel- en controlegroep en die met elkaar vergeleken. De behandeling werd gegeven door 19 andere Syriërs die een achtdaagse training hadden doorlopen en op gezette tijden bijeenkwamen voor intervisie onder leiding van een psycholoog. „Ik denk dat de activatie de sleutel vormt tot de positieve effecten. Dat is ook het meest werkzame ingrediënt van cognitieve gedragstherapie, die mensen met een depressie vaak volgen. Wie uit angst of futloosheid de deur niet uitkomt, belandt in een negatieve spiraal. Als je met je helper afspreekt een buurvrouw mee te vragen naar het enge schoolplein, ervaar je waarschijnlijk dat het toch wel meevalt. Op subtiele wijze verandert zo je beeld van en interactie met de buitenwereld. Daarnaast geven de ontspanningsoefeningen mensen controle. Ze hebben iets in handen waarmee ze een paniekaanval kunnen doorstaan, daarmee neemt de angst voor de angst af.” Leken blijken na een achtdaagse training die steun te kunnen bieden. Wat zegt dat over de meerwaarde van een opleiding tot psycholoog? „Die meerwaarde zit bij uitstek in het bieden van specialistische zorg aan mensen met ernstige klachten. Gemiddeld genomen zaten onze deelnemers dankzij de sessies beter in hun vel, maar sommigen hadden na afloop nog veel angsten of flashbacks. Zij hebben professionele hulp nodig.” Gemiddeld genomen zaten onze deelnemers dankzij de sessies beter in hun vel Biedt lekentherapie ook perspectief voor niet-vluchtelingen in Nederland, om de wachttijden in de ggz terug te dringen? „We hebben hier al de praktijkondersteuner-ggz bij de huisarts, die laagdrempeliger psychische zorg biedt voor Nederlandstaligen. Maar wellicht kunnen we dat uitbouwen: dat een praktijkondersteuner of psycholoog PM+-helpers opleidt en begeleidt bij het bieden van psychische steun in de wijk.” Is dit anders dan wat mensen halen uit een goed gesprek met een vriend? „Heel anders! Ik heb geen vrienden die systematisch mijn problemen langslopen, mij helpen om oplossingen te verzinnen, me huiswerk geven en dan de volgende week met me afspreken om te bespreken hoe dat huiswerk is gegaan. Of die me door een buikademhalingsoefening heen loodsen om me te helpen ontspannen. PM+ heeft de werkzame ingrediënten uit therapie zo ingekaderd dat een getrainde leek die kan voorschotelen.” Ziet u aanknopingspunten voor psychische zorg aan Oekraïners? „Zeker. We hebben vanuit de VU een netwerk opgezet van Oekraïense psychologen die zijn uitgeweken naar Nederland, daar zijn nu ruim honderd mensen aan verbonden. Zij kunnen helaas niet zomaar als psycholoog aan de slag, maar ze kunnen als PM+-helper lotgenoten bijstaan. Begin juni hadden we een bijeenkomst om daar plannen voor te maken. Tegelijkertijd werken we aan het verspreiden en onderzoeken van nog toegankelijker psychische steun, via een app van de Wereldgezondheidsorganisatie. Daarin worden mensen aan de hand genomen bij mindfulness-oefeningen en het scheppen van afstand tot de zorgen die ze ervaren.” Die negatieve spiraal leidt natuurlijk ook tot stigmatisering en polarisatie Is die lekentherapie van Syriërs over te hevelen naar Oekraïners? „We weten dat PM+ effectief is bij verschillende culturele groepen. We hebben de aanpak bijvoorbeeld ook in Pakistan en Kenia onderzocht. Maar je moet de handleiding niet alleen vertalen, je moet hem ook aanpassen. Daarvoor raadplegen we cultuurgenoten: wat zijn passende woorden? In het Arabisch roept het ene woord voor psychische klachten weerstand op: „Ik ben toch niet gek?” een ander woord wordt veel acceptabeler gevonden. Ook de situaties die tijdens de sessies worden besproken, zoeken we met mensen uit de doelgroep: in de Syrische handleiding gaan mensen met hun familie picknicken in het park, in de versie voor Eritreeërs komt het koffieritueel aan bod. Voor Oekraïners hebben Britse collega’s een aanpassing gemaakt waarin ook aandacht is voor overmatig alcoholgebruik.” Syrische vluchtelingen blijken iets aan de aanpak te hebben. Wat nu? „Wat mij betreft moeten zo veel mogelijk vluchtelingen die hulp kunnen krijgen. Maar dit is preventie, dat valt onder gemeenten en is niet overal goed georganiseerd. Ik hoop ook dat het COA [Centraal Orgaan opvang asielzoekers] op basis van onze resultaten kiest voor PM+. Zij gebruiken nu een methode uit de positieve psychologie, maar die is alleen onderzocht bij de werknemers van een Surinaams bedrijf, we weten niet of die werkt in een vluchtelingencontext. „Er staat veel op het spel. Uit een willekeurige steekproef blijkt dat zo’n 30 procent van de Syriërs hier last heeft van angst, depressie of PTSS. Wie daarmee kampt, heeft geen goede start in Nederland. Dan heb je niet de energie of de mentale ruimte om je papierwerk op orde te krijgen of een opleiding te starten. En die negatieve spiraal leidt natuurlijk ook tot stigmatisering en polarisatie. Goede psychische gezondheid is de investering waard, zowel voor het individu als voor de maatschappij.”||https://www.nrc.nl//nieuws/2022/08/12/vluchtelingen-met-psychische-problemen-hebben-baat-bij-hulp-van-lotgenoten-2-a4138767
2022-08-12||Zeven jaar cel en tbs voor neersteken agenten tijdens avondklokcontrole||Een 33-jarige Amerikaan is vrijdag veroordeeld tot zeven jaar cel en tbs met dwangverpleging voor het neersteken van twee agenten tijdens een avondklokcontrole in Groningen vorig jaar. De rechtbank in Groningen vindt poging tot doodslag en poging tot zware mishandeling bewezen. De rechter liet bij de uitspraak ook meewegen dat Eric T. aangaf geen spijt te hebben van het toegebrachte letsel. Agenten zagen T. en een 22-jarige man uit Groningen vorig jaar, toen er een avondklok gold, zonder licht fietsen. Ze spraken hen daarop aan en na een woordenwisseling viel T. een van de agenten aan met een mes. Hij stak hem daarbij in zijn hals, gezicht en been. De agent liep zware verwondingen op en heeft een tijd in levensgevaar in het ziekenhuis gelegen. Zijn collega probeerde T. tegen te houden met haar wapenstok en werd ook meerdere keren gestoken. Daarna vluchtten de twee mannen weg. Drie dagen later werden ze in Noord-Frankrijk aangehouden. De uitspraak van de rechter komt overeen met de eis van het Openbaar Ministerie. Deskundigen van het Pieter Baan Centrum constateerden dat de man zonder behandeling opnieuw de fout in zou kunnen gaan en dat er sprake is van een psychische stoornis. De 22-jarige man is vrijgesproken van openlijke geweldpleging, omdat zijn rol volgens de rechtbank klein was. Hij heeft wel 117 dagen in voorarrest gezeten. De twee mannen hebben sinds 2018 een relatie. T. stak in op de agenten omdat hij wilde voorkomen dat zijn partner werd teruggebracht naar een ggz-instelling. De rechter was het met deskundigen eens dat beide mannen door psychische stoornissen verminderd toerekeningsvatbaar zijn.||https://www.nrc.nl//nieuws/2022/08/12/zeven-jaar-cel-en-tbs-voor-neersteken-agenten-tijdens-avondklokcontrole-a4138761
2022-08-12||Column | Het recht van  de auto||Hoe komt het toch dat we iets tegen lijken te hebben op oplossingen als ze eenvoudig zijn? We moeten met z’n allen meer sporten, willen we niet vastgroeien aan onze bureaustoelen en bankstellen en de kosten voor gezondheidszorg betaalbaar houden. Ons lichaam is gemaakt om te bewegen, maar soms lijkt het wel alsof de beweging van de rechtervoet naar het gaspedaal de enige is waarop onze samenleving is ingericht. Zo zat ik in mezelf te mopperen na een telefoontje van een journalist van De Stentor, de regionale krant in Zwolle, waar ik woon. Hij wilde weten hoe ik dacht over de bereikbaarheid van ons ziekenhuis, de Isala klinieken, per fiets. Ik schoot in de lach. Onbereikbaarheid zul je bedoelen! Het is schier onmogelijk om met de fiets naar het ziekenhuis te gaan. Er is nergens bewegwijzering, niet naar het ziekenhuis en niet bij het ziekenhuis – buiten dat ene minuscule bordje voor de fietsenstalling bij de hoofdingang. Waar geen fietsoversteekplaats is. En die veel te klein is – en al propvol staat met fietsen van het personeel. Er zijn nog een paar stallingen, maar die zijn voor de argeloze fietser helemaal onvindbaar. Autoroutes daarentegen worden al vanaf de snelweg aangegeven. Overal borden, pijlen, parkeerplaatsen.  Ik deed een volkomen onrepresentatief onderzoekje via twitter en mijn vrees werd bewaarheid: in de meeste steden laten bewegwijzering voor de fiets naar en stallingen bij ziekenhuizen in meer of mindere mate te wensen over. Ziekenhuizen zijn in mijn ogen niet alleen plekken waar mensen beter gemaakt, maar ook gezond gehouden zouden moeten worden – en mensen gaan echt niet alleen naar het ziekenhuis als ze doodziek zijn, maar ook voor kleine checks, of om op bezoek te gaan. Dat kan vaak prima op de fiets. Waarom heeft die allersimpelste methode om mensen te laten bewegen dan niet ruim baan naar elk ziekenhuis? Wie heeft überhaupt verzonnen dat auto’s zoveel ruimte verdienen? Want als ze érgens weten dat we qua sporten en bewegen nog steeds niet op het niveau van voor corona zitten, dan zou het in de ziekenhuizen moeten zijn. Ik heb de Sportdeelname Index er eens op nageslagen, en hoewel het beter gaat dan vorig jaar, zitten we nog lang niet op het tweederde bevolkingsdeel dat vier keer per maand of meer sport – het niveau van 2019. Dan zou het toch alle hens aan dek moeten zijn om dat zo snel en makkelijk mogelijk te veranderen? We presenteren onszelf zo graag als fietsland dat we ons er nauwelijks van bewust zijn dat je talloos veel meer borden, pijlen en wegwijzers voor auto’s ziet. Als fietser moet je geluk hebben. Nu we het er toch over hebben: wie heeft überhaupt verzonnen dat auto’s zoveel ruimte verdienen? Je ziet het pas als je het doorhebt, zei Johan Cruijff ooit, en dat is echt zo. Waarom leren we kinderen uitkijken voor auto’s, terwijl het eigenlijk te zot voor woorden is dat een potentieel moordwapen op wielen de ruimte krijgt hun spel te doorkruisen? Wie verdient er nu voorrang? Zo zat ik me dus op te vreten, en dat is niet helemaal terecht, want Zwolle doet het hartstikke goed als fietsstad. Dan valt zo’n beroerde situatie als die bij het ziekenhuis extra op. Dus hup, borden plaatsen, pijlen verven, voorrang geven en een stuk of wat parkeerplaatsen ombouwen tot fietsenstalling. Alle drempels weg om voor de fiets te kiezen. En dat geldt voor alle ziekenhuizen. Want goede gezondheidszorg begint bij jezelf.||https://www.nrc.nl//nieuws/2022/08/12/het-recht-van-de-auto-a4138766
2022-08-12||Hij brengt de zomer naar het Rotterdamse plein||‘Mijn rechterarm is gespierder dan mijn linker.” Romeo Sunter, schaafijsverkoper en Rotterdams icoon, lacht zijn gouden tanden bloot. Op Sunters kar dampt een blok ijs in de hitte. Wazig snel schaaft en hakt Sunter de schilfers van het ijs. Alles met de hand, én met gezonde minachting voor de Slush Puppie-machines die het ambacht uit het schaafvak hebben verdreven. „Mijn linkerarm heeft ook zware taken. Je kan echt verbranden van het ijs. Maar de heer heeft mij ervoor gemaakt.” Al dertig jaar brengt Sunter de zomer naar de Rotterdamse pleinen. ‘Tropical Cool Ice Romeo’: plastic bekers en gifkleurige siropen dansen als de kar over de straatstenen dendert. Naar de Afrikaandermarkt, de Centrummarkt, de Grote Visserijmarkt, het Zuiderpark. „Als ik Romeo zie, weet ik dat het zomer is”, zegt fotograaf Sanne Donders, die een dag meeging. Foto Sanne Donders
 Nog voordat Sunter zijn playlist vol ‘wereldmuziek’ en stuiterige jazzfunk van Shakatak instart staan er mensen in de rij. „Hij maakt gewoon het beste schaafijs”, zegt Safirah. Ze is jarig en haalt ijs met haar moeder. Haar verjaardagsnagels matchen het schaafijs dat ze vast heeft. „Als ik kon zou ik elke dag schaafijs eten. Maar ja, ik moet ook soms werken.” Begrijpelijk, je bent nooit klaar met proeven en combineren. Er zijn 21 smaken. Van cola tot zuurzak, van amandel tot tamarinde. Siropen maakt hij samen met zijn vrouw, uiteraard naar geheim recept. De agressief zomerse kleuren verven de tong. Safirah kiest vandaag gember.  Foto Sanne Donders Toen Sunter dertig jaar geleden begon waren zijn vrienden verbaasd: ‘Dat is toch minderwaardig werk?’   Inmiddels kent iedereen Romeo Sunter. Niet alleen van zijn schaafijs, maar ook van zijn werkzaamheden buiten het schaafijsseizoen. Hij werkte in heel Rotterdam als beveiliger – ze noemden hem ‘A-Team’ vanwege zijn gouden tanden en zijn hanenkam. Nu is hij percussionist op feesten en als begeleider van muzikanten. „Ik speel met vier conga’s tegelijk! Mijn handen zijn net een machine.” Daarnaast is hij verkeersregelaar. „Als ik niet schaaf dansen mijn handen en voeten. Ze willen bezig zijn.” Klanten begroeten hem als familie. Bij verschillende broodjeszaken kan je vragen om ‘het broodje van ’Meo’. En binnenkort komt Sunter op televisie: zo’n eilandshow waar je geld kan winnen. Als hij zin heeft. Dat weet hij nog niet. Rotterdam is veranderd. Huizenprijzen stijgen, volkswijken vernieuwen en verdwijnen. Maar Romeo Sunter is consistent, buiten de tijd, het dorpsgevoel in de grote stad. Hij is zo lang deel van het Rotterdamse straattoneel, dat je verwacht zijn gouden tanden ook te zien blinken op zwart-witfoto’s van decennia geleden. Zo lang dat je denkt dat hij er altijd zal zijn, tot er auto’s over zijn hoofd vliegen en andere marktkramen worden bemand door robots. Maar ook Sunter ontsnapt niet aan de tijd. Hij is 63. Denkt hij aan pensioen? „Ik blijf het zo lang doen als ik kan.” Zélfs als hij met reality-tv een fortuin wint. En als hij toch stopt? „Ik hoop dat die jongeren het overnemen. Je kan er echt groot mee worden.” Foto Sanne Donders Foto Sanne Donders Foto Sanne Donders Foto Sanne Donders Foto Sanne Donders Foto Sanne Donders Foto Sanne Donders Foto Sanne Donders 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/12/hij-brengt-de-zomer-naar-het-rotterdamse-plein-a4138755
2022-08-12||Tragische held||De weg naar Mahabalipuram, een oud stadje dichtbij Chennai, was beschilderd met zwarte en witte vierkanten en werd zo een gigantisch schaakbord. Een brug die op en boven de grond geheel verschaakt was, vond ik zelfs op een foto duizelingwekkend. Bij de speelzaal stonden lange dicht opeengepakte rijen bezoekers, vaak met een schaakbord en hopend dat een van hun helden een handtekening op een veld zou zetten. Hun grootste held was Dommaraju Gukesh, 16 jaar oud, afkomstig uit Chennai (net als Anand) en spelend aan het eerste bord van India 2. India 2 was een jeugdteam, met een volwassene, drie jongens van 16 en een van 18 jaar. Vanaf het begin toonde India 2 zich een kandidaat om de olympiade te winnen. Gukesh won zijn eerste acht partijen, een ongelofelijke prestatie. Vladimir Kramnik haalde 8,5 uit negen op de olympiade van Manila 1992, maar dat was niet aan het eerste bord. Er werden ook vergelijkingen gemaakt met Bent Larsen en Michail Tal, die schitterden op hun eerste olympiade. In de negende ronde maakte Gukesh remise tegen Sjachriar Mamedjarov. Geen schande tegen een van de sterkste spelers van de wereld.  Toen moest India 2 in de voorlaatste ronde tegen Oezbekistan, dat bovenaan stond met een matchpunt meer dan India 2. Oezbekistan had net zo’n team: vier jongelui en een volwassene.  Gukesh speelde tegen Nodirbek Abdusattorov, die zeventien jaar is en vorig jaar wereldkampioen rapidschaak werd, boven Magnus Carlsen. Gukesh kwam glad gewonnen te staan, liet het glippen, maar had daarna met een pion meer remise in de hand. Het stond toen in de match 2-1 voor India 2. Als Gukesh zich met remise verzoende, won zijn wonderteam de match en waarschijnlijk ook de olympiade. Hij was koppig, blunderde in tijdnood en verloor. ‘s Avonds kwam Anand in hun hotel voor een therapeutische cursus ‘omgaan met teleurstellingen’ gebaseerd op voorbeelden uit zijn eigen praktijk. Oezbekistan won tenslotte de olympiade, Armenië werd tweede en India 2 derde. Het licht komt uit het oosten. Gukesh won wel de gouden medaille voor de beste score aan het eerste bord. Zilver was voor Abdusattorov en brons voor een zekere Magnus Carlsen.  Gukesh (India 2) - Gabriel Sargissian (Armenië), olympiade Chennai 2022:  1. d4 d5 2. c4 e6 3. Pf3 Pf6 4. Pc3 Lb4 5. Da4+ Pc6 6. e3 0-0 7. Ld2 dxc4 8. Lxc4 Ld6 9. Dc2 e5 10. dxe5 Pxe5 11. Le2 Pxf3+ Het is de vraag of dit verstandig is. Wit krijgt de open g-lijn en een compact centrum. 12. gxf3 a6 13. 0-0-0 b5 14. Thg1 b4 15. Pe4 Pxe4 16. fxe4 De7 17. f4 a5 18. e5 Lc5 19. Tg5 La6 20. Tdg1 g6 21. Lxa6 Txa6 22. f5 Wits aanval is al ver gekomen. 22...La7 23. e6 Kh8 24. Kb1 gxf5  Zie diagram 25. Lxb4 Dit offer is de snelste manier om wits dame bij de aanval te betrekken. 25...Dxb4 Na 25...axb4 26. Dg2 gebeurt ongeveer hetzelfde als in de partij. 26. Dg2 De4+ Anders gaat zwart mat. 27. Dxe4 fxe4 28. e7 Maar nu haalt wit een nieuwe dame. 28...Te8 29. Tg8+ Txg8 30. Txg8+ Kxg8 31. e8D+ Kg7 32. De5+ Zwarts stukken zijn geen partij voor wits dame. 32...Tf6 33. Dg5+ Tg6 34. Dxa5 Tg1+ 35. Kc2 Tg2+ 36. Kb3 Lb6 37. De5+ Kf8 38. Dh8+ Ke7 39. Dxh7 Te2 40. Dxe4+ Kf8 41. Db4+ Zwart gaf op, hij verliest zijn toren of zijn loper. Wesley So (VS) - Hrant Melkumyan (Armenië), olympiade Chennai 2022. Wat had wit in petto als zwart hier 1...dxe4 had gedaan? Oplossing: zwart deed mismoedig 1...Pf8 en verloor. Na 1...dxe4 had wit het geweldige 2. Dxf7+ Kxf7 3. Lc4+ Kf6 4. Pxe4+ Kf5 5. g4+ Kxe4 6. Te1+ Kf3 7. Te3 mat gespeeld.||https://www.nrc.nl//nieuws/2022/08/12/tragische-held-a4138765
2022-08-12||Thor is helemaal geen dondergod||Thor is de Oud-Noorse dondergod, dat is algemeen bekend. Op een geitenwagen schiet hij door de lucht, zwaaiend met zijn machtige hamer Mjölnir waarmee hij ieder conflict beslecht. Zijn naam Thor, of Donar, betékent zelfs donder en gaat terug op het Protogermaanse þunra. Sinds mensenheugenis draagt de vijfde dag van de week zijn naam: dónderdag. En sinds jaren is Thor een sympathieke held in Marvel-films, Love and Thunder heet de recentste episode. De studie van het weer is een wetenschap op zich, maar de weergoden hebben ook invloed op tal van andere vakgebieden. En toch, in de oude Noorse verhalen over deze ‘dondergod’ komt nooit donder of bliksem voor. Niet in de ‘bijbel’ van de Noorse mythologie, de Edda (die rond 1220 door de christelijke IJslandse leider Snorri Sturluson is opgeschreven) en evenmin in andere middeleeuwse Noorse verhalen over Thor. In de overgeleverde mythologische verhalen over Thor brengt hij meestal de oplossing, vrijwel altijd met geweld, maar nooit met hemelvuur. Neem dit typerende verhaal over een bouwer met zijn paard uit de Edda. Dat verhaal begint als de andere Noorse goden een smid (in werkelijkheid een reus, erfvijand van de goden) een fort laten bouwen in hun land, in Midgard. De afspraak is: als de bouwer het fort zonder hulp kan voltooien in één winter, krijgt hij de liefdesgodin Freya tot vrouw en ook nog de zon en de maan. Een vorstelijke beloning, maar de goden denken: zoiets lukt hem toch niet. Maar de bouwer blijkt een enorm paard in te zetten dat in een hoog tempo stenen aansleept, en dat verontrust de goden. De sluwe god Loki tovert zich om tot hengstige merrie en hij lokt het wonderpaard weg. (Uit deze geslachtsdrift wordt Sleipnir verwekt, het achtbenige paard van Odin). Als de geheimzinnige bouwer dat bemerkt, wordt hij woedend. In paniek roepen de goden om Thor, die al die tijd met zijn magische hamer Mjölnir trollen bevecht in het oosten. Onmiddellijk komt Thor terug naar Midgard. „Thor betaalde het loon van de bergreus”, zo staat geschreven in de Edda, „maar die beloning was niet de zon of de maan. Hij plaatste zijn eerste hamerklap precies zo dat de schedel van de reus in kleine stukjes brak. Zo stuurde Thor hem diep weg naar Nevelheim.” Nevelheim is de ijzige donkere wereld van de doden. Waar is hier de donder, waar het flitsende licht? In een ander Edda-verhaal over Thor komt wel een donderend lawaai voor, maar dat is niet de donder. Het verhaal begint als Loki en Thor de nacht doorbrengen in een grote hal, maar dat blijkt de volgende ochtend de handschoen van een reus, Skrymir. Die ligt verderop met donderend geraas te snurken. Thor wil – zoals hij altijd doet – de reus aanvallen, maar Skrymir blijkt onkwetsbaar voor de klappen van Thors hamer. De reus schampert dat het voelt of slechts een eikeltje op zijn hoofd valt. Na allerlei verwikkelingen blijkt dat geweld echt geen zin heeft. Dan proberen Loki en Thor in een eet- en drinkwedstrijd van de reuzen te winnen. Maar ook dat mislukt. Daarna blijkt dat al die nederlagen het gevolg zijn van tovenarij en misleiding door de reuzen. Kijk naar Thors attributen: zijn hamer, zijn ijzeren handschoenen, zijn territorium en zijn geiten: geen spoor van donder of bliksem Om wraak te nemen voor die vernedering vermomt Thor zich als jongetje en nodigt hij de reus Hymir uit om te gaan vissen op zee. Thor roeit ver de zee op met Hymir. Met een ossekop als aas lokt Thor vervolgens de verschrikkelijke Midgard-slang omhoog van de zeebodem. Zo hard trekt de slang aan de lijn dat de sterke Thor met zijn voeten door de bodem van de roeiboot gaat – deze scene vormt een van de meest voorkomende heidense middeleeuwse afbeeldingen in Scandinavië. Als de slang zich terugtrekt, duwt Thor de reus Hymir achter hem aan de zee in. „Een grote daad”, heet dat in de Edda. Veel machtsvertoon, maar nergens onweer. En zo gaat het maar door. Ook in andere oude Scandinavische bronnen over Thor. Zijn avonturen eindigen nooit met een donderklap maar vrijwel altijd met een vonkloze dreun met zijn hamer, meestal na een list. Zoals ook in het Oudnoorse gedicht Thrymskvida, dat werd opgeschreven in de dertiende eeuw. Daarin vermomt Thor zich zelfs als vrouw, om de reuzenkoning Thrym te verleiden die zijn hamer Mjölnir gestolen heeft. In het dramatische slot legt de bedrogen koning verliefd de hamer als bruidsgeschenk in de schoot van de verklede Thor, met ernstige gevolgen. 
Thors hart lachte in zijn borst
toen hij – groot in moed – zijn hamer herkende.
Het eerst doodde hij Thrym, heer der monsters
en hij sloeg in op het hele reuzenras
Hij doodde ook de oude zuster van de reuzen
die hem gevraagd had om een geschenk van de bruid.
Slagen kreeg ze, in plaats van munten,
hamerdreunen, in plaats van stapels ringen.
 De Britse historisch taalkundige Declan Taggart wijdde een paar jaar geleden een heel boek aan dit curieuze verschijnsel van een dondergod zonder bliksem of donder:How Thor Lost His Thunder. The Changing Faces of an Old Norse God (2018). Zijn conclusie: op basis van zijn naam moet je aannemen dat Thor óóit een connectie met donder heeft gehad. Maar de nu bekende verhalen over Thor zijn ontstaan in de alledaagse werkelijkheid van het Scandinavische heidendom in de Vikingtijd (achtste tot en met de elfde eeuw). En toen verwees de naam Thor volgens Taggart dus naar een god zónder enige associatie met donder. Taggart: „Op dezelfde manier als iemand kan praten over Karel Smid zonder zich een persoon voor te stellen die op ploegscharen staat te meppen.” Anders zou het in een Thor-verhaal toch echt wel eens gebliksemd hebben. En kijk naar Thors attributen: zijn hamer, zijn ijzeren handschoenen, zijn territorium Thrudvangar (‘krachtland’) en zijn geiten Tanngrisnir (‘tandontbloter’) en Tanngnjostr (‘tandknarser’): geen spoor van donder of bliksem. Thors zonen heten Magni en Modi: kracht en toorn. Thor is een god van kracht, niet van donder en bliksem. Gek genoeg bliksemt het in Oudnoorse gedichten wél als de Walküren verschijnen, de vrouwelijke doodsdemonen die de gevallen helden van het slagveld ophalen. Maar die Walküren hebben weer weinig met Thor te maken en gelden meer als dienaren van Odin. Geleerden uit vorige generaties pikten uit de etymologie op dat Thor een dondergod was Jeremy Harte archeoloog en folklorist Eén gedicht heeft Taggart gevonden waarin het líjkt te bliksemen rond Thor: de Haustlong, geschreven rond het jaar 900 door de ‘skald’ Thjodolf van Hvinir, die in dienst was van de Noorse koning Harald Veelhaar. Zeven strofes zijn ervan overgeleverd (als citaten in Snorri’s Edda). Thor vecht er wéér met een reus. De gevolgen van Thors hemelreis naar de strijd wordt met veel details beschreven. Thor vloog hoger dan de maan en „alle tempels van de haviken [= hemelen] verbrandden en de grond werd vernield met hagel… Ook de hogere hemel werd verbrand”. Best bliksemachtig, vindt ook Taggart, maar hij wijst erop dat deze passage onderdeel uitmaakt van een veel bredere beschrijving van de vernietiging die de ontketende Thor veroorzaakt. „Svolnir’s weduwe [= de aarde] werd uit elkaar getrokken… de bergen schudden en rotsen barstten uit elkaar.” De bliksem blijft vaag en is hier ook zeker niet de kern van Thors hemeltocht, oordeelt Taggart. Het bliksemloze beeld van de god Thor kán het gevolg zijn van een toevallige eenzijdigheid in de overgebleven bronnen uit de Vikingtijd – waarvan de belangrijkste ook nog eens uit de tijd erna stammen. Taggart: „In theorie zou in verdwenen varianten van al deze verhalen Thor wél standaard kunnen zijn uitgerust met donder en bliksem, waarbij de hemel juist wél altijd kraakte en oplichtte als Thor met zijn hamer zwaaide en waarin hij de hamer als bliksem op zijn vijanden wierp.” Waarschijnlijk acht Taggart dat niet, want in de wel overgeleverde verhalen is het beeld van Thor behoorlijk consistent, vol vaste attributen. Hij verschijnt nooit zonder zijn onstuimige ogen, zijn gewelddadigheid, zijn boosheid en enorme kracht en zijn onafscheidelijke hamer. Zelfs de geiten ontbreken zelden. Dat Thor als dondergod nu tóch het dominante beeld is geworden, moet dus haast wel een latere constructie zijn, waarschijnlijk gebaseerd op de betekenis van naam en ook op een gelijkstelling van Thor aan de Romeinse dondergod Jupiter – een gelijkstelling die in de Middeleeuwen zelfs leidde tot de hernoeming van de Romeinse Jupiterdag (Dies Jovi, in het Frans: jeudi) tot donderdag. De Britse archeoloog en folklorist Jeremy Harte vatte in een recensie van Taggarts boek  deze toestand als volgt samen: „Geleerden uit vorige generaties pikten uit de etymologie op dat Thor een dondergod was. Uit antropologie [van andere volken] dachten ze wel te weten wat een dondergod was. Ze behandelden zo het raadsel van de oude Noorse literatuur met het zelfvertrouwen van iemand die alleen het plaatje op het deksel van de pot had gezien.” Dáárom bliksemt het nu in de Thor-films van Marvel dat het een lieve lust is, en wordt hij in vrijwel alle overzichten simpelweg de dondergod genoemd. Taggart is niet de eerste die vergeefs zocht naar de donder van Thor. De Oostenrijks-Duitse germanist Rudolf Simek schreef al in zijn Die Wikinger (1998) dat naast zijn naam alleen nog Thors hamer wijst op een ver verleden als dondergod. Want die hamer was volgens Simek ooit een bijl, die vaak geldt als symbool van bliksem. „Dat aspect is echter reeds in de Vikingtijd in vergetelheid geraakt”, schrijft Simek. En die donderdag dan? Die Romeinse Jupiterdag werd al in een vroeg stadium overgenomen door Germaans-sprekende volkeren in Noord-Europa en omgedoopt tot de Donarsdag – naar hun eigen dondergod. Volgens Simek gebeurde dat op zijn laatst in de Laat-Romeinse tijd, de vierde en vijfde eeuw. Toen werden er kennelijk nog wel verhalen over Thor verteld waarin de hemel oplichtte als hij verscheen. In de bossen leefden herten en vogels, en ook elfen, geesten en andere onzichtbare krachten Neil Price archeoloog De archeoloog Neil Price publiceerde in 2020 een groot overzichtsboek over de Vikingtijd, Children of Ash and Elm. A History of the Vikings). In een e-mail prijst Price Taggarts boek, maar het gaat hem toch te ver om Thors associatie met de donder helemáál te schrappen. Juist omdat er zoveel onzeker is over Thor, lijkt zijn naam toch wel een duidelijke aanwijzing, vindt Price. „Er zijn zoveel theorieën over Thor. Er is ook een geleerde die in hem een god van de wind ziet in plaats van de donder. Een ander benadrukt juist weer de regen, en die lijst gaat eindeloos verder.” Price vindt het belangrijker dat de Noorse goden in die tijd niet gezien werden als goden met één specifieke verantwoordelijkheid. „Helemaal niet zelfs. Ook andere goden konden het weer beïnvloeden. En er waren bijvoorbeeld veel oorlogsgoden, inclusief Thor. Maar ieder werd dan weer verbonden met een net iets ander aspect van agressie, vechten en succes.” Sowieso is het onwaarschijnlijk dat de haast bureaucratische indeling van de godenwereld uit de schoolboekjes, met voor iedere god een eigen afgebakende taak, ooit ergens werkelijkheid is geweest. Over de Noorse religie zegt Neil Price: „Ik denk dat de religie van de Noorse cultuur helemaal geen religie was zoals we dat nu zien, met een gestructureerde set van geloofsovertuigingen en plichten, vastgelegd in heilige boeken. Godsdienst was toen veel meer een diep ingebed gevoel van hoe de werkelijkheid en de dingen in elkaar zaten, onlosmakelijk verbonden met alles. In de bossen leefden herten en vogels, en ook elfen, geesten en andere onzichtbare krachten die het land bevolken – allemaal onderdelen van het grote geheel.” Godsdienst was „een verknoopt web van spirituele opvattingen en praktijken, met grote regionale verschillen”. Er zijn vele dondergoden in de geschiedenis. Zoals Jupiter, de oppergod in de Romeinse religie die in Latijnse teksten regelmatig met bliksem wordt geassocieerd: de donderende Jupiter Tonans, de bliksemende Jupiter Fulgur Fulmen en zelfs de regenbrengende Jupiter Pluvia[lis]. Maar net als bij Thor is de typering lang niet altijd terecht. Over de oude beschavingen in het Midden-Oosten schrijft bijvoorbeeld de Duitse assyrioloog Daniel Schwemer (Universiteit van Würzburg) dat er in de talen van Mesopotamië niet eens een woord bestaat voor ‘stormgod’ of ‘dondergod’. Schwemer schreef in 2007 en 2008 twee felle artikelen in het Journal of Ancient Near Eastern Religions  tegen al te makkelijke identificatie van dondergoden. Waar anderen hele optochten van dondergoden onderscheidden, ziet Schwemer er zelf maar een handvol in het oude Midden Oosten, waaronder de Semitische Hadda, de Syro-Palestijnse Baalu (de Baal uit de bijbel) en de Hurritische Tessub. Voor de bijbelse god JHWH bestaan wel wat teksten met donder en bliksem, zoals psalm 18:15: „Hij schoot zijn pijlen en sloeg de vijanden uiteen, wierp zijn bliksemschichten en verdreef hen.” Maar of dat wijst op een oorsprong als dondergod of juist op overname van eigenschappen en omschrijvingen van de dondergod Baal is  niet duidelijk. In reconstructies van godenwerelden speelt ook vaak een hardnekkig vooroordeel mee dat mensen een god nódig zouden hebben om natuurlijke verschijnselen te kunnen verklaren. Zoals al in de elfde eeuw de christelijke bisschop Adam van Bremen neerbuigend over de Noren schreef: „Ze denken dat Thor heerst over de lucht en regeert over donder en bliksem” – waarschijnlijk omdat hij Thor gelijkstelt aan Jupiter. Adam zet hiermee de heidense god weg als een cognitieve vergissing, want natuurlijke verschijnselen als bliksem worden door de sukkelige heidenen ten onrechte toegewezen aan een bovennatuurlijke god. In Adams tijd is dat argument nog onderdeel van de christelijke polemiek met heidenen, maar in de Verlichting wordt het vaak een argument om álle religies te verklaren. Over die verklaring van religie schreef in 2001 de Franse antropoloog Pascal Boyer een invloedrijk boek,Religion Explained. In de gewone werkelijkheid buiten de studeerkamer zijn mensen helemaal niet bezig met het zoeken van algemene verklaringen van natuurlijke verschijnselen, aldus Boyer, die worden gewoon geaccepteerd zoals ze zijn. De individuéle gevallen van inslaande bliksem zijn veel belangrijker dan het algemene fenomeen. Waarom dát huis, of díé plek, is er iemand behekst? ‘Magisch denken’ was veel belangrijker dan ‘religieus denken’.||https://www.nrc.nl//nieuws/2022/08/12/thor-is-helemaal-geen-dondergod-a4138763
2022-08-12||Kremlin-kritische journalist Ovsjannikova veroordeeld tot huisarrest||De Russische journalist Marina Ovsjannikova is veroordeeld tot twee maanden huisarrest. Dat heeft een rechtbank in de Russische hoofdstad Moskou bepaald, zo meldden internationale persbureaus donderdag. Ovsjannikova verwierf bekendheid door live op televisie protest aan te tekenen tegen de Russische invasie in Oekraïne. Tegen haar liep een strafzaak vanwege het verspreiden van „valse informatie” over en het „in diskrediet brengen” van de Russische strijdkrachten.  Ovsjannikova werkt sinds april als correspondent in Moskou bij de Duitse krant Die Welt. Daarvoor was de 44-jarige journalist actief bij de Russische televisie. In die rol liep ze in maart — enkele weken na de Russische invasie in Oekraïne — met een protestbord door de studio tijdens een live nieuwsuitzending. Kijkers zagen haar boodschap „stop de oorlog. Geloof niet in propaganda. Hier wordt tegen u gelogen”. De actie ging de wereld over — een kritische noot over het Kremlin is op de Russische televisie uniek.  Vorige maand demonstreerde ze opnieuw, ditmaal met een spandoek waarop ze de Russische president Vladimir Poetin „een moordenaar” noemde en zijn soldaten „fascisten”. Woensdag werd Ovsjannikova gearresteerd nadat de politie een inval had gedaan bij haar thuis. Eerder kreeg ze een geldboete vanwege het „organiseren van een illegaal protest”. In Rusland is het verboden „desinformatie” over Russische overheidsdiensten te verspreiden. Daarop staat een maximale celstraf van vijftien jaar. ||https://www.nrc.nl//nieuws/2022/08/12/kremlin-kritische-journalist-ovsjannikova-veroordeeld-tot-huisarrest-a4138760
2022-08-12||Bij de Pixies wordt zelfs de zeehondenhuil meegejoeld||Toch knap. Heb je een avond lang een uitverkochte en springende concertzaal overladen met je iconische, muzikale nalatenschap, krijg je het toch voor elkaar om geen enkel woord tot de zaal met uitzinnige fans te richten. Black Francis (of Frank Black, geboren als Charles Thompson) draait er zijn hand niet voor om, donderdagavond in een tot de nok gevulde Amsterdamse Melkweg, die vrijdag wederom zou volstromen. Met zijn legendarische indierockband Pixies jekkerde hij er in twee uur maar liefst vierendertig nummers doorheen. Maar hij zei dus – overigens geheel volgens verwachting – he-le-maal niets. Francis houdt van kilte en ongemak: hij heeft er zijn carrière aan te danken. Daarom zingt (en schreeuwt) hij over onderwaterwerelden, aliens, incest en geweld – al dan niet uit de Bijbel. Het maakte de Pixies tot een belangrijk rolmodel van de band die wél de massa zou veroveren en de rock-‘n-roll voorgoed veranderde: Nirvana.  Behalve de tekstuele vervreemding is ook de muzikale invloed op Kurt Cobain onmiskenbaar. Luister maar naar (weliswaar bekroonde) hits als ‘Gigantic’, ‘Tame’ of ‘Gouge Away’: één simpele doch pakkende baslijn is meer dan voldoende om het nummer te dragen, en na ieder uitgebeend couplet mogen de gitaren in het refrein op volle kracht meebulderen. Het is precies die dynamische alchemie die Nevermind deed ontploffen. Die truc werkt ook in de Melkweg, tijdens een show die bij vlagen geniaal was, soms genadeloos inkakte, maar uiteindelijk uitmondde in een nostalgisch meezingfeest waarbij het publiek zelfs de karakteristieke zeehondenhuil uit ‘Where Is My Mind’ meejoelde. Even leek het onmogelijke alsnog te geschieden, toen Francis de stilte doorbrak door opeens keihard „HEY!” te schreeuwen. Helaas: die kreet was niet gericht aan de toeschouwers, maar het begin van het gelijknamige nummer, waarvan de tweede regel luidt: „Been trying to meet you” en het refrein Francis’ levensfilosofie samenvat in veertien keer dezelfde verzuchting: „We’re chained.” Pixies Gehoord: 11/8, Melkweg (Amsterdam) Herhaling: 12/8 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/12/bij-de-pixies-wordt-zelfs-de-zeehondenhuil-meegejoeld-a4138762
2022-08-12||Duitsers besparen energie: overheidsgebouwen tot maximaal 19 graden verwarmd||Duitse overheidsgebouwen mogen aankomende herfst en winter worden verwarmd tot maximaal 19 graden. Dat heeft de minister van Economie en Klimaat van het land, Robert Habeck, gezegd in een vrijdag deels gepubliceerd interview met Süddeutsche Zeitung. De maatregel — waarvan onder meer ziekenhuizen zijn uitgezonderd — is onderdeel van een rits strenge Duitse overheidsbesluiten om energie te besparen. Eerder kondigde Spanje al een vergelijkbare maatregel af voor verwarming en verkoeling in publieke gebouwen. Vooralsnog bleef het in Duitsland bij aanbevelingen om energie te besparen. Begin deze maand klonk er flink wat kritiek op de vrijblijvendheid daarvan, onder meer van milieuorganisatie Greenpeace. Dat heeft effect gehad: Berlijn gaat nu ook verplichtingen opleggen. Zo is het dadelijk ook niet meer toegestaan om gebouwen, monumenten en reclamezuilen ’s nachts te verlichten. Over energiebesparende maatregelen voor bedrijven is de regering nog in gesprek. De nood voor energiebesparingen is hoog in Duitsland. Het land leunde sterk op Russisch gas, maar kwam in de problemen toen Moskou zijn gasleveringen vorige maand met 60 procent terugschroefde. Habeck beschuldigde Rusland van economische oorlogsvoering tegen Europa. De Duitse bondskanselier Olaf Scholz beloofde donderdag nog een nieuw steunpakket om mensen die last hebben van de hoge energieprijzen tegemoet te komen. „Burgers kunnen erop rekenen dat we hen niet in de steek laten”, zei hij.||https://www.nrc.nl//nieuws/2022/08/12/duitsers-besparen-energie-overheidsgebouwen-tot-maximaal-19-graden-verwarmd-a4138759
2022-08-12||Marslander verrast astronomen: geen water in de grond||Na zoveel jaren intensief Marsonderzoek – de eerste landers stonden er al in de jaren zeventig – zijn altijd nog verrassingen mogelijk. Deze week publiceerde Geophysical Research Letters een analyse van gegevens van de seismograaf Mars InSight die al vier jaar op de Rode Planeet staat te meten. Met een schokkende conclusie: géén water tot 300 meter in de Marsbodem onder het Europees-Amerikaanse apparaat. En daar was juist wel water verwacht. Ooit waren er oceanen op Mars, dat geldt wel als bewezen. En waar anders dan in de bodem zou ten minste een deel van dat water zijn gebleven? Een deel zal zijn verdampt en door de geringe zwaartekracht ontsnapt uit de dampkring. De rest zit als ijs in de ijskoude diepere ondergrond, ongetwijfeld. Niet dus. En in ieder geval niet onder Mars InSight, die op 23 november 2018 landde in de vlakte Elysium Planitia aan de Mars-evenaar. Het apparaat bestaat uit een lander (met een grijparm, camera’s en zonnepanelen), met op een paar meter afstand een seismograaf (met de schilpadachtige kap) en een boor met  thermometer. (Het bericht gaat verder onder de foto’s.) De conclusies zijn een klassiek wetenschappelijk probleem: je vindt niet wat je verwacht. Zoals een van de betrokken astronomen, Michael Manga uit Berkeley, het enigszins bedremmeld verwoordt in een persbericht van Geophysical Research Letters: „Als wetenschappers hebben we hier nu de best mogelijke gegevens en de beste observaties. Terwijl onze modellen voorspelden dat er op deze breedtegraad nog steeds ijs in de ondergrond zou moeten zijn, met daaronder grondlagen met vloeibaar water.” Uit seismografische metingen bleek dat de breuken en poriën in de ondergrond van sediment en basalt niet dichtgekit zijn met een ‘cement’ van ijs. Daar zit gewoon lucht in, en hóóguit 20 procent ijs, als dat er al zit. Meer onderzoek is nodig.||https://www.nrc.nl//nieuws/2022/08/12/marslander-verrast-astronomen-geen-water-in-de-grond-a4138758
2022-08-12||‘Ik denk nog steeds weleens dat ik niet kan stoten’, zegt EK-ganger Jessica Schilder||Jessica Schilder is Europees kampioen kogelstoten geworden, als eerste Nederlandse ooit. Lees hier het nieuwsbericht.  Kogelstootster Jessica Schilder (23) is een imposante verschijning. Brede schouders, sterke benen. Maar als je haar spreekt valt vooral haar zachtheid en bescheidenheid op. „Ik denk nog steeds weleens dat ik niet kan stoten”, vertelt ze aan een picknicktafel op het grasveld van sportcentrum Papendal. „Dat ik maar wat aanmodder. Tijdens het WK zei een stemmetje in mijn hoofd: wat doe ik hier? Hoe gáát het ook alweer?  In het Amerikaanse Eugene, vorige maand, schreef Schilder geschiedenis door als eerste  Nederlandse een WK-medaille te winnen bij het kogelstoten in de buitenlucht. Haar worp van 19,77 meter was goed voor brons. Komende week bij het EK in München hoopt ze het succes verder uit te bouwen. Ze voelt zich, zegt ze, misschien wel beter dan ooit. Je groeide op in Volendam.  Ze lacht. „Jaaaaa?” Waarom lach je? „Een uitstekende vraag om mee te beginnen, maar wel een lastige.” In welke zin? „Het is een prachtig dorp, maar wel een dorp waar je in moet passen. Als je er niet in past ben je al gauw een buitenbeentje.” Was jij een buitenbeentje? Ze knikt. „Het uitgaansleven laat zich moeilijk combineren met het leven van een topsporter. En ik was al jong topsporter, op mijn dertiende werd ik Nederlands kampioen. Ik was als puber niet in bars te vinden, maar op de atletiekbaan.  Zat niet tot ‘s nachts te gamen, zoals mijn leeftijdsgenoten. Die vonden mij een nerd,  omdat ik niet kon meekomen in gesprekken.” Voor een tiener kan dat heel pijnlijk zijn. „Absoluut. Maar ik wist: dit is wat ik wil en dus neem ik dat op de koop toe. Ik was best hard voor mezelf.” Werd je gepest? Ja, in de zin van buitensluiten. Pas toen ik forser werd, spierballen kreeg en voor het eerst Nederlands kampioen werd, hield het pesten op. Toen oogstte ik bewondering.” Zoete wraak? „Ik vond het fijn dat het stopte.” Voor je ging kogelstoten zat je  een tijdje op ballet. „Ik was vijf, mijn vriendinnen zaten op ballet. Toen ze op hun zevende overstapten naar atletiek, ging ik mee. Er waren twee vrije plekken, die na een wedstrijd werden toegewezen: discuswerpen en kogelstoten. Ik kon aardig discuswerpen, maar heb me ingehouden, omdat ik meer van kogelstoten hield. Dat pakte goed uit.” Wat bevalt je aan de kogel? „Kogels zijn zwaarder, daar kan je meer kracht in stoppen en dat vind ik fijn. Je kan echt zien waar de kogel landt en vaak gaat het om centimeters. Dat maakt het spannend.” Topsport is emotie. Volendammers zijn vrij nuchter. Gaat dat samen? „Dat ik aan topsport deed was geen issue, maar mijn ouders hadden wel liever gezien dat ik een vrouwelijker sport had gekozen. Sprinten of tennis – zoiets. Ze zaten niet echt te wachten op kogelstoten.” Want te mannelijk? „Ja. Ze wilden dat ik een meisje-meisje was. Terwijl dat niet in mijn karakter zit. Ouders hebben een beeld van hun kind en als dat anders uitpakt valt het tegen.”  Je had niet de neiging aan hun ideaalbeeld te willen voldoen? „Ik heb het geprobeerd, maar al snel kwam ik erachter: hier word ik niet gelukkig van.” Ze zwijgt even en kijkt naar de groep kinderen die langzaam onze kant opkomt. „Ze waren wel blij en trots als ik een kampioenschap won, maar…” …liever een ander kampioenschap. Ze knikt. „Ze willen het beste voor hun kind.” Waren ze bang voor wat bewaarheid werd: dat je een buitenbeetje was in Volendam? „Misschien wel. Het was beschermend bedoeld: straks wordt ze nog  gepest.” Ze vertelt dat het steeds moeilijker werd: sportieve groei in een omgeving waar je je niet echt thuis voelt. Ze won – vaak zelfs – maar het keurslijf ging wel ten koste van haar levensgeluk.  Dat ze ooit het mondiale podium kon halen voelde ze wel. Zeker toen haar oud-coach Hans Arnhard haar aanraadde de zogenoemde aanglijtechniek voor de draaitechniek in te ruilen. „Die techniek zorgt voor iets minder stabiliteit”, legt Schilder uit. „Maar als het wel goed uit de verf komt, kun je zo een meter verder komen.” Ik voelde me eenzaam als ik in mijn eentje een pan vol eten zat weg te werken Ze vertelt dat Arnhard er een Oost-Duitse manier van trainen op nahield: hard en streng. Daarmee loodste hij haar vorig jaar naar de Olympische Spelen (waar ze niet de finale haalde) en het EK Onder 23 (waar ze goud won), maar steeds vaker vroeg zij zich af of zij niet aan iets nieuws toe was. „Ik wilde meer genieten.” Een ander probleem was dat zij met haar 85 kilo voor een kogelstootster vrij licht is. Misschien wel twintig kilo lichter dan haar grootste concurrenten. Een probleem, want in het kogelstoten geldt: massa is kassa. Je gebruikt je gewicht om de kogel weg te duwen. „Mijn ouders pushten me om meer te eten”, vertelt ze. „Het was goed bedoeld, zo kon ik sportief vooruit komen, maar het werkte niet omdat er druk op lag. Ik voelde me eenzaam als ik in mijn eentje een pan vol eten zat weg te werken.” Neem je het je ouders kwalijk? „Nee. Mijn ouders wilden het beste voor me en zonder hen had ik het nooit zo ver geschopt.” Je hebt weleens tot ’s avonds laat pasta in je mond zitten proppen, tot je bijna niet meer kon. Beslist: „Dat zal nu niet meer gebeuren. En als het zou gebeuren zou het vrijwillig zijn, omdat ik honger heb. Niet meer omdat het moet.” Wat is er veranderd? „In september vorig jaar ben ik van Volendam naar Papendal verhuisd, waar ik met een andere coach samenwerk: Gert Damkat. Gert heeft ervoor gezorgd dat ik meer mezelf ben geworden en meer ben gaan genieten.” Hoe? „Hij vindt mijn mening net zo belangrijk als de zijne. Neem die draaitechniek, daar hebben we tot twee dagen voor mijn WK-kwalificatie samen aan gesleuteld. Het liep niet en daar werd ik zenuwachtig van. Gert kwam met oplossingen, ik ook en op een gegeven moment ging de knop om. We waren zó opgelucht.” Je bent gevoelig voor hoe je benaderd wordt? Begint te giechelen. „Dat kan wel kloppen.” Dat is goed van jezelf te weten, want zeker in jouw sport gaat het om details. Ze knikt. „Om millimeters zelfs.” Hoe kwam je erachter dat je zo gevoelig bent? „Gert zei het tegen me. ‘Jouw lichaam zit anders in elkaar dan dat van de atleten die ik hiervoor trainde.’” Je lichaam? „Als kogelstoter moet je een bepaald gevoel hebben bij het stoten. Als je dat niet hebt, schaats je op glad ijs. Je wil grip hebben en begrijpen wat je doet. Door mijn gevoeligheid heb ik meer grip dan gemiddeld, wat, als het goed uitpakt, die halve meter verschil kan maken.” Ik stel me zo voor dat die gevoeligheid je ook in de weg kan zitten. „Absoluut. Dat is me vaker overkomen, vooral als ik veel spanning voel. Dan gaat het tussen mijn oren zitten en zijn mijn prestaties ook een stuk minder.” Je moet er dus voor zorgen dat je goed in je vel zit zodat je gevoeligheid in je voordeel werkt. „Dat, ja.” Op de Olympische Spelen presteerde je onder je kunnen. Speelde dit mee? De groep kinderen slentert, druk pratend, voor ons langs. Jessica begint wat heen en weer te schuiven op de bank. „Dit vind ik lastig”, zegt ze. „Overprikkeling is echt een dingetje. Om die reden draag ik tijdens grote toernooien een petje. De setting alleen al, met al dat publiek, kan overweldigend zijn. Door zo’n petje zie ik het publiek niet. Ik begin ook altijd wat eerder met opwarmen dan mijn concurrenten. De ring is dan nog leeg, zo krijg ik hun energie niet mee. Ik zoek daar een hoekje uit waar ik me terug kan trekken tijdens het toernooi. In gedachten zet ik daar een wand omheen.”  Foto Dieuwertje Bravenboer Krijg je hulp bij  het omgaan met overprikkeling? „Ik heb op Papendal een mental coach tot mijn beschikking. Zo weet ik nu bijvoorbeeld dat het mij veel stress bezorgt als ik de  kwalificatie en finale op één dag moet doen. Daar bereid ik mij dan mentaal op voor.” Mag ik nog even terugkomen op de Olympische Spelen? „O ja. Ik liep vlak voor ‘Tokio’ een coronabesmetting op. Daardoor was het spannend tot de laatste minuut: kan ik meedoen of niet? Heel lastig, want ik droomde er als meisje al van om aan de Spelen mee te doen. Het voelde alsof mijn wereld instortte. Het is over en uit.” Het einde van je sportloopbaan? „Ja. Dat klinkt dramatisch, maar zo voelde het wel. Alsof ik op zes plekken mijn been had gebroken en nooit meer zou kunnen lopen. Ik ben dankbaar dat ik er heb gestaan, maar ik zou het voor geen miljoen euro over willen doen.” Omdat je er zo onder geleden hebt? „Ik lijd er nog steeds onder. Als ik moet testen voor wedstrijden voel ik weer die angst voor de gevolgen van een positieve uitslag. De psychische gevolgen van zo’n test zijn bij mij heftiger dan de lichamelijke verschijnselen van corona. Dat merkte ik ook bij het WK. Ik had wat last van mijn longen, moest veel hoesten. Dan denk je al gauw: ik kan dat WK wel vergeten.” Dat klinkt al beter dan: ik kan mijn carrière wel vergeten. Ze lacht, hard. „Omdat ik wist dat er nog een EK achteraan komt.” Wat zegt je mental coach ervan? „Die snapt mijn zorgen en frustratie. Net als Charles van Commenée [hoofdcoach van de Atletiekunie]. Beiden maken grapjes als ik weer eens gespannen ben voor een coronatest.  Ze zeggen ook dat ik nog jong ben en dat er nog genoeg mooie toernooien komen. ‘Eén WK meer of minder, wat zou het?’ Maar goed, op dat ene WK haalde ik wel brons hè.” We hadden het eerder over je gewicht. Ga je daar nu anders mee om dan toen je nog bij je ouders woonde? „Het bijzondere is dat ik nu vijf kilo lichter ben dan toen ik op Papendal aankwam, maar wél verder stoot.” Dat staat haaks op het massa-is-kassa-principe. „Ja, best opmerkelijk. Het blijft een feit dat de kogel verder gaat vliegen als je zwaarder wordt. Omdat je meer energie hebt en dus meer kracht. Maar de noodzaak om  aan te komen is in mijn geval minder groot nu ik beter presteer dan ooit. Gert en de voedingsdeskundige worden niet boos als die weegschaal niet de goede kant op slaat. Ze zijn veel liever. We maken er zelfs grapjes over.” Liever dan wie? „Dan mijn ouders. Ik eet, maar niet zo veel. Ik denk dat ik hier een stem heb gekregen.” Kan het zijn dat je verder stoot omdat je zo gelukkig bent hier? Ze veert op. „Honderd procent! Het is een warm bad, ik voel me volledig geaccepteerd. Ik mag dan in een kamertje van negentien vierkante meter wonen, maar het is wel mijn kamertje. Als ik mocht kiezen zou ik altijd in het mooie, groene Arnhem blijven wonen.” Waartoe ik in staat ben durf ik niet te zeggen, maar het doel is olympisch goud Begrijpen je ouders dat? „Pas toen ze merkten dat ik volwassener werd en grote stappen maakte in mijn sport. Nu zeggen ze: je bent beter af op Papendal.” Haar doel is om de magische grens van twintig meter te doorbreken. Dat is een handvol vrouwen in de wereld gelukt, maar  momenteel kunnen maar twee kogelstootsters het: de Amerikaanse Chase Ealey en de Chinese Gong Lijiao. „Ik weet niet of het  dit jaar gaat gebeuren, maar dát het gaat gebeuren is zeker”, zegt Schilder. Heb je jezelf verrast? „Ja. Over de afstanden die ik werp, maar ook over de persoonlijke groei die ik heb doorgemaakt. Ik had niet verwacht dat ik de persoon zou worden die ik vandaag ben. Ik praat bijvoorbeeld veel makkelijker met mensen nu.” Misschien heb je jezelf lang ingehouden, net als vroeger met dat discuswerpen. „Uit angst voor het onbekende, dat zou goed kunnen.”  Wat is je ultieme droom? „Meer dan twintig meter halen. Ik weet dat ik foutjes maak, dus er valt nog winst te behalen. In de voorbereiding op het WK zat ik bijvoorbeeld even in het gips, omdat ik een scheurtje in mijn voet had opgelopen. Dat hoort erbij, maar het mag niet nog eens gebeuren.” Stel dat zich geen ongelukken voordoen, de pet goed staat, het hoekje is uitgekozen en je gevoeligheid in je voordeel werkt. Waar ben je dan toe in staat? „Dat durf ik niet te zeggen, maar het doel is olympisch goud.” Terwijl we naar het oefenveld lopen vertelt Jessica dat ze hoopt dat ze ooit de ruimte krijgt voor een duurzame relatie. Het leven van een topsporter vergt veel van een partner, beseft ze. „En ik ben nogal kieskeurig.” Het klinkt alsof je uit ervaring spreekt. „Sport is het belangrijkste in mijn leven. Als ik merk dat mijn vriend dat niet aankan, zet ik er vroeg of laat een punt achter. Het liefst wil je op mijn leeftijd wat ronddwarrelen, maar met topsport gaat dat niet.” ||https://www.nrc.nl//nieuws/2022/08/12/ik-denk-nog-steeds-weleens-dat-ik-niet-kan-stoten-zegt-ek-ganger-jessica-schilder-a4138756
2022-08-12||In 49 seconden weet kunstenaar Lulu de tragiek van de Palestijnen te vatten. De boodschap: er komt geen einde aan de ellende||Moet de Palestijnse vlag de kleuren blauw en geel bevatten om de aandacht van de wereld te trekken voor het oorlogsleed van de Palestijnen? Dat was min of meer het sentiment onder veel (pro-)Palestijnse activisten op sociale media tijdens de laatste Gaza-oorlog, toen eerder deze maand in één weekeinde tientallen Palestijnen omkwamen bij Israëlische bombardementen en honderden gewonden vielen, onder wie veel burgerslachtoffers. Onder de hashtag #GazaUnderAttack lieten Palestijnen en sympathisanten luid van zich horen. Het is inmiddels een terugkerende aanklacht op sociale media: de ‘dubbele moraal’ van westerse leiders en media. Die wel sympathie zouden hebben voor het verzet van Oekraïne tegen de Russische agressor, maar in de Palestijnse strijd voor zelfbeschikking de kant kiezen van de onderdrukker of onverschillig blijven. Vooral de westerse mantra dat ‘Israël het recht heeft zich te verdedigen’ is een doorn in het oog van mediacritici als de Canadese Sana Saeed, werkzaam voor AJ+, een sociale mediakanaal van Al Jazeera dat populair is onder jongeren. Op Instagram deelde ze een story waarin ze uitlegt dat volgens het internationaal recht juist de Palestijnen zich op zelfverdediging mogen beroepen – een bericht dat door Instagram vervolgens werd verwijderd. Activisten beklagen zich over censuur. Persbureau Reuters kreeg ervan langs toen het in een bericht sprak van Palestijnse ‘militanten’ in Gaza, terwijl een maand eerder Oekraïners werden omschreven als ‘vastberaden verdedigers’ van hun belegerde steden. Een cartoon van maart van de omstreden Braziliaanse tekenaar en radicaal-linkse activist Carlos Latuff, waarop de ‘mainstream media’ de Oekraïense brandbomgooier tot held bestempelen en de Palestijnse tot terrorist, werd  ook weer veel gedeeld. Saillant: het twitteraccount van de Russische ambassade in Egypte postte  de cartoon ook, maar dan met de interpretatie dat het Westen  de Russen ‘demoniseert’, terwijl het  de Israëli’s met rust laat. Maar de ‘digitale intifada’ is in het algemeen rauwer dan het delen van cartoons en memes. Foto’s van omgekomen kinderen, gewikkeld in witte doeken passeren op de tijdlijn, en  van  rouwende ouders en chaotische begrafenisstoeten. Het zijn de bekende beelden van decennialang geweld in de Palestijnse gebieden, beelden waar de westerse nieuwsconsument zich doorgaans niet mee identificeert of  afgestompt door is geraakt. Joris Luyendijk beschreef deze cynische mediadynamiek al  in 2006 in zijn boekHet zijn net mensen. Toch slagen Palestijnen er steeds beter in om hun penibele leven onder bezetting en belegering voor het voetlicht te brengen. Vorig jaar werd al geconstateerd dat Israël de sociale-mediaoorlog aan het verliezen is. Jonge Palestijnen zoeken online naar creatieve manieren om de digitale toeschouwer te confronteren.  Zo maakte de Palestijnse geneeskundestudent en kunstenaar Azzedine Lulu het leed indrukwekkend en met nieuwe vormen zichtbaar, door schetsen te maken aan de hand van echt beeldmateriaal, verwerkt in een digitaal filmpje . Daarin zoomt hij met zijn vingers op het scherm steeds verder in op een tekening van een oog, dat overgaat  in een andere scène:  van een begrafenis naar een huilende moeder, naar zes ontredderde meiden, en zo verder. In 49 seconden weet Lulu de tragiek van de Palestijnen te vatten, letterlijk vanuit hun oogpunt, aan de hand van zeven schetsen van foto’s, allemaal uit dat ene bloedige weekend. Zijn boodschap: er komt maar geen einde aan de ellende. وما زال للألمِ بقية … #GazaUnderAttack pic.twitter.com/hlrgfkS5Z4 — Ezz lulu 𓂆 (@EzzLulu) August 7, 2022  
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/12/schetsen-vanuit-een-palestijns-oogpunt-a4138753
2022-08-12||Dochter berooft moeder van kunstschatten à 138 miljoen||Kunst, juwelen en geld ter waarde van 138 miljoen euro. Dat zou een 48-jarige Braziliaanse vrouw met een bizarre zwendel hebben gestolen van haar 82-jarige moeder. De dochter is woensdag samen met vier andere verdachten in Rio de Janeiro gearresteerd. Dat meldt persbureau Reuters. De bestolen bejaarde, Genevieve Boghici, is de weduwe van kunstverzamelaar Jean Boghici. Haar dochter Sabine zou haar onder meer zestien schilderijen van beroemde Braziliaanse kunstenaars afhandig hebben gemaakt. De drie meest waardevolle werken zijn van Tarsila do Amaral, een surrealistische schilderes uit de jaren twintig. Die vertegenwoordigen volgens de politie een geschatte waarde van 130 miljoen euro. Volgens een politieverklaring is de bejaarde vrouw in 2020 op straat aangesproken door een paragnost, ingehuurd door haar dochter. Deze paragnost waarschuwde de moeder dat het leven van haar dochter in gevaar was. Met grote betalingen voor een spirituele behandeling zou ze het gevaar kunnen afwenden. Toen de vrouw na verloop van tijd achterdochtig werd en probeerde te stoppen met betalen, sloot haar dochter haar maandenlang op in haar huis en bedreigde haar fysiek, aldus de politie. De dochter en degene die zich voor paragnost uitgaf namen vervolgens de kunstwerken mee omdat die vervloekt zouden zijn. Na bijna een jaar mishandeld te zijn door Sabine en haar handlangers stapte het slachtoffer naar de politie. Bij huiszoekingen, onder meer in een van de huizen van de ‘paragnost’, zijn in totaal veertien van de zestien gestolen schilderijen teruggevonden. De twee andere zijn verkocht aan een museum in Buenos Aires.  De politie zegt nog op zoek te zijn naar twee andere betrokkenen. De verdachten worden beschuldigd van verduistering, diefstal, afpersing, gijzeling en deelname aan een criminele organisatie. ||https://www.nrc.nl//nieuws/2022/08/12/dochter-berooft-moeder-van-kunstschatten-a-138-miljoen-a4138752
2022-08-12||Huisartsen sturen &#8216;motie van treurnis&#8217; naar Kuipers vanwege nieuwe vaccinatieronde||Twee actiegroepen van Nederlandse huisartsen hebben een gezamenlijke mail gestuurd naar minister Ernst Kuipers (Volksgezondheid, D66) uit onvrede over de nieuwe vaccinatieronde. Kuipers maakte twee weken geleden bekend dat huisartsen moeten uitzoeken wie er als eerste aan de beurt is voor een prik. Met de ‘motie van treurnis’ willen de artsen duidelijk maken dat het de zoveelste keer is dat ze zonder overleg worden geconfronteerd met extra werk en dat in een periode waarin huisartsen het al druk hebben of met onderbezetting kampen. Dat bevestigt huisarts Isabel Ullman van een van de actiegroepen, naar aanleiding van berichtgeving van het AD vrijdag.  „We willen een signaal afgeven aan de minister”, zegt huisarts en actievoerder Ullman van de groep Help de huisarts verzuipt. Samen met actiegroep De bevlogen huisartsen vertegenwoordigen zij zo’n tweeduizend huisartsen. „Het voelt heel vervelend omdat het voor veel huisartsen nu heel taai is om overeind te blijven. De werkdruk is hoog en in verschillende gebieden van het land vallen gaten in de huisartsenzorg, waardoor de collega’s meerdere praktijken proberen op te vangen.” Dat het ministerie dan besluit dat ze er een taak bij krijgen, valt verkeerd bij de beroepsgroep. Ook de Landelijke Huisartsen Vereniging (LHV) zei vorige week al „ontstemd” te zijn over de gang van zaken. De vereniging was samen met het Nederlands Huisartsen Genootschap (NHG) nog in gesprek met het ministerie van Volksgezondheid en het RIVM over de plannen voor de vaccinatieronde in september. Nog voor die gesprekken waren afgerond, maakte de minister bekend dat het uitnodigen van patiënten via huisartsen zou verlopen. De LHV zegt nog in gesprek te zijn met het ministerie. In Nederland waren vorig jaar ongeveer 13.500 huisartsen werkzaam (pdf). Een groot deel van hen demonstreerde een paar maanden geleden op het Malieveld vanwege de hoge werkdruk die zij ervaren. In de mail die nu naar de minister is gestuurd, staat dat de artsen „ondanks het krachtige signaal” weer gepasseerd worden. „Bij veel huisartsen is het onbegrip over deze respectloze manier van doen groot.”  Het uitnodigen van patiënten voor een prik is een preventieve taak, die Ullman als plicht van de overheid ziet. „We worden graag betrokken om te helpen, maar niet zonder samenspraak. Dan ga je een grens over en kunnen wij ook niet aangeven wat we wel en niet kunnen.” De huisarts zegt dat praktijken hulp en middelen nodig hebben om de opdracht van Kuipers uit te voeren. „Het versturen van uitnodigingen mag dan een beperkte taak zijn, je bent wel bezig om iedereen te identificeren, op te roepen en informeren. De huisartsenzorg mag niet uit de praktijk worden gedrukt op deze manier.”||https://www.nrc.nl//nieuws/2022/08/12/huisartsen-sturen-motie-van-treurnis-naar-kuipers-vanwege-nieuwe-vaccinatieronde-a4138751
2022-08-12||Sempé: grootmeester van de lichtvoetige tekening||Hij was de grootmeester van de lichtvoetige, humoristische tekening, de Franse tekenaar Jean-Jacques Sempé, die donderdag op 89-jarige leeftijd overleed. Zijn covers voor het blad The New Yorker, waarvoor hij al sinds de jaren zeventig werkte, zijn wereldberoemd. Vooral panorama-tekeningen waren zijn specialiteit, grote overzichten, stadsgezichten vaak, in Parijs of New York. Daarop zijn mensen in de weer, lopend, rennend, fietsend, in de auto.  Alles losjes met pen getekend in rake stijl. En altijd gebeurt ergens iets grappigs. Met zachte waterverfkleuren completeert hij het geheel. Zoals op een van de New Yorker-covers uit 1987, waar vier bootjes als een X in het rustige water liggen; op de uiterste punten staat in ieder bootje een mannetje te vissen, in het midden, waar de bootjes elkaar raken, liggen vier vrouwen, ieder in een bootje, met elkaar te kletsen. Het zijn tijdloze tekeningen die Sempé maakt, geen strips of politieke prenten. K. Schippers omschreef in NRC  Sempés tekenstijl als volgt: „De manier van tekenen is onopgesmukt, zelfs een beetje bedeesd, alsof te veel nadruk het afgebeelde voorval zou kunnen beschadigen.”  Sempé bekeek het menselijk bedrijf met mededogen: „Ik sluit mezelf niet buiten van de mensheid die ik teken”, zei hij ooit in een interview in het Franse blad Télérama, „ik ben dichtbij de personages die ik teken, ze lijken op me. Met dat ik hen bespot, bespot ik ook mezelf […] Humor betekent voor mij lachen om jezelf.” Vandaar dat politieke spotprenten hem niet lagen.   Over zijn voorkeur voor het panoramisch standpunt zei hij: „De wereld maakt de mensen klein, niet ik.”  Orkesten tekende hij als muziekliefhebber ook graag; er is een cover van The New Yorker waarop we een orkest zien aan het einde van een concert. De pianist, de solist, maakt een dank-u-gebaar  naar de eerste violist, die vervolgens weer zo’n gebaar naar het volgende orkestlid – enzovoorts. Diezelfde melancholische spot zit ook in de tekeningen die hij maakte bij de verhalen over de Kleine Nicolaas (Le Petit Nicolas), over de avonturen van het Franse schooljongetje Nicolaas, geschreven door René Goscinny. Die boeken zijn nog altijd in druk.  Sempé, geboren in 1932 in Bordeaux, begon als professioneel tekenaar  rond 1950 toen hij naar Parijs verhuisde. Hij had eerder allerlei baantjes geprobeerd, wijnbezorger-per-fiets, bankbediende, maar hij deugde nergens anders voor dan voor tekenaar,  vond hij.   Het is zijn liefde voor muziek, vooral jazz, die hem aanzette tot tekenen als schooljongen, schrijft hij in het boek  C’est la vie! The wonderful world of Sempé (Phaidon, 2014). Onderweg uit school kwam hij langs een lingeriewinkel waar in de etalage de hoes stond  van de grammofoonplaat Qu’est-ce qu’on attend pour être heureux? (Waar wachten we op om gelukkig te zijn?) gezongen door Ray Ventura en zijn jazzband, waar de jonge Sempé fan van was. Hij fietste speciaal om om de hoes steeds te kunnen bekijken, en probeerde dan thuis de band te tekenen. Het boek C’est la vie! bevat  behalve een ruime selectie uit zijn cartoonoeuvre ook tekeningen van muzikanten die hem inspireerden, zoals Duke Ellington. Sempé begon zijn carrière als moppentekenaar voor Franse bladen. Strips lagen hem niet, en hij ontwikkelde gaandeweg zijn eigen cartoonstijl – of eigenlijk genre, waarmee hij ook  internationaal succes kreeg.  Een Sempé-tekening, met de losse voorzichtige lijntjes, herken je meteen. Schrijver en tv-komiek Kees van Kooten is een groot liefhebber van zijn werk. In zijn boek Hartstochtjes (2012) beschrijft Van Kooten het Sempégevoel. Dat krijg je „als de gedachte zich opdringt dat ik zo zo’n klein, gelukzalig glimlachend mannetje sta te zijn, dat zojuist met een paar virtuoze haaltjes op papier is gezet door de tekenaar van Le Petit Nicolas”.  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/12/sempe-grootmeester-van-de-lichtvoetige-tekening-a4138749
2022-08-12||De zorg in Nederland is goed, zei de hulpverlener. „Behalve de tandzorg”||Heel wat hulpverleners op televisie woensdagavond. Te beginnen met de documentaire Help me (BNNVARA) waarin we het Crisis Interventieteam Tilburg volgen. Of volgen, we horen en zien ze telefoneren met mensen in nood. De eerste is een 66-jarige vrouw die overweegt zichzelf de strot door te snijden. Hulpverlener Sietske staat haar kalm te woord. Ze schrikt niet zo snel van dreigende taal. Dat deze mevrouw de telefoon heeft gepakt en geen mes, is al een geruststelling op zich. Het geritsel op de achtergrond is van een vogel, haar enige gezelschap. En trouwens, ze heeft ook een dubbele dosis van haar medicatie genomen. Wat te doen? Er wordt „geschakeld met de politie”. Gevraagd of het mobiele crisisteam „deze hulpvraag verder wil oppakken”.  Als de hoorn is neergelegd en hulp onderweg, bespreekt Sietske haar twijfels met de collega tegenover haar. Heeft ze  „het stukje veiligheid wel voldoende weten te borgen”. Het jargon verdwijnt als een vaste beller zich meldt. Hij eist contact met de burgemeester, kom hoe heet-ie ook alweer, Rutte. En wel nu. Zo niet dan gebeuren er vreselijke dingen. Dan kun je denken ‘wat een gek’ en ophangen. Of je stuurt, zoals Sietske, toch even de politie „op inschatting”. Meneer belandt wegens z’n dreigementen in de extra beveiligde inrichting in Vught. Maar hij is daar koud vrijgelaten of hij belt alweer. En zo zijn er „elke dag problemen” en duizenden bellers per jaar. Het onderwerp is boeiend, en toch hield de film me niet tot het einde geboeid. De bellers krijg je niet te zien –om begrijpelijke redenen. Om dezelfde privacy-reden is hun kant van het telefoongesprek  nagespeeld door acteurs (wat de hulpverleners terugzeggen is wel authentiek). Regisseur Hetty Nietsch meldt dat keurig vooraf, maar ik struikelde er toch over, zo ‘on-echt’ als dat soms klonk. Ik wilde zeggen dat de gesprekken fragmentarisch zijn en onbevredigend eindigen, tot ik me realiseerde dat het  voor de hulpverleners niet anders is. Zij zien ook geen mens achter de stem en horen hooguit van een collega hoe de crisis is bezworen. Misschien had ik dan liever  iets meer mens achter de hulpverlener gezien.  Heel veel mens zie je in Tandzorgen (HUMAN) van Marcel Ouddeken. Korte documentaire van zestien minuten, maar lang  genoeg om te zien welke goede werken  tandarts Didi Landman uit Rotterdam verricht. Elke donderdagmiddag neemt ze ‘vrij’ om daklozen te behandelen. De zorg in Nederland is zo goed, zegt zij, van oorsprong Zuid-Afrikaanse. „Behalve de tandzorg.” Heb je oorpijn, dan valt de zorg van de beste KNO-arts onder de basisverzekering. „Heb je twee centimeter lager pijn en trek ik je kies, dan moet je alles zelf betalen.” Precies de reden dat één van haar patiënten een schroevendraaier pakte om die „verschrikkelijke, onmenselijke, stekende pijn” gratis te verhelpen. En dat was nadat hij  bij de brandweer en de politie had aangebeld om iets aan z’n ellende te doen. „Niemand deed open.” Uiteindelijk hadden ze hem bij het ziekenhuis twee paracetamolletjes gegeven.  Didi Landman trekt  tanden en kiezen – en niet weinig ook. In één klap twaalf stuks eruit. Maar als die patiënte een paar weken later weer in haar stoel ligt, duwt ze behendig een volledig nieuw gebit tegen haar lege kaken. Een dakloze man denkt dat „allerlei soorten drugs” mogelijk zijn gebit hebben verwoest. De tandarts wipt  twee rotte snijtanden uit zijn mond. Maar het voor hem op maat gemaakte plaatje  met twee tandprotheses blijft liggen in haar praktijk. Gebeurt wel vaker, zegt ze. Daklozen verkassen of verdwijnen soms zomaar. Maar deze komt  terug. Ze doet hem het bitje in, en in één klap verandert zijn voorkomen volledig. Mooi regelmatig gebit en een lach die bijna net zo blij en breed is als die van de tandarts.    
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/12/arts-zorgt-voor-tanden-rotterdamse-daklozen-a4138748
2022-08-12||Opnieuw verhuisden meer mensen van Randstad naar rest van Nederland dan andersom||In 2021 verhuisden wederom meer mensen van de Randstad naar de rest van het land dan andersom. Ongeveer 75.000 mensen verruilden onder meer Amsterdam, Rotterdam en Den Haag voor kleinere gemeenten in provincies als Zeeland, Gelderland en Drenthe, het hoogste aantal sinds de eeuwwisseling. Zo’n 53.000 mensen deden het tegenovergestelde, waardoor per saldo zo’n 22.000 mensen meer vanuit de Randstad naar gemeenten daarbuiten verhuisden dan in omgekeerde richting. Dat blijkt uit vrijdag gepubliceerde cijfers van het Centraal Bureau voor de Statistiek (CBS).  Al sinds 2017 verhuizen meer mensen uit de Randstad naar de rest van Nederland dan andersom. Maar, waar het aantal mensen dat van buiten de Randstad daar juist naartoe verhuist al jaren tussen de 49.000 en 56.000 ligt, blijft het aantal mensen dat de Randstad verlaat sterk groeien. In 2021 verruilden ruim 30.000 mensen meer de Randstad voor een plek elders in Nederland dan in 2013. De Randstadverlaters verhuizen vaak naar gebieden vlak buiten de Randstad, zoals het Zeeuwse Schouwen-Duiveland, Flevoland en de Veluwe. In bijna alle leeftijdscategorieën zijn in 2021 per saldo meer mensen verhuisd uit de Randstad. Dit verhuissaldo is onder dertigers met ruim 8.600 het grootst. Alleen 25- tot 30 jarigen en met name jongvolwassenen van 18 tot 25 jaar verhuisden juist vaker naar de Randstad toe dan andersom, laatstgenoemde leeftijdsgroep met een saldo van ongeveer 7.000. Dit deden zij vooral vanwege studie of werk.  De CBS-cijfers gaan alleen over binnenlandse verhuizingen. Het inwonertal van gemeenten verandert ook door migratie, en door geboorte en sterfte. Daardoor kreeg Amsterdam er in 2021 zo’n 9.300 inwoners bij, Den Haag 5.100 en Rotterdam 3.800. Het CBS bakent de Randstad af op basis van de arbeidskansen: het aantal banen binnen vijftig kilometer, gemeten vanaf Amsterdam, Rotterdam, Den Haag en Utrecht. CBS-hoofdsocioloog Tanja Traag noemt die afbakening deels „arbitrair”, maar zegt ook dat werk een belangrijke rol speelt in waar iemand waarom woont. Dat Randstadverlaters vooral vlak buiten de Randstad gaan wonen, betekent volgens haar dat het gebied zich mogelijk verder uitbreidt. „Over tien jaar hoort Almere daar misschien ook bij”, aldus Traag. ||https://www.nrc.nl//nieuws/2022/08/12/opnieuw-verhuisden-meer-mensen-van-randstad-naar-rest-van-nederland-dan-andersom-a4138746
2022-08-12||Oud-bondskanselier Schröder klaagt Bondsdag aan om ingetrokken privileges||Voormalig bondskanselier Gerhard Schröder heeft de Duitse Bondsdag aangeklaagd, omdat hij zijn ingetrokken privileges terug wil. Zo eist hij onder meer dat hij zijn kantoor in de Bondsdag met werknemers terug krijgt. Dat raakte hij in mei kwijt vanwege zijn goede band met Rusland en president Vladimir Poetin. Die beslissing noemt zijn advocaat „onwettig”, staat in een verklaring die is verstuurd naar Duits persbureau DPA melden Duitse media vrijdag. De advocaat van de 78-jarige Schröder zegt dat het besluit om zijn privileges als oud-bondskanselier in te trekken doet denken aan een „absolutistisch prinsdom” en geen plek heeft in een „democratische rechtsstaat”. De Duitse regering zegt dat Schröder zijn „officiële taken” niet meer uitvoert, maar volgens zijn advocaat is niet duidelijk wat die taken dan precies zouden zijn. Schröder heeft sinds het begin van de Russische invasie in Oekraïne geweigerd de oorlog te veroordelen. Eerder deze maand was hij op bezoek bij president Poetin, waar hij naar eigen zeggen wilde bemiddelen om tot ene oplossing te komen voor de oorlog. De Oekraïense president Volodymyr Zelensky noemde zijn gedrag „walgelijk”, omdat hij zou werken voor Rusland. De Duitse regering heeft in mei besloten om de speciale privileges van de oud-bondskanselier gedeeltelijk in te trekken. Schröder bekleedt bestuursfuncties bij Russische energiebedrijven, die hij na de inval in Oekraïne niet allemaal heeft neergelegd. Hij krijgt hij nog wel zijn pensioen en beveiliging. Schröder was tussen 1998 en 2005 bondskanselier van Duitsland. Het is in Duitsland traditie dat oud-kanseliers een kantoor krijgen in de Bondsdag; ook Angela Merkel heeft er sinds kort eentje. In 2021 kostte het kantoor voor Schröder ruim 400.000 euro aan belastinggeld. Ondertussen nemen steeds meer Duitsers afstand van Schröder: zijn partij, de SPD, schrapte hem eerder dit jaar uit een online eregalerij van ‘grote sociaal-democraten’. Toch besloot de partij eerder deze week dat hij nog wel lid mocht blijven. ||https://www.nrc.nl//nieuws/2022/08/12/oud-bondskanselier-schroder-klaagt-bondsdag-aan-om-ingetrokken-privileges-a4138747
2022-08-12||Trump wil dat iedereen kan lezen waarom de FBI zijn huis wilde doorzoeken||Donald Trump is voorstander van openbaarmaking van het huiszoekingsbevel dat de FBI toestemming gaf zijn villa in Florida te doorzoeken, waarmee iedereen zou kunnen lezen waarom de FBI dat nodig vond. Dat heeft hij in de nacht van donderdag op vrijdag geschreven op zijn internetplatform Truth Social, meldt persbureau Reuters. De voormalig president van de Verenigde Staten heeft tot vrijdagavond 21.00 uur om bezwaar te maken tegen openbaarmaking, zoals het Amerikaanse ministerie van Justitie de rechter in Florida „in het publieke belang” heeft verzocht. Het gebeurt zelden dat een huiszoekingsbevel openbaar wordt gemaakt. Vanwege de grote opschudding die de huiszoeking bij het huis van Trump veroorzaakte, wil het Amerikaanse ministerie van Justitie ook een lijst publiceren van bij de villa van Trump inbeslaggenomen goederen en documenten. Trump vindt dat prima, hoewel hij gelooft dat alles in gang is gezet door „radicaal-linkse Democraten en potentiële toekomstige politieke tegenstanders, die net als in de afgelopen zes jaar staan te popelen om mij aan te vallen”.  De reden voor de huiszoeking van de FBI blijft onbekend, ook omdat de FBI er zelf nog geen officiële mededeling over heeft gedaan. Minister Merrick Garland van Justitie keurde de unieke actie — nog nooit eerder werd het huis van een voormalig president doorzocht — persoonlijk goed, zei hij donderdag. Dat besluit heeft hij naar eigen zeggen „niet lichtzinnig” genomen. Als het mogelijk was geweest, meende hij, had het ministerie minder grof geschut ingezet om de staatsdocumenten te verkrijgen. The Washington Post meldde in de nacht van donderdag op vrijdag dat de FBI-agenten die afgelopen maandag het huis van Trump doorzochten onder meer op zoek waren naar documenten over kernwapens. Dat hebben bronnen met kennis over het federale onderzoek aan de krant verteld. Het is niet duidelijk of die documenten ook zijn gevonden. De FBI droeg na de huiszoeking tien dozen vol documenten uit Trumps woning op landgoed Mar-a-Lago, aan Palm Beach, meldt Reuters. De reden voor de zoektocht toont aan hoe ernstig de zorgen van Amerikaanse autoriteiten zijn over de staatsdocumenten die Trump na de verloren verkiezingsstrijd in 2020 onwettig mee naar huis had genomen. Over Mar-a-Lago is vaker gezegd dat het allesbehalve goed beveiligd is. Politieke nieuwssite Politico noemde het in 2017 een „hemel voor spionnen”. Gasten van Mar-a-Lago werden destijds wel gecontroleerd op wapens, maar hoefden nauwelijks persoonsgegevens te tonen. Het blijft zo een intense week voor Trump. Woensdag werd hij in New York onder ede verhoord over mogelijke financiële fraude bij The Trump Organization. De ondervraging duurde zes uur, maar Trump — ervan overtuigd dat het onderzoek een politiek gemotiveerde „heksenjacht” is — zweeg al die tijd. Volgens het hoofd van justitie in New York, Letitia James, heeft meer dan drie jaar onderzoek bewijs opgeleverd dat The Trump Organization heeft gesjoemeld met cijfers. 
Nieuwsbrief
		NRC Amerika
	 
		De laatste ontwikkelingen rond het Witte Huis en president Joe Biden
	||https://www.nrc.nl//nieuws/2022/08/12/fbi-zocht-naar-documenten-over-kernwapens-in-huis-van-trump-a4138745
2022-08-12||Creatieve ondernemers uit Zuidoost gebruiken hun levensverhaal als kapitaal||Vanaf de redactie van NRC vertellen we je elke dag het verhaal van vandaag. Deze week laten we de voorpagina's even los en hoor je verhalen die je de hele zomer kunt luisteren. De Amsterdamse buurt de Bijlmer is een broedplaats voor creativiteit. Hiphop, dansstijlen en kleding: veel trends onder jongeren vinden hun oorsprong in dit deel van de hoofdstad. Muziekredacteur Hester Carvalho ging naar de Bijlmer en sprak er met jongeren. Hoe is het om er op te groeien? En waar laten ze zich door inspireren?||https://www.nrc.nl//nieuws/2022/08/12/creatieve-ondernemers-uit-zuidoost-gebruiken-hun-levensverhaal-als-kapitaal-a4138744
2022-08-12||Het geheim van Shakespeare: wat hij ons leert over liefde en lust||In deze aflevering van de zomerserie over William Shakespeare gaan we op zoek naar wat Shakespeare ons te zeggen heeft over de liefde. Iedereen denkt dan snel aan het toneelstuk Romeo and Juliet, over de star-crossed lovers uit Verona die voor hun verboden liefde zelfmoord plegen. Maar is dit echt zo'n goed liefdesverhaal? Volgens redacteur Eva Peek kunnen we voor een rijker beeld van de liefde beter onze toevlucht nemen tot Shakespeares sonnetten. Michel Krielaars gaat met haar in gesprek over puberale verliefdheid, vunzige verlangens en liefde die alle perken te buiten gaat. De vertaling van sonnet 129 komt uit: William Shakespeare: Shakespeares Sonnetten. Vert. Bas Belleman. Athenaeum. Alan Rickmans lezing van sonnet 130 komt van de cd When Love Speaks (2002).||https://www.nrc.nl//nieuws/2022/08/12/het-geheim-van-shakespeare-wat-hij-ons-leert-over-liefde-en-lust-a4138743
2022-08-12||In het midden||Horizontaal:  3.  Worden de ruimte ingeslagen? 8.  Wordt toch geen ASC-lid 10.  Gemoedelijk 11.  Voorstelling? 13.  Zo’n hond is de limit 15.  Fusieomroep 20.  Past voor bos of drift 21.  Herstelplek 22.  __festival, begint vandaag in Amsterdam 23.  Verkoopt altijd 25.  Doe-het-zelvers 26.  Moet op het strand meer smeren     Verticaal: 1.  Opgelegd kaartspel 2.  Legde de kaarten neer 3.  __ Jan Bousema, presentator 4.  Boomvocht 5.  Krimi 6.  Stad in Oost-Tirol 7.  Vogeltijdschrift? 9.  Letter 12.  Met de meeste power 14.  Brand of Miller 16.  Hulk __ 17.  Dwarsligger in de keel 18.  Druivensoort 19.  Ligt Kampen aan 21.  Luizenverbijf 24.  Medisch drama Puzzel 11 augustus. Horizontaal: 1. APEN 6. FB 7. VISSEIZOEN 11. REDEN 13. NEME 14. AIOS 17. RING 21. EBRO 22. ARIA 24. VICE 26. CISKE 29. NACHTWACHT 30. RY 31. AVRO Verticaal: 1. ABE 2. EVE 3. NINA 4. FIN 5. DOMINO’S 6. FRAME 8. SHOARMA 9. ZERO 10. EENS 12. DERRICK 15. IPA 16. SRI 18. ABVA 19. KOCH 20. SACHA 23. REY 25. ETS 27. ITV 28. KRO In het midden: MARK PARSONS||https://www.nrc.nl//nieuws/2022/08/12/in-het-midden-44-a4138692
2022-08-12||Column | De goede mensen zijn nog niet uitverkocht, zo blijkt||Een spontane mail van Tineke, zoals ze die de afgelopen weken vaker stuurde. „O Frank, je zou hebben moeten zien hoe Stommel, de hond, en Alina elkaar vanmorgen ontmoetten. Zo ontroerend, zo blij om elkaar te zien. Zonder taal, gewoon op gevoel.”  Haar eerste kreeg ik kort na mijn column over Alina, de gevluchte Oekraïense kunstenares. Zij zocht schilderruimte, zo schreef ik, omdat ze inmiddels in een kleine hotelkamer was ondergebracht. Tineke werd erdoor geraakt en zei dat ze kosteloos een kamer ter beschikking had.   Inmiddels zijn we vele mails verder in onze penvriendschap. Tineke stuurt mooie, lyrische, persoonlijke mails, over klein geluk en groot verdriet. Ik heb haar nog niet ontmoet – ik heb beloofd dat in mijn vakantie te doen – maar zo al wel een beeld kunnen vormen. Intussen zit Alina ook al enige tijd een paar dagen in de week in de studeerkamer in haar huis, het tapijt beschermd door cellofaan, te schilderen. Achter die kamer zit een verhaal. Andrei – vriend, Rus en tolk, in die volgorde – was bij de eerste ontmoeting tussen Tineke en Alina. Daar vertelde ze dat het om de studeerkamer van haar man Renier ging, die niet meer bij haar kon wonen vanwege zijn vergevorderde alzheimer. „Ik denk dat ze zich eenzaam voelt”, zei Andrei. „Het is een zielige en wat ongemakkelijke situatie.” Het raakte ook mij, maar Tineke vindt zichzelf niet zielig. Ze is nog steeds „hoe dan ook een bevoorrecht mens”, schreef ze. „Renier woont in een mooi appartement, is niet boos zoals vele anderen daar, is nog altijd even hoffelijk. Hoewel hij geen idee heeft van de wereld, van corona, van de oorlog, van de kleinkinderen, is hij op eigenzinnige wijze zichzelf gebleven.” Ze is vooral blij dat de kamer zo’n mooie bestemming heeft gekregen. En Renier had volgens haar Alina zelf ook hartelijk thuis ontvangen. In zijn beste Russisch – hij deed ooit een basiscursus. Tineke niet, die vroeg tijdens die eerste ontmoeting aan Andrei of ze niet wat Oekraïens moest leren. En het enige Russische woord dat ze kent, is hond. „Door Tsjechov.” De dame met het hondje, dat is Tineke ook. Stommel, het hondje, figureert in alle mails. Hij houdt Alina gezelschap op de studeerkamer en zorgt voor de communicatie als Google Translate te veel gedoe is. Misschien, schreef ze, wil Alina ook wel gewoon in stilte schilderen. „Ik probeer me aldoor te bedenken hoe het is als alles onder je weg is geslagen, onzekerheid, spanning, verdriet.” Alina is er blij, vertelt Andrei, die me foto’s doorstuurt van het werk dat ze bij Tineke maakt. Het eerste, een stilleven van wat vaasjes in de studeerkamer, in drie uur op de allereerste dag gemaakt, heeft Tineke zelf gekocht. En zo ga ik, bekwaam cynicus, toch hoopvol mijn vakantie in.  Dat gedeelde rouw nieuw geluk kan brengen. Dat de goede mensen nog niet uitverkocht zijn.||https://www.nrc.nl//nieuws/2022/08/12/een-nieuwe-bestemming-a4138707
2022-08-12||Column | We kunnen oudjes meer gebruiken dan ooit||Aan het einde van de boulevard, ver weg van de drukte van de strandgangers, liggen ze. Verborgen in de duinen:  een klein verborgen land van landjes, of eigenlijk moet ik zeggen ‘de lânkies’. Triomfantelijk loopt Joop voor ons uit. Het enige wat verraadt dat hij ruim boven de tachtig is, is de verjaardag waar we laatst voor uitgenodigd waren. Hij is onze buurman. Voormalig worstelaar en lasser, maar bovenal een echte ‘Derper’, een inwoner van Egmond aan Zee.  Ze zeggen dat Nederland vergrijst.  „Honderd dagen stop je ze in de grond. En als je dan drie stengels ziet, weet je dat het goed is.” Hij steekt zijn riek in de grond, schept de stengels van de plant uit de grond en er vallen zo een tiental puntgave aardappels in het zand. Er staan nog meer dan zestig planten trots in de houding. En dat is niet het enige wat hij hier verbouwt.  Hij wijst naar de andere bedden: prei, snijbiet, wortel, rode kool, andijvie en sperziebonen. Zelfs met het droge weer staat het er allemaal keurig bij. In de hoek nog een grote verzameling bloemen: van dahlia’s tot stokrozen. „Voor als ik wat goed te maken heb”, grinnikt hij.  Bij de ingang staat een huisje met zelfs een zonnepaneel erop: de keet. Een klein terrasje met een rookkast voor de makreel („Dat laat ik aan m’n schoonzoon over”) en een paar stoelen in de lommer van een druif. Binnen is het van alle gemakken voorzien. Een houtkachel voor de winter, een radiootje en een koffiezetapparaat. Overal hangen uien en knoflook te drogen. Aan de muren foto’s van geluk uit het verleden: een herdershond, een wielertocht naar Parijs, zijn vader op een vissersboot en zijn vrouw op een verkleedfeest van het dorp.  In de keet hangen wel drie klokken, maar de tijd is nooit verder weg geweest. We lopen weer naar buiten. Daar toont hij ons nog een verborgen schat: diep in de grond zit onder het helmgras een klikobak verstopt. Geheel met een dubbele bodem en een ontluchtingspijpje. „Hier bewaar ik de aardappelen. We hebben voor de hele winter genoeg.”  We staan erbij en staren naar het dorp in de verte.  Een hysterisch popnummer verbreekt abrupt de stilte. Met handen die gevormd zijn door een leven vol handwerk diept Joop een enorme smartphone uit zijn broekzak. Zijn vrouw Maartje belt. De ‘swipe’ naar rechts die nodig is om de telefoon op te nemen, voelt als iets buitenaards en onnatuurlijks.  „Het kraantje bij de mensen van 65 lekt, misschien kun jij daar even via het balkon naar kijken.”  „Is goed, ik kom er zo aan.”  Joop kijkt met twee ondeugende ogen naar ons. „Zeg, gaan jullie me nog langer ophouden? Ik heb nog meer te doen.”  Met een zak aardappels in z’n fietstas trapt hij onverstoorbaar ons zicht uit. Ze zeggen dat Nederland vergrijst. En in ziekenhuizen lijken ze met een gebroken heup of een snee in hun buik ontzettend oud. Maar als ik Joop zo zie, kunnen we de oudjes meer gebruiken dan ooit.||https://www.nrc.nl//nieuws/2022/08/12/ze-zeggen-dat-nederland-vergrijst-a4138719
2022-08-12||Column | De ijscovrouw begon een kleine revolutie||De ijscovrouw is het er niet mee eens. Het bolletje, ooit één euro, steeg de helft in prijs, in dit Achterhoekdorpje. „Dus krijg je van mij een echte één-vijftig-bol”, zegt ze, en schept onze hoorntjes vol met bollen zo groot als pompelmoezen.  Aarzelend pak ik de gevaartes aan. Zien wij er zo armoedig uit? Of krijgt iedereen dit extraatje? En wat betekent dit gebaar in een breder macro-economisch perspectief? De ijscovrouw bedrijft een omgekeerd soort krimpflatie, die de prijsstijging teniet doet. Hogerop in de productie- en toeleveringsketen zijn ze hier vast niet blij mee, maar erg bezwaard voel ik me niet: de ijsbranchevereniging sprak al vóór de hittegolf van een „topseizoen”.  Wie ook een topseizoen beleven: de benzineboeren. De omstandigheden bezorgden Shell een meevallertje van 18 miljard. Wel sneu dat ze net naar Engeland vertrokken, waar een ‘windfall taks’ die oorlogsbuit weer afroomt.  Ons land gunt iedereen zijn topseizoen. Huishoudens komen massaal in de problemen, terwijl multinationals, supermarkten en energiereuzen blijven groeien. Omringende landen proberen iets aan die discrepantie te doen, maar bij ons – met de hoogste gasprijs van Europa – antwoorden de verantwoordelijke regeringsleden desgevraagd aan de Kamer: „Voor een nieuwe belasting moet een nieuw aangiftesysteem worden gebouwd en dat duurt minimaal twee jaar na start van de implementatie.” En wie zegt dat die excessieve winst echt door de energieprijzen komt, en niet een „bedrijfsspecifieke oorzaak kent”? Bovendien is er sprake van „afbakeningsproblematiek”.  Zo regent het argumenten. Het vestigingsklimaat! De aandeelhouders! Onze energiemaatschappijen dringen nu bij het kabinet aan op inkomensafhankelijke subsidie. Dikke kans dat die er komt. Zoiets absurds kan immers alleen bij ons: de woekerwinsten voor het komende topseizoen veiligstellen met belastinggeld. Zou de  implementatie ervan ook twee jaar duren? Of lukt dit met de snelheid van een coronawet?  Supermarkten. Draaien hun zoveelste topseizoen. Zouden dolgraag collectief een verzameling basisproducten goedkoper maken, maar helaas, dat staan de regels niet toe.  Overal staan wetten en praktische bezwaren de rechtvaardigheid in de weg. Op individueel niveau zijn de meesten van ons denk ik zoals die ijscovrouw, die het onrecht niet over haar hart kan krijgen. Ze draait een kleine mooie revolutie af, denk ik, met mijn reuzenijs onder de linden in de Dorpsstraat.  Zulk tegendraads gedrag zul je massaler gaan zien zolang de regering haar onwil blijft maskeren achter bedrijfsspecifieke afbakeningsproblematiek. In Groot-Brittannië komt nu de campagne Don’t Pay op: al honderdduizend Britten dreigen dit najaar hun energierekening niet langer te zullen betalen.  In de opstand die broeit verzet de burger zich tegen zijn rol als weerloze consument. Die revolutie zal veel groter zijn, en een stuk minder mooi. ||https://www.nrc.nl//nieuws/2022/08/12/topseizoen-a4138740
2022-08-12||Estafetteploeg pakt verrassend een gouden medaille||De Nederlandse estafettezwemsters hebben bij de EK in Rome verrassend het goud gepakt op de 4x200 meter vrije slag. Het jonge Oranje-kwartet, bestaande uit Imani de Jong, Silke Holkenborg, Janna van Kooten en Marrit Steenbergen, veroverde in het openluchtzwembad in het Foro Italico de Europese titel in 7.54,07. Groot-Brittannië eindigde als tweede, het brons ging naar Hongarije. De Jong (20), Holkenborg (20), Van Kooten (17) en Steenbergen (22) zorgden niet alleen voor de eerste Nederlandse medaille in Rome; ze bezorgden Nederland voor het eerst in de historie de Europese titel op de 4x200 meter vrije slag. Het is de eerste Nederlandse medaille dit EK. (ANP)||https://www.nrc.nl//nieuws/2022/08/12/ek-zwemmen-estafetteploeg-pakt-verrassend-een-gouden-medaille-a4138723
2022-08-12||Bondscoach Marokko vertrekt|| Vahid Halilhodzic vertrekt als bondscoach bij de nationale voetbalploeg van Marokko. De bond en de Bosniër zouden  verschillende opvattingen hebben over de voorbereiding op het WK, eind dit jaar in Qatar. De bondscoach had de afgelopen jaren ruzie met oud-Ajacieden Hakim Ziyech en Noussair Mazraoui, die de laatste tijd geen deel meer uitmaakten van de nationale ploeg en onder Halilhodzic geen kans maakten op deelname aan het WK. De oud-Ajacieden ontbraken eerder dit jaar  op de Afrika Cup, waar hun land in de kwartfinales werd uitgeschakeld door Egypte. Marokko speelt op het WK in de poule tegen België, Kroatië en Canada.  (ANP)||https://www.nrc.nl//nieuws/2022/08/12/ziyech-en-mazraoui-bondscoach-marokko-vertrekt-a4138722
2022-08-12||Kamminga naar finale 100m school|| Zwemmer Arno Kamminga heeft zich als tweede geplaatst voor de finale van de 100 meter schoolslag bij de EK in Rome. De 26-jarige Katwijker klokte 59,29 seconden in de halve finales. De Italiaanse wereldkampioen Nicolò Martinenghi was met 58,44  sneller. Bij de WK van enkele weken geleden in Boedapest pakte Martinenghi het goud in 58,26, voor Kamminga (58,62). De Nederlandse schoolslagspecialist grossiert voorlopig in tweede plaatsen op grote toernooien. Bij de EK van vorig jaar in Hongarije pakte hij zilver op de 100 en 200 school en op de Olympische Spelen van Tokio eindigde Kamminga  op die afstanden als tweede. (ANP)||https://www.nrc.nl//nieuws/2022/08/12/ek-favoriet-kamminga-naar-finale-100m-school-a4138724
2022-08-12||Aubergineballetjes||Zorg ervoor dat u een goede pan gebruikt die niet aanbakt zodat de balletjes mooi stevig blijven. Serveer met rijst. Snijd de aubergines in de lengte in plakken van 1 cm dik. Snijd de plakken vervolgens in blokjes. Verhit in een koekenpan 1 eetlepel olie. Bak de aubergineblokjes in 6-8 minuten gaar. Schep ze op een bord en laat de aubergine afkoelen tot kamertemperatuur. Hak het groene deel van de bosui fijn. Maal de aubergine in de keukenmachine of in twee porties in de hakmolen met 50 gram paneermeel en de fijngehakte bosui tot een samenhangende, grove puree. Voeg tot 25 gram extra paneermeel toe als dat nodig is. Breng op smaak met zout en peper. Rol van het auberginemengsel ongeveer 16 balletjes. Strooi het sesamzaad op een bord. Rol de aubergineballetjes erdoor. Hak de knoflook fijn. Schil en rasp de gember. Verhit in een koekenpan 3 eetlepels olie. Bak de aubergineballetjes in 5-6 minuten rondom goudbruin. Verhit in een sauspan de laatste eetlepel olie. Fruit de knoflook en de gember 1 minuut. Voeg de hoisinsaus, de sojasaus en de rijstazijn toe. Verwarm al roerende tot een gladde saus. Schep de aubergineballetjes op een schaal en schenk er de saus over. Bestrooi met de blaadjes van de takjes munt.   VOOR 4 PERSONEN: Janneke Philippi Vega Nijgh & Van Ditmar 256 blz. € 29,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/12/thuiskok-aubergineballetjes-a4138703
2022-08-12||Sudoku van vrijdag 12 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/12/sudoku-a4138702
2022-08-12||Wat vindt NRC | Klimaatinvesteringen van Biden zijn stap  in goede richting||Meer dan 300 bosbranden in Californië, tientallen in Texas, Arizona en New Mexico. Een droogvallend  Great Salt Lake in Utah, dalende watervoorraden langs de Colorado River. Onderwijl overstromingen in Kentucky, waar al doden vielen en meer regen op komst is. Als er iets Amerikanen zou moeten overtuigen van de effecten van klimaatverandering, zou het hun eigen omgeving kunnen zijn. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Klimaatverandering is niet om te keren, maar wel is te voorkomen dat de aarde vérder opwarmt. Dat nu ook de Verenigde Staten verdere stappen zullen nemen om duurzamer te worden, is daarom alleen maar toe te juichen. De Senaat stemde in met de grootste investering ooit in de VS – 430 miljard dollar – om de uitstoot van broeikasgassen te reduceren. Die miljarden gaan naar projecten voor energietransitie, windmolens en zonnepanelen, de renovatie en bouw van kerncentrales. Er komen boetes op de uitstoot van methaan, subsidies voor het installeren van warmtepompen en energiezuinige airco’s, het isoleren van huizen, en elektrische auto’s. En er wordt geld uitgetrokken om staten te helpen natuurrampen te voorkomen. President Joe Biden brengt zo zijn klimaatdoelen dichterbij: de maatregelen kunnen leiden tot 31 à 44 procent minder uitstoot dan in 2005. Dat is misschien minder dan progressieve Amerikanen hadden gewild, en zeker niet genoeg voor het behoud van de huidige gunstige klimatologische leefomstandigheden op de aarde. Zónder dit wetsvoorstel zou de regering niet verder komen dan een kwart tot een derde van die peildatum. Ja, het wetsvoorstel is  een verwaterde versie van Bidens originele en ambitieuze Built back better-plan. Voor dat investeringspakket – duizenden miljarden dollars voor onder meer duurzame energie, infrastructuur en sociale zekerheid – was al snel duidelijk dat hij ook onder Democraten te weinig bijval kreeg in een tot op het bot verdeelde Senaat. Maar door het opknippen van het plan wist de president eerder ook steun te krijgen voor een infrastructuurprogramma ter waarde van 1.000 miljard dollar.  Dat is politiek realisme. Zoals ook nu wordt vertoond: Biden heeft concessies moeten doen. Senator Joe Manchin werd over de streep getrokken door de belofte dat het vergunningensysteem wordt vereenvoudigd voor projecten zoals een gaspijpleiding in ‘zijn’ West Virginia. Oliewinning in de Golf van Mexico en Alaska wordt bevorderd. Senator Kyrsten Sinema kreeg cadeau dat een van de pijlers van de financiering van de wet, niet zal worden toegepast op investeringsmaatschappijen. Dat is pijnlijk. Maar een halve eeuw lang sneuvelden klimaatmaatregelen in het Amerikaanse Congres. Verwaterd of niet, dit is een stap in de goede richting. Tegelijk: één zwaluw maakt nog geen zomer. De Amerikaanse regering toonde zich de afgelopen decennia wispelturig. Wel, niet, wel meedoen aan de Klimaatakkoorden van Parijs? Hoe zal de stemming zijn na de tussentijdse verkiezingen in november? De kans is groot dat de Democraten het daarna met minder senatoren moeten doen. Van de 81 miljoen Amerikanen die in 2020 op Biden stemden, is een groot deel gedesillusioneerd afgehaakt. Inflatie – en de hoge prijs van benzine – maken de president niet populairder. Daarom is de symboliek van deze klimaatinvesteringen minstens zo belangrijk. Het laat zien dat Biden successen boekt. Of de kiezer dat beloont, moet worden afgewacht. Maar inhoudelijk is elk stapje in de goede richting, hoe gebrekkig ook, winst. ||https://www.nrc.nl//nieuws/2022/08/12/klimaatinvesteringen-van-biden-zijn-stap-in-goede-richting-a4138716
2022-08-12||Column | Mensen die je mist||Mensen leven en gaan dood, dat is de gebruikelijke volgorde, tenzij je in reïncarnatie gelooft. Er is ook nog een andere manier waarop mensen uit je leven kunnen verdwijnen. Ze houden op met werken, ze verhuizen, ze  zonderen zich af, kortom, ze kiezen – al of niet gedwongen – voor een ander leven.    Het kunnen goede bekenden zijn, waardoor een pijnlijk afscheid rest, maar ik heb gemerkt dat het geen vrienden of familieleden hoeven te zijn die je opeens mist. Het kan ook mensen betreffen met wie je maar oppervlakkig bent omgegaan en die toch belangrijk voor je zijn geweest.   Winkeliers bijvoorbeeld. Laatst moest ik bij mijn opticien zijn die mij al twintig jaar goede adviezen voor mijn brillen had gegeven. Aan hem heb ik minstens zoveel gehad als aan al mijn oogartsen sámen. Ooit maakte hij een operatie overbodig door een glas van een nuttig prisma te voorzien – geen oogarts was op het idee gekomen. Als hij je een nieuwe bril aanmat deed hij er tien minuten over om hem zorgvuldig op je neus te positioneren. Hij sloop om je heen, nam afstand, trad dichterbij, schikte en herschikte totdat je geen bril meer vóélde. „Zo goed?” Groot vakman. Bij zo iemand hoef je hooguit één keer per jaar terug te komen om iets te laten bijstellen. Hij was er niet meer, zei een assistente deze keer, hij genoot al een poosje van een welverdiend pensioen. Hij had zijn winkel verkocht aan „een keten”; dat mocht nog niet openlijk blijken, ze hielden daarom voorlopig de oude naam aan. Ze begon ijverig aan mijn bril te sjorren en ik wist meteen: dit wordt niets. De opvolger werd erbij geroepen, een man die mij gemelijk bekeek, de bril één keer op en afzette en toen gebaarde dat dit voldoende moest zijn en andere taken hem riepen. Intussen had de assistente iets versteld aan een reservebril die ik ook had meegenomen.  Thuis bleken beide brillen in een soort klemschroef veranderd. Ik ging nog enkele keren terug – tevergeefs. Marcel, waar ben je, wilde ik roepen, maar ik besefte dat ik hem zijn pensioen moest gunnen. Kort daarop bleek ook Guus er definitief mee opgehouden. Guus was jarenlang onze bescheiden, altijd vriendelijke en toegewijde schoenmaker. De laatste jaren was ik hem, als zovelen, enigszins ontrouw geworden door modieus over te stappen op het type sneaker met kunststofzolen waar geen schoenmaker rijker van wordt. Als ik er nog weleens kwam liet Guus nooit iets merken, hij leed in de stilte van zijn werkplaats. Opeens was ook hij met pensioen, getuige een briefje op zijn voorgoed gesloten deur, waarin hij collegiaal naar een andere schoenmaker verwees, een volhouder enkele kilometers verderop. Terwijl Marcel en Guus geruisloos uit mijn leven verdwenen, besloot ook Gemma, een sympathieke buurvrouw, haar horizon te verruimen. Ze vertelde dat ze haar huis had verkocht en bij haar vriend ging wonen. Dat was slecht nieuws, behalve voor haar en, neem ik aan, haar vriend. Elke buurt heeft een sociale ziel, iemand die de contacten onderhoudt en de bijeenkomsten organiseert  – zij was zo’n ziel. De pandemie was voor haar een onduldbare spelbreker, tot tweemaal toe moest haar jaarlijkse ‘brugborrel’ worden afgelast. Koester zulke mensen, ze zijn zeldzaam. Besef vooral: als ze eenmaal weg zijn, komen ze niet meer terug.||https://www.nrc.nl//nieuws/2022/08/12/mensen-die-je-mist-a4138713
2022-08-12||Opinie | Het fijnst||Sinds kort is mijn nichtje uit Suriname voor vakantie over in Nederland. Ze geniet volop van alles wat ze hier meemaakt. Ik vroeg haar wat ze het fijnste vond aan ons land. Ze reageerde direct met het antwoord: „Het is  heerlijk hier. Het lijkt wel of de hele dag de airco aanstaat!” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/12/het-fijnst-a4138711
2022-08-12||‘Overheid moet gegevens personen niet hergebruiken’||  De Autoriteit Persoonsgegevens (AP) wil dat er „in principe” een verbod komt op het hergebruiken van persoonsgegevens in openbare registers. Dat heeft de AP geadviseerd aan het kabinet, meldt de toezichthouder donderdag. Ook moeten er regels komen over wanneer welke persoonsgegevens een uitzondering zijn op het verbod. Volgens de AP zorgt het huidige wetsvoorstel, waarin het kabinet overheidsinstellingen aanmoedigt persoonsgegevens te delen, ervoor dat deze mogelijk worden gedeeld zonder toestemming of medeweten van de mensen om wie het gaat. Volgens het wetsvoorstel moeten overheidsinstellingen persoonsgegevens beschikbaar kunnen stellen voor onder meer onderzoek of commercieel gebruik. Het kabinet vraagt van de instellingen zelf in te schatten wanneer dat niet kan. AP-vicevoorzitter Monique Verdier zegt weliswaar „het belang van open overheidsdata in te zien, bijvoorbeeld voor onderzoek”, maar laat ook weten dat burgers „de baas” moeten zijn over hun eigen gegevens. „Tenzij de wetgever  bepaalt dat dat niet zo is.” De AP liet zich eerder kritisch uit over het publiceren van persoonsgegevens in openbare registers, zoals het Handelsregister en het Kadaster. Thuiswerkende zzp’ers kunnen daarom binnenkort hun adres afschermen in het Handelsregister. (NRC)||https://www.nrc.nl//nieuws/2022/08/12/toezichthouder-overheid-moet-gegevens-personen-niet-hergebruiken-a4138736
2022-08-12||Wandeltocht de Boni Trail toont de kracht van de tot slaafgemaakten|| Van zijn inheemse vader leerde gids Sirano Zalman hoe hij door de jungle moest lopen. „Kijk waar het bos je uitnodigt. Dan loop je veilig, vertelde hij. Ik heb daarom nooit problemen in het bos.”  Takken en bladeren knisperen onder zijn schoenen in het bos achter de oude koffieplantage Frederiksdorp, tegenwoordig een toeristenoord. Zalman is er manager. De Boni Trail  begint hier; een tocht door het plantagebos die een deel van de slavernijgeschiedenis vertelt, waarbij het levensverhaal van de Surinaamse marronheld Boni centraal staat. Boni was in de achttiende eeuw de historische leider van een marrongemeenschap, afstammelingen van Afrikanen die onder dwang naar Suriname werden gebracht, maar de plantages ontvluchtten. Zijn moeder vluchtte van de plantage Barbakoeba nadat ze was verkracht door de plantagehouder. Boni werd in vrijheid geboren en begon zijn strijd vanuit het binnenland. Samen met zijn mannen overviel hij plantages en bevrijdde  slaafgemaakten. De Boni Trail werd eerder dit jaar geopend, om de plantagegeschiedenis een plek te geven. Zalman: „We hebben ervoor gekozen om dat niet in een museum te doen, maar het verhaal van de slavernij en de strijd van Boni vooral ‘naar buiten’ te brengen. We zijn hier immers op een oude plantage en we proberen een deel van de geschiedenis via verbeelding te laten beleven.”  De Trail is opgebouwd  uit een aantal stations, waar summier de overtocht vanuit West-Afrika  en aansluitend de verkoop op de slavenmarkt in Paramaribo worden uitgebeeld. Zalman duwt een klein bootje de kreek op, naar de overkant van het bos. In het bootje is een afbeelding van een slavenschip te zien; op onmenselijke wijze zijn mensen opeengestapeld in het ruim van het schip. „Dit is het startpunt. Vanuit hier kwamen de Afrikanen in een totaal onbekende wereld en waren ze overgeleverd aan de plantagehouders”, zegt Zalman. De Boni Trail kwam onlangs in opspraak tijdens een bezoek van de Amsterdamse burgemeester Femke Halsema aan Suriname. Een van de onderdelen van de tocht is de verbeelding van een slavenmarkt. Op een open plek zijn afbeeldingen opgehangen waarop een zwarte vrouw met haar kind te koop wordt aangeboden. Eromheen  keuren Europese mannen met hoge hoeden  al pijprokend  moeder en kind. „We willen het gevoel van een slavenmarkt overbrengen.  Bezoekers krijgen ook  kort een ketting om. „Om een idee te krijgen hoe het was om geketend te worden”, zegt Zalman. Bij dit station  ontstond de commotie tijdens het bezoek van Halsema.   „De burgemeester voelde zich ongemakkelijk met de ketting om. Ze schaamde zich en had kritiek. Het woord Disneyficatie van de slavernij viel, heel beledigend”, zegt Zalman terugblikkend op de gebeurtenis. Hij is even stil. Het gezoem van muggen verbreekt de stilte als Zalman de ketting  om mijn polsen schuift.  De kritiek van Halsema had grote gevolgen voor plantage Frederiksdorp. Bezoekers zegden hun bezoek af. Ook de delegatieleden van de Tweede Kamer die dit weekend aankomen voor een werkbezoek in Suriname om zich te oriënteren over het slavernijverleden, zegden in eerste instantie de Boni Trail af na de negatieve uitlatingen van Halsema. „Terwijl wij juist het verhaal van de slavernij willen vertellen vanuit het Surinaamse perspectief, lijkt het wel alsof we nog steeds koloniaal worden bejegend”, zegt Zalman. „Alsof wij  het verhaal alleen mogen vertellen zoals Nederland wil dat we de slavernij hebben ervaren. Het moet kennelijk vooral niet te ongemakkelijk worden.” Juist in die beleving van de slavernij in Suriname zit volgens Zalman een groot verschil met de beleving in Nederland. De verwerking in Suriname, waar eeuwenlang slavernij en kolonialisme heeft plaatsgevonden, is anders dan in Nederland. „In Nederland  rustte er lange tijd een taboe op het onderwerp slavernij. Het wordt niet onderwezen, en er begint nu pas een proces van verwerking. Veel Surinamers hebben zowel voorouders die in slavernij hebben geleefd en voorouders die slavenhouders waren. We moesten het na de slavernij met elkaar doen. In Nederland is dat proces kunstmatig ingezet. Hier ging dat automatisch, zonder het te benoemen.”  De focus bij de Boni Trail ligt daarom ook niet op slachtofferschap, zoals in Nederland  vaak het geval is als het over slavernij gaat, maar  op de kracht van de slaafgemaakten. Boni, die met zijn manschappen bijna veertig jaar oorlog voerde tegen de Nederlandse kolonisten  en onverslaanbaar leek vanuit zijn legendarische Fort Boekoe, is een voorbeeldfiguur voor veel Surinamers. Hoewel de gruwelen van de slavernij en de martelingen ook worden verbeeld tijdens de Boni Trail, gaat het verhaal ook over overleven. Zalman, en ook anderen in Suriname onder wie Armand Zunder, voorzitter van de Nationale Reparatie Commissie slavernij, pleiten voor een grote rol van Suriname in de discussie over het slavernijverleden in Nederland. Zo zei Zunder onlangs in NRC dat Nederland in Suriname excuses voor de slavernij zou moeten maken, met inbegrip van een herstelprogramma. Volgens Zalman moeten Surinamers worden betrokken bij de herdenking van de slavernij in Nederland. „Er wordt bijvoorbeeld een slavernijmuseum in Amsterdam gebouwd, maar daarbij zijn geen deskundigen uit Suriname geconsulteerd. Het Surinaamse perspectief  leunt ook op orale vertellingen en spiritualiteit. Veel daarvan vind je niet in historische documenten, maar het geeft wel een breder beeld  van de geschiedenis. In de Surinaamse cultuur is spiritualiteit een onderdeel van het leven en van de geschiedenis.” Een maand na de terugtrekking van de Nederlandse Kamerleden heeft Zalman het bericht gekregen dat de delegatie Plantage Frederiksdorp toch zal bezoeken, zegt hij. „Ik hoop dat ze ook openstaan voor de ervaringen van de Boni Trail.”  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/11/in-het-spoor-van-surinaamse-strijders-a4138738
2022-08-12||Extreme prijsstijgingen leiden tot woede West-Afrikanen: ‘Meneer de president, waar is ons geld?’||Ibrahim Barrie rekent zichzelf tot de gelukkigen. Als docent aan een private universiteit in Freetown krijgt hij een vast salaris. En, naar de maatstaven van zijn landgenoten, een goed salaris ook, vertelt hij aan de telefoon. Omgerekend is het zo’n 500 dollar per maand. Genoeg om zijn gezin, ouders, studerende zusje en alle lagen van de familie daaromheen te onderhouden. In het relatief kleine, dichtbevolkte Sierra Leone, waar meer dan de helft van de 7,5 miljoen inwoners onder de armoedegrens van 1,9 dollar per dag leeft, is zo’n bedrag voor het gros ondenkbaar. En zelfs híj, zegt Barrie, komt er niet meer uit. „Alle prijzen zijn geëxplodeerd.” Vooral brandstof werd snel duurder. Kostte een liter diesel begin dit jaar nog omgerekend 75 eurocent, in juli kondigde de regering het dubbele aan. Barrie: „Brandstof is de motor van onze economie. Als ik mijn huur al niet meer kan betalen, hoe doet de marktvrouw dat dan? Of de buschauffeur?” Woensdag kwam het tot een uitbarsting. Wat begon als een vreedzame demonstratie van marktvrouwen tegen de hoge prijzen, eindigde met fikse rellen in hoofdstad Freetown en elders in het land. Jongeren staken autobanden in brand en vielen politieposten aan. Zes agenten en 21 burgers kwamen om, volgens persbureau Reuters. Oproerpolitie zou met scherp hebben geschoten. Pas na afkondiging van een avondklok werden de straten weer rustig. 22,44 procent in Sierra Leone. 17,7 procent in Nigeria. Met name in het westen van Afrika lijkt de afgelopen maanden geen land te ontsnappen aan de hoge – soms zelfs torenhoge – inflatie die wereldwijd economieën in het nauw brengt. Fors gestegen prijzen voor alles – van olie tot suiker en vooral benzine en diesel – dreven in verschillende landen mensen de straat op. Uit wanhoop, uit woede.  Waar hun regeringsleiders de inflatie wijten aan de gevolgen van de coronapandemie en de oorlog in Oekraïne, zien inwoners vooral wanbeleid, waardoor hun economieën nauwelijks bestand zijn tegen mondiale schokken. „Ghana is niet in oorlog, verlaag de brandstofprijzen en stop met alle smoesjes”, stond op protestborden in de hoofdstad Accra, toen daar eind juni massale protesten uitbraken.  Al na een dag deed president Nana Akufo-Addo wat hij bij zijn aantreden in 2017 had bezworen nooit, maar dan ook nóóit te zullen doen: hij klopte aan bij het Internationaal Monetair Fonds (IMF) voor een noodlening van, volgens persbureau Bloomberg, 3 miljard dollar. Het zal de zeventiende IMF-bail-out worden voor een land dat in de regio geldt als succesverhaal, maar niet afkomt van zijn torenhoge schulden. Volgens Rafael Ch Duran, onderzoeker voor de internationale denktank Crisis Group, verschillen de problemen van landen in West-Afrika en de Hoorn van Afrika, maar staat Ghana wel voor een gemene deler: „Kwetsbaarheid voor onrust die verband houdt met voedsel en brandstof.” Dat komt doordat deze landen sterk afhankelijk zijn van import en hoge schulden hebben, terwijl de overheidsinkomsten juist laag zijn. Dat vloeit voort uit de grotendeels informele economie. En corruptie. „Overheden hebben daardoor niet of nauwelijks de middelen om huishoudens in dit soort crises te helpen met subsidies, of om waardedaling van hun munt te voorkomen.” Zo verloor de Ghanese cedi dit jaar een kwart van zijn waarde tegenover de dollar, terwijl de inflatie omhoog schoot naar 31,7 procent. Een poging van de regering de inkomsten op te krikken met een omstreden heffing op digitale betalingen lijkt na enkele maanden uit te draaien op een fiasco. De minister van Financiën erkende onlangs dat nog geen 10 procent is opgehaald van wat beoogd was. De plannen stuitten direct al op fel protest. „Volledig misplaatst”, noemt de Ghanese econoom James Dzansi ze telefonisch. „Mensen met een bankrekening doen nu simpelweg geen transacties meer.” Blijft over de mensen zonder bankrekening, de meest kwetsbaren – armen, werkenden in de informele economie – die  voor sommige betalingen daardoor zijn aangewezen op betaalapps.  Dzansi: „Daarom zijn mensen hier zo boos over.” De woede was hoorbaar toen in juni duizenden mensen  in Accra de straat op gingen. „Meneer de president, waar is ons geld? We zijn klaar met u en uw regering”, stond op het bord van een demonstrant. Het werd op sociale media via hashtags als #FixTheCountry gedeeld – een hashtag die een jaar eerder in het leven was geroepen door een protestbeweging van vooral jonge Ghanezen. Ook elders zijn recente protesten verweven met oudere grieven, stelt Crisis Group-onderzoeker Duran. Zo ging universiteitspersoneel in Nigeria onlangs de straat op om een forse verhoging van het nationale onderwijsbudget te eisen, zoals jaren geleden al is beloofd. Dan zouden ook hun salarissen, waar niet meer van rond valt te komen, omhoog kunnen. Onmogelijk, zegt de regering nu. „Nigeria is blut”, zei de minister van Financiën tijdens een persconferentie. De Nigeriaanse krant Premium Times sprak met ambtenaren en bankiers die waarschuwen dat Nigeria’s buitenlandse reserves een kritiek punt naderen. Als er niet snel iets verandert, kunnen over enkele maanden geen voedsel of medicijnen meer worden geïmporteerd. Dat gebeurde eerder in Sri Lanka, waarna een volksopstand uitbrak.  Niet dat overheden de afgelopen maanden geen maatregelen namen tegen de gestegen prijzen. Anders, waarschuwde VN-ontwikkelingsorganisatie UNDP, kunnen 71 miljoen mensen wereldwijd in armoede terugvallen. Zo voerde Ivoorkust een maximumprijs in voor producten als rijst en cement. En in Senegal, dat zich ook tot het IMF wendde  voor extra krediet, kregen ruim een half miljoen arme gezinnen omgerekend 121 euro.  Voor hij schoorvoetend naar het IMF stapte, sneed Ghana’s president Akufo-Addo in eigen vlees. Zijn salaris en dat van zijn ministers werd met 30 procent gekort, er kwam een beperking van internationale dienstreizen en een importverbod op 4×4-auto’s voor regeringsfunctionarissen „om de eigen industrie te stimuleren”. Maar de regering van Sierra Leone reist er nog op los, zucht Ibrahim Barrie vanuit Freetown. Die reizen zijn kostbaar, want er gaan hele entourages mee. „Waarom kan dat niet virtueel? We zijn een veel te arm land om zo honderdduizenden dollars te verkwanselen.” Sierra Leone  bungelt onderaan alle ontwikkelingslijstjes, met een economie die werd geruïneerd door een bloedige burgeroorlog in de jaren negentig en de ebola-epidemie erna. En daar zijn corona en de Oekraïne-oorlog nu bovenop gekomen. Zijn regering had het effect van al die ellende kunnen verzachten, stelt de universitair docent. Bijvoorbeeld door wat te doen aan het tekort aan opslagcapaciteit voor geïmporteerde brandstof. „Daardoor zijn we zo kwetsbaar voor prijsschommelingen.” Maar kritiek uiten is niet zonder risico, zegt Barrie. Een oppositiepolitica werd vorige maand opgepakt na een protest van honderden vrouwen in Freetown tegen de hoge prijzen. Wat de regering wel deed: om in ieder geval optisch iets te veranderen aan de kelderende waarde van de nationale munt, introduceerde zij vorige maand kleinere bankbiljetten, waarbij drie nullen van de leone zijn gehaald. „Zero’s of shame”, noemde de baas van de centrale bank ze, nullen die biljetten drukken duur maakten en de portemonnees deden uitpuilen.  Het heeft niets aan de realiteit veranderd, zegt Barrie, terwijl hij een nieuw biljet voor zijn laptopscherm laat wapperen. De waarde van de 10 leone die hij vasthoudt, zo’n 70 eurocent, is hetzelfde als toen dit nog 10.000 leone was. „Wat heb ik hieraan als alles nog even duur is?” President Julius Maada Bio, woensdag op privébezoek in London, kondigde op Twitter een onderzoek naar de rellen aan. „Ik roep alle Sierra Leoners op tot kalmte.” De volgende dag werd de literprijs voor benzine iets verlaagd.||https://www.nrc.nl//nieuws/2022/08/11/inflatie-doet-oude-grieven-herleven-2-a4138725
2022-08-12||Kamerdelegatie ‘moet op de plantages staan’||Voor het eerst in dertien jaar reist er zaterdag een delegatie van de Tweede Kamer naar Suriname. Het doel: leren over het Nederlandse slavernijverleden, de gevolgen daarvan, die voor sommige groepen Nederlanders nog steeds voelbaar zijn, en de manier waarop de Nederlandse overheid daar het beste erkenning aan kan geven. „Je kan er veel over lezen, maar als je wil zien hoe slavernij in het heden doorwerkt, moet je op de plantages staan, met nabestaanden spreken”, zegt Tweede Kamerlid en delegatieleider Kiki Hagen (D66).  Volgend jaar wordt herdacht dat de slavernij 150 jaar geleden definitief  werd afgeschaft. Het wettelijk verbod  bestaat al tien jaar langer, maar slavenhouders kregen van de Nederlandse overheid nog een overbruggingsperiode om de financiële consequenties op te vangen. Hagen: „We onderzoeken nu hoe we die herdenking moeten vormgeven.” De delegatie, met Kamerleden van D66, CDA, PvdA, SP, GroenLinks, ChristenUnie, Volt en Bij1, bezoekt in Suriname een plantage en spreekt onder meer met president Chan Santokhi. De Kamerleden bezoeken ook Curaçao en Bonaire, waar ze onder meer een krans zullen leggen tijdens een herdenking van de slavenopstand van 1795. De reis is een voortzetting van een onderzoek naar het slavernijverleden, dat de commissie Binnenlandse Zaken al sinds begin dit jaar uitvoert.  De commissie organiseerde twee rondetafelgesprekken, met experts en nabestaanden. Uit die gesprekken werd al snel duidelijk: nagenoeg alle sprekers die door de Tweede Kamer waren uitgenodigd vinden het tijd dat de Nederlandse overheid excuses maakt voor het slavernijverleden. Of het bezoek van de Tweede Kamerleden daar een voorbereiding op is? Hagen wil zich daar niet over uitspreken. Zij houdt het erop dat de delegatie „overweegt” na de reis een advies uit te brengen aan het kabinet over hoe het moet omgaan met het slavernijverleden. „Ik denk dat deze reis de basis zal vormen voor het gesprek. Moeten we excuses aanbieden? Zijn excuses dan genoeg? Of moet er meer gebeuren?” Andere Kamerleden die meegaan zijn meer uitgesproken. In juni zeiden Don Ceder (CU) en Inge van Dijk (CDA) tegen NRC dat zij de reis en de gesprekken in de Tweede Kamer wel degelijk zien als voorbereiding op excuses. Zij willen geen antwoord op de vraag óf Nederland excuses moet aanbieden, maar hóe.  Voorstanders wijzen erop dat de gevolgen van het slavernijverleden nog steeds voelbaar zijn, in de vorm van racisme en discriminatie. Zij vinden dat erkenning en verzoening beginnen met excuses. En, klinkt ook: het kabinet maakte de afgelopen tijd wel vaker excuses. Dit jaar alleen al aan de veteranen van Dutchbat en hun nabestaanden, voor het niet kunnen beschermen van de bevolking rond de massamoord in Srebrenica en het extreme geweld tijdens de Indonesische onafhankelijkheidsoorlog. In 2013 noemde toenmalig vicepremier en minister van Sociale Zaken Lodewijk Asscher (PvdA) het Nederlandse slavernijverleden nog „een schandvlek in de geschiedenis”. Namens het kabinet sprak hij toen over „spijt en berouw”. Maar in 2020 vond premier Mark Rutte (VVD) het aanbieden van excuses nog „complex”. Hij redeneerde dat het polarisatie in de samenleving alleen maar zou vergroten. En, vroeg hij zich af: „kun je mensen die vandaag leven, verantwoordelijk houden voor het verre verleden?” In de jaren erna groeide de lijst met organisaties en gemeenten die wél hun rol in het slavernijverleden erkennen en daar excuses voor maken. In 2021 boden de burgemeesters van Amsterdam en Rotterdam al excuses aan voor het slavernijverleden van hun steden. In 2022 volgden Utrecht, ABN Amro, De Nederlandsche Bank én de provincie Noord-Holland. Inmiddels lijkt ook het kabinet die kant op te bewegen. Premier Rutte hintte er in juli op dat excuses wellicht nog dit jaar gemaakt zullen worden.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/11/kamerdelegatie-moet-op-de-plantages-staan-a4138735
2022-08-12||Zweden gaat man uitleveren aan Turkije na NAVO-deal||De Zweedse regering heeft ingestemd met de uitlevering van een Turks staatsburger aan Turkije. Dat meldt de Zweedse publieke zender SVT. De man is in Turkije veroordeeld voor fraude. Volgens SVT maakt de uitlevering van de 35-jarige man deel uit van de voorwaarden waartegen de Turkse president Recep Tayyip Erdogan zijn veto tegen het NAVO-lidmaatschap van Zweden liet vallen. Eind juni zei Erdogan niet langer dwars te liggen bij NAVO-toetreding van Zweden en Finland, als de twee landen „73 terroristen” zouden uitleveren aan Turkije. Hiermee gingen Zweden en Finland akkoord, in de wetenschap dat de andere NAVO-lidstaten geen bezwaar hebben tegen de kandidaatstelling. Voor zover bekend is de man die nu wordt uitgeleverd de eerste van de lijst.  SVT meldt dat het uitleveringsverzoek in 2021 door Turkije werd ingediend. De man is in Turkije veroordeeld tot veertien jaar celstraf voor creditcardfraude, die in 2013 en 2016 gepleegd zou zijn. De Turkse man ontkende bij het Zweedse hooggerechtshof het misdrijf te hebben gepleegd en stelt om onder meer religieuze redenen te zijn vervolgd. Zo bekeerde hij van de islam naar het christendom en is zijn moeder van Koerdische komaf. De Zweedse minister van Justitie Morgan Johansson noemde de uitlevering „een routinezaak”. Volgens de Financial Times wilde zijn ministerie niet ingaan op de vraag of de man op de lijst met „73 terroristen” staat.||https://www.nrc.nl//nieuws/2022/08/11/zweden-gaat-man-uitleveren-aan-turkije-na-navo-deal-a4138726
2022-08-12||Snel emmers slepen voordat de kraan droogvalt||‘Shit, breng snel de emmers. Het water is weer bijna op”, schreeuwt Fadma  door het huis om half acht ’s avonds, wanneer ze net de waterkoker wil vullen. Een zwak straaltje water stroomt uit de kraan in de keuken van een riante villa in Nador, een Riffijnse stad in Noordoost-Marokko.   Fadma en haar familie zijn net terug na een lange dag op het strand, ze moeten nog douchen en eten, maar dat wordt lastig zonder water. Overal komen emmers, lege flessen en blikken in verschillende maten tevoorschijn. „Alweer?!”, roept haar kleinzoon Salahedin, overgekomen uit België. „Gisteren kon ik de wc niet doorspoelen en moest ik met een emmer alles weg krijgen”, moppert hij geïrriteerd. „Alsof we in de Middeleeuwen leven”, valt zijn neefje Redouan hem bij.  Het tafereel in huize Jilali is niet uniek voor het Rifgebergte. In bijna de hele regio kampen huishoudens met watertekorten; in sommige dorpen komt  urenlang geen water uit de kraan. Ook elders in Marokko is er waterschaarste. Gemeentelijke en landelijke autoriteiten nemen maatregelen. Zo wordt in Nador officieel  het water van zeven uur ’s avonds tot middernacht afgesloten. In de praktijk is ook de  toevoer  buiten die tijdstippen onbetrouwbaar.   Marokko kampt met het droogste jaar in decennia. De balans tussen watervraag en -aanbod wordt steeds moeilijker te handhaven. De vraag naar (drink)water groeit, terwijl waterbronnen, riviertjes en putten leeg raken. In juli werd een ‘waternoodtoestand’ uitgeroepen, toen voorraden al met 85 procent waren afgenomen. Om die voorraden uit te breiden, wil de overheid onder meer in 2030 de ontziltingscapaciteit verdrievoudigen. Ook moet de ongelijke verdeling van de watervoorraden worden aangepakt en moet de overexploitatie van grondwater worden herzien.  Wij zijn wel wat gewend en kunnen ons makkelijk aanpassen. De generatie die altijd stromend water heeft gehad, piept wel anders De Marokkaanse regering  lanceerde een campagne om  mensen bewust te maken van waterverspilling. „Elke druppel is  belangrijk, daarom is verantwoord gebruik een taak van ons allen geworden”, zei minister Nizar Baraka (Logistiek, Voorzieningen en Water).   Op het platteland – ook in het Rifgebergte – zijn de bewoners creatiever met de rantsoenering. Mennana geeft met een tuinslang snel nog even haar planten en boompjes water. Ze heeft muntplanten, pepers, vijgen- en olijfbomen. „Anders ben ik straks ook nog mijn oogst kwijt”. De slang is aangesloten op een waterleiding die ieder moment kan droogvallen. Mennana, gekleed in een groene keshaba (een huisjurk), loopt met de tuinslang in de hand door naar de waterput. „Ik vul die snel nog even, want hier loopt het water niet weg”, grinnikt ze. „Dat gesleep met  emmers en flessen is mij te veel gedoe. Nu hoef ik alleen de slang in de waterput te laten tot het water stopt.” Wanneer Mennana of haar familieleden water nodig hebben, kunnen ze dat uit de put  halen. Maar ideaal is het niet.  Fransen op rantsoen  Foto Fabrice Coffrini/AFP Uitgedroogd meer Lac des Brenets op de grens van Frankrijk en Zwitserland. 
  In Frankrijk was het in juli het droogst  sinds het begin van de metingen eind jaren vijftig.En ook in augustus is de kans aanwezig dat een droogterecord wordt verbroken. De aanhoudende sécheresse heeft geleid tot drinkwatertekorten in tientallen gemeenten; in 93 van de 96 departementen gelden  restricties voor het gebruik van drinkwater.  De maatregelen variëren van een verbod op het bewateren van gazons tot quota voor het gebruik per persoon. Zo mogen inwoners van de gemeente Saillans in het Zuid-Franse departement La Drôme niet  meer dan 150 liter drinkwater per dag gebruiken. Als deze grens wordt overschreden, komt de gemeente langs om een apparaatje te installeren dat ervoor zorgt dat na 150 liter het water wordt afgesloten, schreef de krant Le Monde donderdag. Ook wordt in sommige kustgemeenten zeewater ontzout en het water uit sommige meren gepompt voor de productie van drinkwater. Floor Bouma  Het waterreservoir La Viñuela in de  Spaanse provincie Malaga tijdens zware droogte deze maand. Foto Jon Nazca/Reuters In Spanje en Portugal hebben de extreme hittegolven van deze zomer en de uitzonderlijk droge winters ook gezorgd voor een probleem met de waterreservoirs. In Spanje is gemiddeld nog maar zo’n 39 procent van de opslag gevuld. In de regio Andalusië is dat zelfs nog maar 25 procent. In buurland Portugal bereikt het peil in de reservoirs ongeveer 40 procent. De afgelopen jaren heeft Spanje geïnvesteerd in de bouw van dammen om  boeren en steden van water te voorzien. Maar door de toename van irrigatie, het blokkeren van de natuurlijke loop van riviertjes en onvoldoende regenval, dreigen de dammen compleet uit te drogen. Dat terwijl er veel water nodig is voor de  landbouw, met name voor  groente en fruit  geproduceerd voor de  Europese markt.  Volgens experts springen inwoners van  beide landen  in hun dagelijks leven  inefficiënt om met het bruikbare water. Zo wordt water  verspild door het  vullen van zwembaden, het besproeien van golfbanen en lang  douchen. Om de dreigende tekorten te beperken zijn in  Portugal  de tarieven omhoog bijgesteld en worden bedrijven aangespoord besparende maatregelen te nemen. In Spanje wordt  ‘waterrecycling’ aangemoedigd. Door onder  meer de watertoevoer in  de late uurtjes in sommige delen van het land af te snijden, een verbod op het vullen van zwembaden en het dichtdraaien van de kranen van  stranddouches, hoopt de Spaanse regering het verbruik te verminderen. Experts vrezen echter dat maatregelen alleen in Spanje ontoereikend zullen zijn. Onder invloed van aanhoudende klimaatverandering, denken zij, blijft het  dweilen met de kraan open. Oumaima Abalhaj||https://www.nrc.nl//nieuws/2022/08/11/snel-emmers-slepen-voordat-de-kraan-droogvalt-a4138734
2022-08-12||Schiphol compenseert reizigers die door lange rijen vlucht misten||Schiphol gaat de kosten vergoeden van reizigers die door de chaos op de luchthaven hun vlucht hebben gemist. Dat meldt het vliegveld donderdagavond op zijn website. De regeling geldt voor mensen die in de periode tussen 23 april en 11 augustus van dit jaar op tijd op de luchthaven aanwezig waren, maar hun vlucht misten omdat er uitzonderlijk lange wachttijden waren voor security.  Reizigers die in deze periode kosten hebben gemaakt kunnen tot en met 30 september een compensatieverzoek indienen bij Schiphol. Het gaat hierbij om kosten die niet door een andere partij vergoed worden, door bijvoorbeeld een reisverzekering of luchtvaartmaatschappij. Onder de kosten vallen onder meer extra kosten voor het omboeken van een vlucht, alternatieve vervoersmiddelen naar de bestemming, reiskosten om opnieuw bij Schiphol te komen en kosten voor accommodaties die niet meer geannuleerd konden worden.  De luchthaven kampt al een aantal maanden met capaciteitsproblemen. Er komen te veel reizigers, terwijl er niet genoeg personeel is om iedereen snel te helpen. Deze zomer staan er vrijwel dagelijks enorm lange rijen bij het vliegveld, waardoor mensen soms uren buiten moeten wachten. Veel reizigers misten hierdoor al hun vlucht.   In juni riep Schiphol luchtvaartmaatschappijen op om vluchten te annuleren of te verplaatsen naar andere vliegvelden vanwege de aanhoudende drukte. Ook werd een reizigersplafond ingesteld, deze wordt voor de maanden september en oktober verlengd, werd vorige week bekendgemaakt.  De regeling is tot stand gekomen na een overeenkomst met de Consumentenbond en het Omroep Max-programma Max Vakantieman. Sandra Molenaar, directeur van de Consumentenbond, laat in een persbericht weten blij te zijn met de regeling. „Wij onderzochten de mogelijkheden van een massaclaim tegen Schiphol. Gelukkig hoefde het niet zover te komen. In samenwerking met televisieprogramma Max Vakantieman, dat ook al meermaals aandacht besteedde aan het onderwerp, is het gelukt om met Schiphol tot een oplossing te komen.” Schiphol zal de regeling zelf afhandelen. De Consumentenbond en Omroep Max evalueren die na afloop.  In navolging op Schiphol zegt ook Eindhoven Airport reizigers te compenseren die door de lange wachtrijen op het vliegveld hun vlucht hebben gemist. Het gaat om reizigers die tussen 23 mei en donderdag 11 augustus extra kosten hebben gemaakt.||https://www.nrc.nl//nieuws/2022/08/11/schiphol-compenseert-reizigers-die-door-lange-rijen-vlucht-misten-a4138733
2022-08-12||Ook je zwangerschap  deel je nu op LinkedIn||‘Elke dag, elke stap en elke ontwikkeling van Lisse voelt als een cadeau en als iets om te koesteren”, schrijft adviseur kennismanagement Tamara Streng (43) eind december op LinkedIn, het sociale netwerk voor ‘professionals’, vakmensen. Haar dochter Lisse, in november geboren met het downsyndroom, is dan net geopereerd aan een aangeboren hartafwijking. Streng vervolgt: „Hoe doe ik recht aan de betekenis van alles wat Lisse en ik in ons korte leven samen hebben meegemaakt...? Wat heb ik geleerd en welke ervaring heb ik er nu bij? Hoe verbind ik mijn professionele kennis met de nieuwe kennis die ik opdoe als ouder? Ik ben ontzettend nieuwsgierig welke avonturen er op ons pad gaan komen. Voor nu rustig hervatten van het ‘normale’ leven.” Haar bijdrage gaat niet puur over werk, maar geeft een intiem inkijkje in het leven van de kersverse moeder. Haar zwangerschap had ze ook al gedeeld op LinkedIn, vertelt ze. „Toen het niet goed ging met Lisse, wilde ik dat daar ook delen. Ze is niet alleen met het downsyndroom geboren, maar moest ook worden geopereerd aan haar aangeboren hartafwijking. Enerzijds wilde ik delen hoe zulke processen in een hartcentrum verlopen, anderzijds wilde ik iedereen over mijn situatie informeren – ook mijn professionele netwerk. Zo hoefde ik niemand iets uit te leggen als ik weer aan het werk zou gaan. Dat voordeel merkte ik achteraf pas.” Dat zulke verhalen vaker op LinkedIn worden gedeeld, is ook het platform opgevallen. Het ondervroeg 2.063 Nederlandse werknemers, van wie 71 procent meent dat emoties delen op de werkvloer tot beter onderling begrip leidt. En 41 procent zei die emoties nu makkelijker te delen dan vóór de coronatijd. „De drempel is door de pandemie verlaagd”, vertelt LinkedIn-redactiechef Liza Jansen. „Tijdens Zoom- of Teams-meetings zagen we ineens elkaars huiskamer, met af en toe een baby of kat in beeld. De menselijke kant kwam meer naar voren. Er is nu meer ruimte gekomen voor het feit dat je naast werknemer ook gewoon mens bent. Een gezonde ontwikkeling, lijkt me.” De LinkedIn-bijdragen van Marion van Loon, zelfstandig ondernemer in employer branding (profilering van werkgevers), hebben ook altijd een persoonlijk tintje. Zo deelde ze twee maanden geleden dat haar elfjarige roodharige dochter bijna dagelijks wordt uitgescholden voor ‘lelijke vuurtoren’. „Die post ging niet per se over mijn dochter – die kan haar mondje wel roeren. Het ging erover dat we bewuster moeten zijn over hoe we met elkaar omgaan. Niet alleen op de school van mijn dochter, ook op het werk. Ik schrijf in zo’n bijdrage over mijn gevoel en over mijn waarneming, maar altijd met een link naar mijn werk.” Die relatie tot werk valt ook Lidwien van de Wijngaert op. Zij werkt bij maatschappelijk onderzoeksbureau EMMA en is bijzonder hoogleraar communicatie in organisaties aan de Nijmeegse Radboud Universiteit. „Werk en privé worden al jaren meer en meer vermengd”, legt ze uit. „De pandemie heeft die grens alleen maar verder doen vervagen. In die zin ben ik niet verbaasd dat mensen meer persoonlijke zaken delen.” Volgens haar gaat het bij het ‘bouwen’ van een cv tegenwoordig ook niet meer alleen om kennis en kunde, „maar ook om de persoon die iemand meebrengt: ik ben een doorzetter, want ik heb deze berg beklommen. Ik ben een goed mens, want ik steun dat goede doel. Ik ben veelzijdig en creatief, want ik kan ook leuk tekenen.”  Ondernemer Van Loon zegt dat haar bijdragen ervoor zorgen dat ze zich onderscheidt op het sociale platform. „Het heeft me op de kaart gezet en het levert me, toch wel onbedoeld, ook klanten op die achter mijn visie, normen en waarden staan. Door mijn posts weten ze wie ze in huis halen. Ik heb daarom nooit mezelf hoeven verkopen of hoeven adverteren.”  Streng werkt al zo’n 25 jaar in de gehandicaptenzorg, waarvan nu zeven jaar bij een kennisorganisatie voor zorg en ondersteuning. „Door mijn proces met Lisse te delen, kreeg ik er nieuwe contacten bij en wisten oude contacten me weer te vinden. Voor mijn gevoel heb ik een stem in de gehandicaptenzorg gekregen, en heeft mijn stem in de gehandicaptensector een extra laag gekregen. Heel waardevol.” Al die openhartigheid op LinkedIn wekt ook verbazing bij gebruikers van het platform. Taalkundige Eke Krijnen beschreef dat eerder in NRC. „Een nieuwe berichtformule lijkt trending op LinkedIn: persoonlijke lijdensweg met optimistische eindnoot. Elke keer als het algoritme mij weer zo’n verhaal voorschotelt, breek ik mijn hoofd over de vraag: waarom dit delen en vooral: waarom op LinkedIn? Gezien het aantal likes lijkt de berichtformule ‘persoonlijk leed met opsteker’ een goede methode om aandacht te genereren.” Dit soort bijdragen openen vaak „een gesprek op de werkvloer”, zegt LinkedIn-redactiechef Jansen. „Toen de nieuwe abortuswet in Amerika werd aangenomen, ging een verhaal van iemand viral die deelde dat ze ooit  een abortus had ondergaan, en wat voor invloed dat op haar werk had. Of die keer dat een man schreef dat hij onbeperkt rouwverlof mocht opnemen omdat zijn vrouw was overleden. Daar hebben wij het aan onze lunchtafel ook over gehad, want: hoe ga je eigenlijk met rouw op de werkvloer om?” Hoogleraar Van de Wijngaert ziet de meerwaarde van persoonlijke bijdragen, maar kan zich ook voorstellen dat mensen iets delen wat ze misschien beter niet hadden kunnen doen. Ook (toekomstige) werkgevers kijken immers op LinkedIn. Het is overigens niet zozeer het persoonlijke element dat problemen kan opleveren, vindt ze. „Controversiële posts, politieke of religieuze posts, directe reclame of persoonlijke details die je normaal ook niet met collega’s zou delen, worden waarschijnlijk veel minder gewaardeerd. Zolang het persoonlijke een relatie heeft met werk, lijkt het me allemaal niet zo problematisch.” Voor wie ook aan de slag wil met wat persoonlijkere posts, heeft Jansen tips: „Mensen houden van een frisse boodschap die raakt, met een les erin. Vaak met een taboelaagje, maar die wel aanleiding geeft tot een gesprek. Probeer journalistiek te blijven, objectief, met als voornaamste doel om te informeren. Houd het to the point, voeg eventueel een foto toe en onthoud: less is more. Maar er zijn niet echt harde regels voor, hoor. Een goed verhaal is gewoon een goed verhaal.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/11/ook-je-zwangerschap-deel-je-nu-op-linkedin-a4138730
2022-08-12||In Thailand deelt de minister van Gezondheid wietplantjes uit, levendige handel ontstaat|| In een zijstraat van Khaosan Road, in het toeristische uitgaanscentrum van Bangkok, staat het Duitse echtpaar Sebastian en Ralph (ze willen niet met hun achternaam in de krant) bij het uitklaptafeltje van de veertigjarige Mickey Sakrapee. De voormalige tuinman heeft zelfgebakken wietcakejes en joints in de verkoop. Als een politieauto langsrijdt, blijft Sakrapee kalm staan. „Geen zorgen, ze laten ons met rust”, zegt hij tegen Sebastian, die net een jointje in zijn hand heeft. Ongemakkelijk kijkt de Duitser achterom. „Het mag toch wel, hè?” zegt hij vertwijfeld tegen zijn partner en wacht voor de zekerheid met zijn aankoop tot de agenten uit beeld zijn verdwenen. In Thailand is sinds 9 juni teelt en verkoop van marihuanaproducten grotendeels legaal. Om de economie en het toerisme weer op gang brengen, stimuleert de Thaise overheid haar burgers om zelf wiet te telen en verkopen. Er is een app met tips. Er zijn beurzen. En zo’n vierduizend gevangen die vastzaten vanwege marihuanagebruik of -handel zijn vrijgelaten. Ruim baan voor de wiet.  Dat liet Sakrapee zich geen twee keer zeggen. „Ik verkocht stekjes voor tuinplanten. Maar daar is niet zo'n grote markt voor.” Met zijn nieuwe inkomstenbron verdient Sakrapee tussen de 270  en 400 euro per week.  Wiet roken mag nu, als je mensen maar geen rook in het gezicht blaast Duangchote Suwanjaras Thaise politiechef Sakrapee is niet de enige die in de markt is gesprongen. Verderop in de straat verkoopt houtsnijder Min (46)  spacebrownies en donuts. Achter hem heeft Dophin (58 jaar), evenals Min geeft hij één naam, op de zitting van zijn brommer wietsnoepjes uitgestald. Om zijn nek hangt een geplastificeerde kaart met een QR-code waarop klanten via hun telefoon kunnen betalen.   De legalisering kwam niet uit de lucht vallen. Sinds 2018 zijn hennepproducten met cannabidiol (CBD),  gebruikt tegen  slapeloosheid,  angst- en pijnklachten, in Thailand toegestaan. En nu is er ook groen licht voor producten met tetrahydrocannabinol (THC), het stofje dat voor een high zorgt. Producten mogen maximaal 0,2 procent THC bevatten en alleen medicinaal gebruik is toegestaan, aldus het Thaise Ministerie van Gezondheid. Als je voor je plezier wiet gebruikt, riskeer je nog steeds straffen, waarschuwde het ministerie een  dag na legalisering,  in een poging al te enthousiast gebruik in te dammen. Dophin met zijn cannabisproducten in het toeristische centrum van Bangkok.  De wet kent nog enkele losse eindjes. Want hoe gaat de overheid controleren of iemand een joint opsteekt voor zijn genot of vanwege gezondheidsklachten? „Als je mensen maar niet in het gezicht blaast”, zei politiechef Duangchote Suwanjaras tegen het online magazine Cononuts. „Zolang de wet nog onduidelijk is, zullen mijn mensen gebruikers met rust laten.” Op de hoek van de straat, tussen een rij restaurants, hebben  Petch Warakorn (27) en zijn zus Ploy Kanyarat (28) een wietwinkel geopend. De winkel is zorgvuldig uitgelicht, zodat het meer lijkt op een gezondheidskliniek dan een donker hennepcafé. Op de houten balie staan in jampotjes wietsoorten uitgestald.  „De marihuana die we hier verkopen komt uit ons dorp”, vertelt Kanyarat. „In onze gemeenschap, we wonen iets ten noorden van Bangkok, kennen we marihuana als kruidenmedicijn. Het is een goed middel tegen slaapproblemen, reuma en stress. Zodra we hoorden dat wiet met THC legaal zou worden, zijn we gelijk met plannen gekomen om een winkel te beginnen.” Een klant opent een van de jampotjes en ruikt aan de wiet. „Kan ik het zo in het eten doen?” vraagt hij. Kanyarat drukt hem op het hart om te beginnen met een kleine hoeveelheid. „Ik ben niet zo'n voorstander van bakken met marihuana”, vertelt ze. „Mensen gebruiken al snel te veel.” De eigenaresse is niet te spreken over de wildgroei aan wietvoedsel. „Er wordt helemaal niet gecontroleerd. Wie weet wat erin zit.”    Niet alleen op straat, maar ook online is  een wildwestsituatie ontstaan qua wietverkoop, zo stelt een lesbisch koppel dat anoniem wil blijven. De studentes, twintigers in hippe kleding, met neusringen, tatoeages en gekleurd haar, verkopen via Instagram snoepjes en baksels, zoals croissants en wafels met marihuana.  Via bezorgdienst Grab leveren ze hun waar aan de klant. De initiatiefneemster is opgegroeid in Los Angeles. Ze gebruikt en teelt al sinds haar tienerjaren. „Wij weten precies wat het THC-gehalte in onze producten is”, beweert ze. „Ik neem mijn verantwoordelijkheid. Ik vraag elke klant om een foto van zichzelf te maken, zodat ik zeker weet dat ze meerderjarig zijn. Dat moet in de VS ook.”  Hoewel ze haar studie Communicatie en Design wil afmaken, ziet ze ook een toekomst in de wietsector. „Maar ik reken niet op de overheid. Het is onzeker hoe de wet zich zal ontwikkelen. Er komt vast een vergunningensysteem. Ik hou er rekening mee, dat we op een gegeven moment weer ondergronds moeten gaan.” Hoewel leden van de oppositie hun ongenoegen over de cannabiswet laten blijken, gaat het ministerie van Gezondheid vooralsnog in volle vaart vooruit. Zo staat overheidswebsite Plook Ganga (wiet telen) vol met tips. De thuisteler mag voor eigen gebruik zes plantjes in huis hebben. Voor commerciële doeleinden mag je meer planten telen. Hoewel nog niet duidelijk is wie zich wel en wie zich niet moet registreren, namen de meeste Thai geen risico. Gelijk de eerste dag crashte de website. Meer dan  600.000 geïnteresseerden hadden zich aangemeld.  Een van hen was ‘Donut’, voluit Nattapont Saetung. De 22-jarige ondernemer teelt in het huis van zijn moeder in een woonwijk in Bangkok twaalf plantjes. In een apart kamertje naast de wasruimte heeft hij lampen opgehangen. Met het gespannen zeil hoopt hij de juiste temperatuur te creëren. Als hij er niet is, geeft zijn moeder de planten water. „Maar ze is er niet zo blij mee”, vertelt Donut, als zijn oma de woonkamer heeft verlaten. Onder de portretten van zijn Chinese voorouders staat een boeddhistisch altaar.  Een medicinale  kruidenbeurs in Bangkok. Donut heeft een geschiedenis van depressies. „Rond mijn achttiende kreeg ik medicijnen. Xanax en Tramadol. Ik blowde ook en teelde mijn eigen planten. Maar ik was er niet zo goed in. Oogsten mislukten. Ik raakte in de schulden en toen ik doordraaide, gaven mijn ouders me aan voor drugsgebruik. Ik moest in de cel afkicken.”  Nu wietteelt  legaal is, probeert Donut zijn leven weer op orde te krijgen. „Ik heb  ervaring met hennepteelt. Ik denk dat ik nu wel weet hoe ik met winst kan oogsten.” Met de legalisatie is zijn strafblad vervallen en hoeft hij zich niet meer laten testen op drugsgebruik. „Ik hoef nu geen pillen meer te nemen. Ik kan mijn stemmingen met marihuana goed in de hand houden.”  Drijvende kracht achter de legalisatie is minister van Gezondheid Anutin Charnvirakul. Analisten stellen dat zijn partij Bhumjai Thai, deel van de regeringscoalitie, met de legalisering wind uit de zeilen wil nemen van de oppositie en zo hoopt de kans op herverkiezing te vergroten. Een dag na de legalisering toog Anutin naar het noordoosten van Thailand om aan rijstboeren eigenhandig de eerste hennepstekjes uit te delen. De komende zes maanden wil de regering door heel Thailand een miljoen stekjes uitdelen. Ik hoef nu geen pillen meer te nemen. Ik kan mijn stemmingen met marihuana goed in de hand houden Nattapont ‘Donut’ Saetung wietondernemer Tegen Reuters zei minister Anutin, dat hij verwacht dat de legale Thaise hennepmarkt binnen drie jaar 3 miljard dollar zal opbrengen.  Zakenman Ittisug Hanjichan (49 jaar) heeft grootse plannen. Sinds 2020 heeft hij enkele wietplantages opgezet en is hij een lijn met CBD-producten gestart. Op zijn erf in Sri Racha, een district net buiten Bangkok, staat een kas met een paar duizend planten. Daarnaast heeft hij een levercontract met veertig boeren uit de omgeving.  In het kantoor naast zijn kas staan op een tafel hennepproducten uitgestald. De olie, thee, bier en huidproducten zijn voorzien van een professionele verpakking. Hanjichan, gekleed in pantalon en een wit poloshirt met groene wietbladen, het logo van zijn bedrijf, vertelt gedreven hoe hij dertig jaar geleden van Noordoost-Thailand naar Bangkok verhuisde om het te maken als muzikant. Dat lukte. Hij was jarenlang gitarist van Thaise zanger Kittikhun Chiansong, beroemd vanwege zijn covers van Amerikaanse countryliedjes. Om zijn inkomen aan te vullen verhuurde hij cd's van videospellen. „In de avonden speelde ik in bars. Maar financieel bleef het krap.” Straathandelaren  met  joints en andere wietproducten. Toen de overheid de eerste stappen richting legalisatie van cannabis zette, greep Hanjichan zijn kans. Zijn zoon wees hem op een driejarige mastersopleiding cannabisteelt op de Maejo Universiteit van Chiang Mai. „Ik heb de eerste twee jaar  afgerond.” Alle vergunningen heeft hij op orde, zo stelt hij. Inclusief een exportvergunning naar bedrijven in de Amerikaanse staat Californië. Zodra hij ook THC-teeltvergunningen heeft, wil hij zijn productielijn uitbreiden.  Later op de avond in Bangkok is het druk in de wietwinkel van broer Petch en zus Ploy. Indonesiër August (32) wil de wiet weleens proberen. Hij is op vakantie met zijn oom en tante, zijn nicht en haar man. „Indonesië overweegt ook legalisatie voor medisch gebruik”, vertelt zijn oom en voegt zich bij de rest van de familie om zich te laten voorlichten. Ze durven het aan. August rekent af en verlaat de winkel met een zakje marihuana.  De legalisatie zorgt niet alleen in Thailand voor verwarring. Zo arresteerde de Indonesische politie eind juni een Braziliaan op vliegveld van Bali met negen gram wiet in zijn bezit. De man  dacht dat marihuana in Indonesië ook legaal was. In Singapore kan zo’n vergissing fataal zijn. Wietbezit of consumptie kan leiden tot tien jaar gevangenisstraf. Als je wordt gepakt voor drugshandel, ook in marihuana, kun je de doodstraf krijgen.||https://www.nrc.nl//nieuws/2022/08/11/in-thailand-deelt-de-minister-van-gezondheid-wietplantjes-uit-a4138732
2022-08-12||Libanees gijzelt bankpersoneel om zijn eigen spaargeld op te eisen|| Een wanhopige Libanese man heeft donderdag urenlang personeel en klanten van een bankfiliaal in Beiroet gegijzeld. Hij wilde de bank niet beroven, maar eiste dat die hem zijn eigen spaargeld zou uitkeren. Na zeven uur onderhandelen ging de bank akkoord om een deel van het spaargeld uit te betalen; de gijzelnemer is door de politie afgevoerd. Zoals miljoenen Libanezen kon de 42-jarige Bassam al-Sheikh Hussein al meer dan twee jaar niet aan zijn spaargeld. Dat is het gevolg van het ineenstorten in 2019 van het financiële kaartspel waarmee de koers van het Libanese pond tegenover de dollar decennia lang kunstmatig hoog was gehouden. Sindsdien is het Libanese pond negentig procent van zijn waarde verloren, en zit het spaargeld van de meeste Libanezen geblokkeerd op de banken, die het slechts mondjesmaat vrijgeven. Al-Sheikh Hussein had 210.000 dollar staan bij de Federal Bank of Lebanon. Volgens zijn broer Atef, die de lokale media te woord stond, was hij donderdagochtend naar de bank gegaan omdat hij dringend vijftigduizend dollar nodig had: zijn vader moest een urgente operatie  ondergaan, en het ziekenhuis wilde cash zien. De bankdirecteur zou hem hebben weggestuurd met een belediging. Al-Sheikh Hussein is daarop teruggekeerd met een jerrycan benzine. Hij dreigde ermee zichzelf en de bank in brand te steken als hij zijn spaargeld niet kreeg. Ook heeft hij drie schoten in de lucht gelost met een machinegeweer dat hij in de bank  zelf had buitgemaakt. Het is niet de eerste keer dat een spaarder in Libanon het recht in eigen hand neemt. Begin dit jaar stapte in de Bekaavallei ook al een man een bank binnen  met een jerrycan benzine om zijn spaargeld op te eisen.  Hij is uitgegroeid tot een nationale held voor veel Libanezen die door de crisis zijn geruïneerd. Mede doordat de gijzeling van donderdag in de drukke wijk Hamra in Beiroet plaatsvond, werd het  onmiddellijk nationaal en internationaal nieuws. Een Libanese vereniging van spaarders, Cri des déposants, riep op om naar de bank te trekken uit solidariteit met de gijzelnemer. Tientallen mensen gaven daaraan gehoor. Zij riepen slogans tegen de banken en tegen Riad Salameh, de directeur van de nationale bank die verantwoordelijk wordt gehouden voor de financiële crisis. De woede daarover is extra groot omdat er aanwijzingen zijn dat rijke Libanezen met de juiste politieke connecties wel hun geld in veiligheid hebben kunnen brengen.  Dina Abou Zour, de advocate van een andere vereniging van spaarders, zei donderdag tegen de Engelstalige krant L’Orient Today dat „wij doorgaans afraden dat mensen het recht in eigen handen nemen.” Maar zij had ook begrip voor de man, „gezien het falen van de juridische instanties” in Libanon. Volgens de Libanese media is de bank akkoord gegaan om dertigduizend dollar van het spaargeld van de gijzelnemer vrij te geven. Gevreesd wordt dat de goede afloop anderen ertoe zal aanzetten om tot soortgelijke acties over te gaan.||https://www.nrc.nl//nieuws/2022/08/11/libanees-gijzelt-bankpersoneel-om-zijn-eigen-spaargeld-op-te-eisen-a4138731
2022-08-12||De stam is in Kenia een  bron van trots en  geweld|| De aan de hooglanden klevende wolken bij het stadje Murang’a,  ten noordoosten van de hoofdstad Nairobi, ontnemen het zicht op de heilige bergen.  In het begin, toen de mensheid de aarde begon te bevolken, riep God mannen van rondtrekkende stammen bij zich op de Mount Kenya, zijn woonplaats. Hij verkoos één van hen, een Kikuyu, om diens gehoorzaamheid en gaf hem al het vruchtbare land beneden, met de ravijnen, de rivieren, de bossen, de wilde dieren en al het andere.  God wees naar een plek vol vijgenbomen, midden in het land, en beval de Kikuyu om zich daar  te vestigen. Hij trof er zijn vrouw, Moombi. „Alle Kikuyu hebben hun oorsprong in dit House of Moombi. De Kikuyu is de gezegende stam van Kenia”, vertelt de gids, Kamau Kibe. ‘De tirannie van de aantallen’, zo noemen analisten in Kenia het bij verkiezingen steeds terugkerende stemgedrag op basis van stamafkomst. Etnische groepen zijn constructies voor politieke mobilisatie geworden en de uitslag valt te voorspellen op basis van hun numerieke sterkte. De tribale achterban van de politicus voert met passie de electorale competitie en daarom doemt bij iedere verkiezing de angst voor geweld op. Maar wat is in het moderniserende Afrika eigenlijk een stam? Kamau heeft voor de rondleiding een muts van schapenwol opgezet. In zijn ene hand rust een ceremoniële stok, in de andere een vliegenmepper. Hij wijst in alle windrichtingen naar heilige bergen van de Kikuyu: Mount Kenya, de Aberdares, het Ngong-gebergte en de Kilimambogo. Ik heb mijn neef Nick Mwaatha en twee andere jonge Kikuyu meegenomen, die driftig aantekeningen maken op hun mobieltjes. „Het is een schande dat wij Kikuyu graag onze cultuur vergeten en die van iemand anders adopteren”, zegt Nick.  Het Huis van Moombi is geen bedevaartsplaats; de meeste Kikuyu zijn er nog nooit geweest. Meer dan de andere 42 stammen van Kenia verruilden de Kikuyu hun tribale gewoontes voor het christendom. Maar enig chauvinisme is ook de Kikuyu niet vreemd en dat komt omdat ze al heel lang de boventoon voeren in de Keniaanse politiek en economie. Die opmars begon al begin vorige eeuw, toen de huidige hoofdstad Nairobi nog een witte enclave was. Alleen de Kikuyu wilden diensten aan de kolonisten verlenen. Ze werden hun strontdragers en ledigden voor hen de toiletemmers, en daaraan ontleenden ze het recht om bij de erven van de bazen te verblijven.  Door hun accommodatie konden Kikuyu-politici na de onafhankelijkheid, in 1963,  soepel in de voetstappen van de vertrekkende kolonisten treden. Kenia’s eerste president, Jomo Kenyatta, gaf voorrang aan zijn  Kikuyu en vestigde een bourgeoisie met vooral leden van zijn eigen groep. Iedere stam eist de goddelijke voorkeur op. De God woonachtig op de Kilimanjaro prefereerde de Masai wegens zijn gehoorzaamheid en liet langs een leren riem uit de hemel honderden stuks vee afdalen, waardoor het herdersvolk eigenaar werd van alle koeien op aarde. „Het is een territoriale verbeelding, al die heilige Kikuyubergen”, foetert een vriend, Lenomboi Lepere van de aan de Masai verbonden Samburu,  als het bezoek aan het huis van Moombi ter sprake komt. „Voor onze rituelen bouwen wij huizen waarvan de ingangen uitkijken op de Ng’iro of Mount Kenya, bergen waarin onze God zijn gedaante toont.” Het Ngong-gebergte deed tot anderhalve eeuw geleden dienst als parlement van de Masai; hun ouderen en profeten kwamen er bijeen om te beraadslagen over droogte en epidemieën, of ze riepen er een oorlog uit.  De Masai hecht wel aan zijn oude tradities en net als menig Keniaan verheerlijkt hij zijn tribale taal, zijn eetgewoontes, muziek en verhalenvertellers. Die stamafkomst bepaalt zijn cultuur en daarmee zijn identiteit. In beginsel is er niets fout aan de stamverbondenheid en de rijke cultuur die daarmee gepaard gaat. Het woord ‘stam’ refereert niet aan primitiviteit maar aan trots, het is geen woord om te verfoeien maar een vaandel om achteraan te lopen.  Veel van de 42 ‘stammen’ in Kenia blijken verzinsels, bedacht door de kolonisten met verdeel-en-heerspolitiek  Hoewel het woord ‘stam’ wijdverbreid en zonder schaamte over Keniaanse tongen gaat, is het een wazig begrip. Veel van de 42 ‘stammen’ in Kenia blijken verzinsels, bedacht door de kolonisten. Terwijl zij de steeds schaarser wordende landbouwgrond inpikten, verdreven ze de Afrikanen naar deze zogeheten ‘stamreservaten’. Als onderdeel van hun verdeel-en-heerspolitiek benadrukten de kolonisten een etnische opdeling van de bevolking en ‘stichtten’ stammen. De ‘Kalenjin’-stam bestond vroeger niet als eenheid, maar omvatte diverse tribale groepen. De Britse kolonialen voegden hen  en samen introduceerden het concept van zuivere en streng afgebakende stamgebieden, hoewel  Afrikanen in werkelijkheid veel gemêleerder leefden. Stammen trouwden onderling en dreven handel met elkaar. Masai gingen bij Kikuyu wonen, Kikuyu bij Kamba en Kalenjin en Luo bij Baluhya.   Maar er bestaan wel degelijk scherpe rivaliteit en verschillen in taal en cultuur tussen de stammen. In Ethiopië noemen ze het etnische nationalisme, in Kenia heet het tribalisme, in de politiek correcte wereld spreken ze over etniciteit.  Wat voor naam je het ook geeft, dit stamnationalisme is een „ongemakkelijke waarheid”, zoals de Keniaanse dichter Sitawa Namwalie schreef in haar gedicht  ‘Language of tribe’. Want het etnisch nationalisme zaait verdeeldheid en vormt een existentiële bedreiging voor vrijwel iedere Afrikaanse natie. In intellectuele kringen geldt het vaak als taboe. Pan-Afrikanisten schuiven in hun stoelen, hoesten in hun vuisten of kijken naar hun mobieltjes wanneer het onderwerp ter sprake komt. Met een zweem van zelfingenomen verontwaardiging zeggen ze dat Kenianen geen probleem met elkaar hebben; het zijn politici die haat veroorzaakten. Dat toonde het verkiezingsgeweld in 2007 en 2008 dat ontaardde in stamconflicten. De Keniaanse media besloten toen niet meer de stamafkomst van rellende jongeren te benoemen, maar over „bepaalde etnische groepen” te schrijven. Maar tribale rivaliteit valt niet te elimineren door er niet over te rapporteren.  Vette rode klei plakt aan onze schoenen als de gids van het Huis van Moombi ons door het dichte bos langs een offerplaats en de huizen voert van de negen Kikuyu-dochters, aan wie de negen Kikuyu-clans elk hun naam ontlenen. Hij prijst de clan van mijn vrouw  om zijn schoonheid. Mijn neef Nick Maatha hangt nog steeds aan zijn lippen. „Het bedroeft me dat ik niet wist waar ik vandaan kom”, zegt hij. „Het bezoek aan deze heilige plaats maakt me trots een Kikuyu te zijn. Daar is toch niets fout aan?” ||https://www.nrc.nl//nieuws/2022/08/11/de-stam-is-in-kenia-een-bron-van-trots-en-geweld-a4138721
2022-08-12||31 gewonden bij botsing in achtbaan Legoland Duitsland||In pretpark Legoland Duitsland in de plaats Günzburg zijn donderdag 31 gewonden gevallen, toen twee treintjes in de achtbaan op elkaar botsten. Eén persoon is zwaargewond overgebracht naar het ziekenhuis. Een politiewoordvoerder meldt aan de Süddeutsche Zeitung dat in totaal tien kinderen, een jongere en twintig volwassenen onder meer kneuzingen en blauwe plekken hebben opgelopen.  Volgens Legoland remde een van de achtbaantreinen van de Feuerdrache, de vuurdraak, donderdagmiddag plotseling hard af in het instapstation van de attractie. De trein daarachter botste vervolgens met flinke vaart tegen de karretjes aan. De maximale snelheid die de treintjes volgens de website van Legoland Duitsland kunnen halen is zo’n 30 kilometer per uur. Onderzoek moet uitwijzen hoe het ongeluk heeft kunnen plaatsvinden. Na het ongeluk zette de politie het gebied rond de attractie af voor reddingswerkzaamheden en onderzoek, terwijl de rest van het park openbleef voor bezoekers die al binnen waren. De toegangspoorten werden wel gesloten.  Afgelopen zaterdag was er ook al een achtbaanongeluk in een Duits pretpark. In Klotten aan de Moezel viel een 57-jarige vrouw uit een achtbaan, waarbij ze dodelijke verwondingen opliep. Het is nog niet duidelijk hoe zij uit de achtbaan kon vallen.||https://www.nrc.nl//nieuws/2022/08/11/31-gewonden-bij-botsing-in-achtbaan-legoland-duitsland-a4138720
2022-08-12||Voor sportklimmen of kanovaren is het multi-EK een kans, terwijl zwemmen en golf afhaakten||Eerst is er roeien, van  de vrouwen twee-zonder  tot  de   mannendubbelvier. Dan begint het sportklimmen en stappen de baanwielrenners (mannen en vrouwen) op voor de teamsprint en de ploegenachtervolging. Tot slot is er de eerste finale voor vrouwen bij het BMX’en, en springen de vrouwen  het water in voor hun triatlon.   Het is een vol schema dat deze vrijdag in het Duitse München wordt afgewerkt. Daar zijn donderdag voor de tweede keer in de geschiedenis  de Europese Kampioenschappen begonnen. De komende anderhalve week worden hier in verschillende sporten de Europese titels verdeeld. Vier vragen over dit ‘multi-EK’. 1 Hoeveel sporten doen er mee? Er zijn negen sporten die zich bij de Europese kampioenschappen hebben aangesloten: atletiek, turnen, beachvolleyball, kanovaren, roeien, sportklimmen, tafeltennis, triatlon en wielrennen. Van die laatste sport kun je zeggen dat het nog onder te verdelen valt in vier aparte sporten, die anders los van elkaar kampioenschappen georganiseerd zouden hebben: BMX, baanwielrennen, mountainbiken en wegwielrennen. Het bundelen van topsport moet leiden tot meer publiek en aandacht   In totaal zullen er meer dan 4.700 sporters uit  vijftig landen in actie komen en  worden er 177 wedstrijden gehouden waarbij medailles te verdienen zijn. Daar zitten geen Russen of Wit-Russen bij, die vanwege de oorlog in Oekraïne niet welkom zijn in Duitsland. Nederland reist met een delegatie van 140 sporters naar Duitsland, en dat is dan nog buiten de roeiers gerekend, die met twaalf boten zullen meedoen. Blikvangers zijn onder meer Femke Bol (400 meter horden), Nienke Brinkman (marathon), Fabio Jakobsen (wegwielrennen) en Jeffrey Hoogland (baanwielrennen). Voor een aantal van de sporten – turnen, baanwielrennen en roeien – volgt later dit jaar nog een WK. Voor regerend olympisch, wereld- en Europees   kampioen baanwielrennen Harry Lavreysen is dat een reden om dit toernooi deels over te slaan.  2 Waarom zijn al deze kampioenschappen gebundeld? Het idee van een gezamenlijk EK is gebaseerd op het concept van de Champions League in het voetbal. De Zwitserse voetbalmarketeer Mark Jörg, die in het verleden voor de Europese voetbalbond UEFA werkte, bedacht samen met de Britse sportmarketeer Paul Bristow dat het bundelen van topsport, net als in het voetbal, tot meer publiek, meer televisie-aandacht en dus meer inkomsten voor de sporten en de deelnemers zou moeten leiden. Ook zou het kosten moeten besparen omdat alle kampioenschappen op een plek gehouden worden.  De twee mannen richtten het European Championships Management (ECM) op en wisten vier jaar geleden zeven Europese sportbonden over te halen zich aan te sluiten. In 2018 was het eerste multi-EK een feit. Wel  in twee steden, want waar de organisatoren het Schotse Glasgow uitkozen als locatie, was het EK atletiek al toegewezen aan Berlijn in Duitsland. Geen probleem, dachten ze bij ECM: dan doen we het gewoon op twee plekken.   ECM wil in de nabije toekomst elke vier jaar een gezamenlijk EK  organiseren. Hoeveel sporten daar aan meedoen staat niet vast; hoewel de sporten die meededen aan de eerste editie zich allemaal committeerden aan dit tweede toernooi, zijn er twee – zwemmen en golf – toch afgehaakt. En nu al is duidelijk dat atletiek er over vier jaar niet bij is.  Een BMX’er traint in het Olympiapark in München voor het EK.  Foto Matthias Hangst/Getty Images 3  Bracht het eerste multi-EK dan niet wat de sportbonden ervan verwachtten? Na de vorige editie in Glasgow en Berlijn waren de reacties overwegend positief. Nederlandse sportbonden spraken van meer aandacht van de pers, al merkten ze bij het zwemmen en atletiek ook dat de macht van de televisie ertoe leidde dat sommige onderdelen op ongelukkige tijdstippen werden ingepland. Het evenement was desondanks „voor herhaling vatbaar”, vatte Thorwald Veneberg, algemeen directeur van de wielrenbond KNWU, het sentiment samen. Dit jaar lijkt er opnieuw meer aandacht te zijn voor de negen aangesloten sporten. De Europese koepelorganisatie voor publieke televisiezenders, de EBU, heeft aangekondigd dat de publieke zenders in zeker veertig Europese landen meer dan 3.500 uur live sport zullen uitzenden op televisie – 500 uur meer dan vier jaar geleden. Ook de Nederlandse NOS zendt de EK uit. De relatief kleine sporten die meedoen aan de EK zien vooral de voordelen in van het gezamenlijke evenement. „Het biedt onze organisaties en atleten een kans om te wennen aan grote evenementen”, zegt directeur Robin Baks van de Nederlandse Klim- en Bergsport Vereniging (NKBV). Het sportklimmen is dit jaar voor het eerst onderdeel van de EK, net als het  kanovaren. „Kleinere sporten kunnen in het kielzog van grotere sporten  laagdrempelig een evenement organiseren dat aandacht krijgt van zowel publiek als media”, zegt directeur Arno van Gerven van het Watersportverbond.  Bij de Nederlandse Triathlonbond zijn ze kritischer: „We denken niet direct dat we door Glasgow 2018 meer media-aandacht hebben gekregen”, zegt een woordvoerder. Toch is de sport wel weer van de partij in Duitsland.   De twee sporten die zijn afgehaakt voor dit EK hebben daarvoor hun eigen redenen: voor de golfsport viel het toernooi niet in te passen in de speelkalender.  De Europese zwembond LEN had een ander motief: ze  vond  het aanbod van de ECM om mee te doen aan de EK financieel niet gunstig genoeg. De LEN  organiseert nu gelijktijdig met het multi-EK in München haar eigen kampioenschap in  Rome.  Sabina van Essen  (r)  in actie tijdens het onderdeel lead (of voorklimmen) van het sportklimmen. Foto Robin van Lonkhuijsen / ANP 
 4 Hoe verhouden de EK zich tot de Europese Spelen, dat andere nieuwe gecombineerde sportevenement? Drie jaar voor het eerste multi-EK van 2018 vond de  eerste  editie  van de Europese Spelen (ES) plaats, een evenement met twintig aangesloten sporten, bijna zesduizend deelnemers en 253 medaille-evenementen. Bakoe 2015 werd opgevolgd door Minsk 2019 en de derde editie is gepland voor 2023 in Krakau.  De Europese Spelen zijn een initiatief van het Europese Olympisch Comité (EOC). Net als de EK heeft dit evenement een cyclus van vier jaar, en dat is niet de enige overeenkomst. Zes van de sporten die op de EK te bewonderen zijn, zijn ook aangesloten bij de ES.  Er zijn wel degelijk verschillen tussen de evenementen, benadrukt voorzitter Anneke van Zanen van het NOC-NSF. In die rol is zij  lid van het coördinatiecommissie van de Europese Spelen. Het belangrijkste onderscheid is dat de ES hét toernooi wil zijn waar Europese sporters zich kunnen kwalificeren voor de Olympische Spelen. Bij de EK kunnen atleten Europees kampioen worden. „Europa was het enige continent dat het nog niet op deze manier deed”, zegt Van Zanen.  Maar elke Europese sportfederatie benadert de evenementen  anders.   Voor veel sporten is een kampioenschap de belangrijkste bron van inkomsten, en daarom organiseren ze het liefst zelf een EK. Er zijn ook  sporten, zoals judo,  die hun Europese titels juist wel uitdelen tijdens de ES. En bij het kanovaren zijn de ES dan weer geen  kwalificatietoernooi voor de Olympische Spelen. Dat is het WK.  „Het zijn jonge evenementen die zich langzaam aan het ontwikkelen zijn”, zegt Van Zanen over de onduidelijke rolverdeling tussen alle sporttoernooien. „Elke sport is nog aan het zoeken wat het beste en het mooiste evenement is om aan mee te doen.” Bijten doen de sportevenementen elkaar niet, vindt Van Zanen, en voor een overdaad aan toernooien is ze  nog niet bang. „Het is net als met festivals. Vroeger had je er een paar, nu heeft elk dorp er een. En toch trekken ze allemaal genoeg mensen. Datzelfde geldt voor grote sportevenementen. Het zal de tijdgeest zijn.” Maar dat de twee evenementen naast elkaar bestaan is het bewijs van een bestuurlijke concurrentiestrijd tussen Europese sportbonden en het Europese Olympisch Comité. Beiden hopen zich in de toekomst te ontwikkelen tot hét continentale sporttoernooi waar Europese sporters en fans naar uitkijken.   ||https://www.nrc.nl//nieuws/2022/08/11/voor-sportklimmen-of-kanovaren-is-het-multi-ek-een-kans-maar-niet-alle-sporten-doen-graag-mee-2-a4138710
2022-08-12||Nederlandse vrouwen winnen verrassend goud op 4&#215;200 m vrije slag op EK||Een gouden start voor het Nederlandse team bij het EK zwemmen in Rome. Op de eerste dag van het toernooi veroverden de vrouwen donderdag de eerste plaats op de 4×200 meter vrije slag. Het is de eerste keer dat Nederland deze titel wint. Met een tijd van 7.54,07 minuut bleven de vrouwen de zwemsters van Groot-Brittannië met bijna zeven tienden van een seconde voor. Het brons ging naar Hongarije. Het Nederlandse team wisselde voor de finale Lotte Hosper voor vrijeslagspecialist Marrit Steenbergen (22). De rest van het team bestond uit Imani de Jong (20), Silke Holkenborg (20) en Janna van Kooten (17). Tijdens de race ging het vooral tussen de vrouwen uit Groot-Brittannië en Nederland. In de laatste 200 meter streden Steenbergen en de Britse Freya Anderson om de koppositie, waarbij Steenbergen overtuigend als eerste aantikte. De vrouwen zwommen donderdagochtend de tweede tijd in de series. Met 8.01,15 waren De Jong, Van Kooten, Hosper en Holkenborg slechts een tiende langzamer dan de vrouwen van het Hongaarse team.  Eerder op de avond plaatste Arno Kamminga zich voor de finale van de 100 meter schoolslag. Hij zwom ruim een seconde langzamer dan zijn grote concurrent, de Italiaan Nicolò Martinenghi. De finale is vrijdag om 18.18 uur. Thomas Jansen slaagde er bij de 400 meter wisselslag niet in om het podium  halen; hij werd zesde. Marrit Steenbergen wist zich voor de finale van de 4×200 meter individueel nog te plaatsen voor de finale van het koningsnummer, de 100 meter vrije slag.||https://www.nrc.nl//nieuws/2022/08/11/nederlandse-vrouwen-pakken-verrassend-goud-op-4x200-m-vrije-slag-op-ek-a4138708
2022-08-12||Rabo-topman: afschrijving op boerenleningen heel slecht idee||Het is een slecht idee om Rabobank  te dwingen af te schrijven op leningen van melkveebedrijven als bijdrage aan de oplossing van de stikstofcrisis. Dat zei topman Wiebe Draijer donderdag tijdens de presentatie van de halfjaarcijfers.  Draijer reageert hiermee op een lopend onderzoek van het kabinet naar de vraag op welke manier de grote spelers in de boerensector verplicht kunnen worden tot een financiële bijdrage. Dat onderzoek is een gevolg van een door de Kamer aangenomen motie waarin het kabinet werd opgeroepen „te onderzoeken hoe banken en leveranciers en afnemers met langlopende contracten zijn te verplichten tot een bail-in die een substantieel aandeel in de transitiekosten draagt”. Rabobank is met een marktaandeel van 80 procent de belangrijkste financier van de agrarische sector. Het kabinet kondigde eerder ook al aan dat de bank deze zomer nog een formele opdracht krijgt om bij te dragen aan de transitie.  Volgens Draijer is een door de overheid afgedwongen bail-in, oftewel een afschrijving op leningen, slecht voor het vertrouwen in de bankensector. „Als je van hogerhand ingrijpt in de regels rond hypothecaire zekerheden, word je op de financiële markten als overheid niet meer betrouwbaar geacht. Dat kan jarenlang gevolgen hebben voor de banken in het land.” De kwijtschelding van leningen zou volgens Draijer ook nog eens het doel missen: de verduurzaming van de sector. „De bedrijven die willen stoppen, hebben vaak de laatste jaren al niet meer geïnvesteerd, waardoor ze weinig leningen hebben lopen. Die help je dus niet met kwijtschelding.” Boeren die wel  willen doorgaan en  investeren in verduurzaming, zijn volgens Draijer vooral gebaat bij een faire vergoeding. De Rabobank draagt daar naar eigen zeggen al aan bij, door „substantiële” rentekortingen te geven aan boeren die verduurzamen of biodivers werken. „Maar hun investeringen renderen pas echt als ze ook een goede prijs krijgen voor hun producten. Dat betekent dat consumenten een hogere prijs zullen moeten betalen.” Draijer benadrukte in een gesprek met NRC dat zijn bank al „honderden miljoenen” bijdraagt aan de duurzame transformatie van de boerensector. „We geven prikkels om te verduurzamen. Dat gaat allemaal gepaard met een verlaagd financieel rendement voor de Rabobank. Maar wel met maatschappelijk rendement. Dit werkt vooral lokaal en op individuele basis, waardoor het een lange lijst van dingen is die we doen. Die zijn moeilijk te vangen in een oneliner of in één bedrag.” Financieel topman Bas Brouwers bestreed in het gesprek met NRC bovendien het beeld dat de bank jarenlang „heel veel geld heeft verdiend”  aan de melkveesector. De sector maakt volgens hem maar een klein deel, zo’n 2,5 procent,  uit van de totale leningenportefeuille van de bank. En op die leningen zijn nooit „enorme overwinsten”  geboekt en het ging daarbij ook niet „om grote absolute bedragen”. De Rabobank heeft vanwege de onzekerheid voor de melkveesector in Nederland alle uitstaande leningen, ruim 10 miljard euro, bestempeld als risicovol. De bank heeft om eventuele verliezen op te vangen daarom 76 miljoen euro in de stroppenpot gestopt. Als de stikstofplannen van het kabinet verder zijn uitgewerkt, wordt per individuele boer bekeken wat de consequenties zijn voor de uitstaande leningen. Voor boeren die nu om een nieuwe lening vragen, zijn er al wel gevolgen. Volgens Draijer is het onwaarschijnlijk dat een melkveebedrijf in de buurt van een natuurgebied nu nog nieuwe financiering krijgt, omdat onzeker is of in de toekomst op die plek nog wel melkvee gehouden mag worden. „Ik zou dat eigenlijk boerenverstand willen noemen.” Hij benadrukte dat andere boeren nog wel kunnen aankloppen bij de Rabobank. Draijer presenteerde donderdag zijn laatste halfjaarcijfers. Op 1 oktober zwaait hij af. Hij zei niet gevraagd te zijn langer aan te blijven om de stikstofcrisis te begeleiden. „Ik heb altijd gezegd dat een topman maar twee termijnen moet blijven, en kennelijk heb ik dat zo overtuigend gezegd dat ik niet gevraagd ben voor langer.” Rabobank boekte over het eerste halfjaar een winst van 1,57 miljard euro. Dat is een kwart minder dan een jaar eerder, maar Draijer sprak toch over een „solide” resultaat.  Naast de toevoegingen aan de stroppenpot vanwege de stikstofcrisis, moest de bank ook meer geld opzijzetten om eventuele verliezen op te vangen op leningen vanwege de oorlog in Oekraïne. Rabobank trekt zich momenteel terug uit Rusland, waar ze vooral actief was met leasen van machines in de landbouwsector. De kosten van de Rabobank liepen daarnaast op, omdat de bank meer geld kwijt was aan haar functie als financiële poortwachter. Er werken nu 5.561 medewerkers aan het screenen van transacties. Dat zijn er ruim een kwart meer dan aan het eind van 2021.  De hogere kosten komen volgens Draijer onder meer door het uitvoeren van de sanctiewetgeving. „Er zijn rond de oorlog in Oekraïne flink meer gesanctioneerde personen bijgekomen. En onder de sanctiewetgeving moet je álle transacties tegenhouden. Dat is precies werk met bovendien een extreme straf als het misgaat.” Op overtredingen van de sanctiewet staan hoge boetes en zelfs uitsluiting van het internationale financiële systeem. Rond de sancties zijn daarom de meest ervaren krachten nodig, aldus Draijer. Vanwege de krappe arbeidsmarkt zijn die al schaars, en die krachten zijn ook al nodig voor de inhaalslag die Rabobank moet maken van toezichthouder DNB bij het checken van bestaande klantdossiers op witwaspraktijken – zoals eerder ook ING en ABN Amro opgedragen kregen.  Net als de twee concurrenten kan Rabobank nog een boete krijgen voor gebrekkig toezicht op witwassen, maar daarover is nog niet meer duidelijk geworden, schreef de bank donderdag. NRC schreef eerder al dat sinds de aankondiging van het DNB-onderzoek de achterstanden van de bank in de witwascontrole verder zijn opgelopen. Rabobank zegt nu „vanwege de drukte door de sancties, nieuwe regels en de krappe arbeidsmarkt” om een ruimere deadline te hebben gevraagd voor de inhaalslag van oude dossiers. „We hebben redelijke termijn gevraagd van de toezichthouder. We wachten nog op respons.”||https://www.nrc.nl//nieuws/2022/08/11/rabo-topman-afschrijving-op-boerenleningen-heel-slecht-idee-a4138709
2022-08-12||Explosies bij Wit-Russisch militair vliegveld, Wit-Rusland spreekt van &#8216;technisch ongeluk&#8217;||De ontploffingen die woensdag- op donderdagnacht klonken op een Wit-Russische militaire basis in de buurt van de Oekraïense grens zijn het gevolg van een „technisch ongeluk”. Dat stelt het Wit-Russische ministerie van Defensie volgens persbureau Reuters. Na middernacht waren ten minste acht explosies hoorbaar bij een door Rusland gebruikt militair vliegveld dat op dertig kilometer van de Oekraïense grens ligt verwijderd, in de plaats Zjabrovka. Volgens Reuters komen de kraters die de ontploffingen achterlieten sterk overeen met die op het militaire vliegveld op de Krim, van eerder deze week. Dat bewijst mogelijk dat dezelfde langeafstandswapens zijn ingezet die in staat zijn Russisch luchtafweer te omzeilen. Net als bij de aanval op de Krim eist Oekraïne niets op. Presidentieel adviseur Mychajlo Podoljak sprak op Twitter van Russische „karma”. Podoljak: „Rusland moet de epidemie van technische ongelukken op luchtmachtbases op de Krim en in Wit-Rusland beschouwen als een waarschuwing: vergeet Oekraïne, doe het uniform uit en vertrek. Niet in de bezette Krim noch in bezet Wit-Rusland zullen jullie veiligheid ervaren. Overal zal karma jullie vinden.” Wit-Rusland is een bondgenoot van Rusland. De luchtmachtbasis in Zjabrovka staat sinds vorige maand volledig onder Russische jurisdictie. Het is niet bekend hoe groot de schade is.||https://www.nrc.nl//nieuws/2022/08/11/explosies-bij-wit-russisch-militair-vliegveld-wit-rusland-spreekt-van-technisch-ongeluk-a4138706
2022-08-12||‘Inhaalslag’ na corona: meer bedrijven stoppen ermee||Die verwachte stroom faillissementen, die komt maar niet. Maar zoveel bedrijfsopheffingen als in de eerste zes maanden van dit jaar zijn er in vijftien jaar niet geweest. Het zijn er 76.000, blijkt uit cijfers van het CBS: het hoogste aantal sinds de start van de meetmethode in 2007. Is daar dan eindelijk het postcorona-effect? „Dat denk ik wel, ja”, zegt Marjolijn Jaarsma, econoom van het CBS, die benadrukt dat het CBS niet vraagt naar de reden waarom ondernemers stoppen. „Er is een periode geweest van ondersterfte bij bedrijven, in 2020 en 2021. Nu zien we een inhaalslag. Bedrijven die tijdens de pandemie met steun overeind zijn gehouden, hebben toch gedacht: we redden het niet.”  Dat het aantal faillissementen nog steeds historisch laag is, kan volgens Jaarsma komen doordat ondernemers hebben geluisterd naar oproepen van de Kamer van Koophandel en werkgeversorganisatie VNO-NCW. Zij hamerden erop dat ondernemers niet zomaar coronasteun moesten aanvragen bij de overheid, maar eerst goed naar de eigen financiële cijfers moesten kijken. „Het lijkt erop dat ondernemers dat ter harte hebben genomen en niet ten koste van alles zijn doorgegaan.” Bij een ‘gewone’ bedrijfsopheffing beslist een ondernemer zelf de stekker eruit te trekken, bijvoorbeeld vanwege een te hoge schuldenlast.  Het zijn vooral zzp’ers die met hun onderneming zijn gestopt. Opvallend is dat niet, zegt Jaarsma. „Die trend zien we al jaren. Ook bedrijfsoprichtingen zijn grotendeels zzp’ers. De meeste bedrijven zijn  eenpitters. En de dynamiek is er hoog.” Dat geldt ook voor het type bedrijf met de meeste opheffingen: webshops. Die staan ook bij de oprichtingen altijd in de top 10. „Je begint iets makkelijker een webshop dan een aluminiumfabriek”, zegt Jaarsma. Toch is hier waarschijnlijk sprake van een corona-effect: het aantal opheffingen van webshops was met 6.785 een stuk groter dan in dezelfde periode vorig jaar (4.420). Vooral webshops in kleding en huishoudelijke artikelen hebben er de brui aan gegeven.  „De afgelopen twee jaar, toen we niet konden winkelen, zijn veel mensen thuis een webshop begonnen”, zegt Rob Witjes, hoofd  arbeidsmarktinformatie- en advies van het UWV. „Dat was toen big business. Nu worden er een stuk minder pakketjes verstuurd, zag je deze week ook aan de tegenvallende resultaten van PostNL.” Heeft de krapte op de arbeidsmarkt iets te maken met het toegenomen aantal zzp’ers dat ermee stopt? Uit eerdere cijfers van het CBS dit jaar bleek al dat flexibele arbeidskrachten iets meer zekerheid hebben gekregen: zij hebben  meer uitzicht op een vast contract. Het kan inderdaad dat werkgevers guller zijn met contracten, als gevolg van de krapte, zegt Jaarsma. Maar Witjes zet zijn vraagtekens bij die verklaring. „Het kán”, zegt hij, „maar we zien vaak het omgekeerde: dat zzp’ers in goede tijden juist veel kunnen verdienen.” Mogelijk willen bedrijven korte metten maken met het aantal mensen dat ze extern inhuren, oppert Witjes. „Meestal is dat een voorbode van economisch mindere tijden”, vertelt hij – maar hij ziet geen signalen dat dit nu aan de hand is. Het kan ook, zegt hij, dat mensen zich overenthousiast als zelfstandige hebben aangemeld bij de KVK maar de praktijk toch ingewikkeld was. En mogelijk spelen ontwikkelingen op de bezorgersmarkt een rol: verschillende rechters hebben geoordeeld dat fietskoeriers voor bezorgdienst Deliveroo als werknemer behandeld moeten worden in plaats van als zelfstandige. PostNL maakte begin deze maand bekend alle postbezorgers een vast contract aan te bieden.  Het aantal bedrijfsoprichtingen was in de eerste zes maanden van dit jaar vergelijkbaar met het aantal vorig jaar: 118.000. Netto komen er dus nog altijd meer bedrijven bij dan dat eraf gaan.  Afgezet tegen het totaal aantal bedrijven gaat het om 3,6 procent die in de eerste helft van het jaar de stekker eruit heeft getrokken. Vorig jaar was dat 2,7 procent en het jaar ervoor ook 3,6 procent. Het hoogste percentage was in 2012, na de financiële crisis: toen sloot 5,3 procent van alle bedrijven zijn deuren. Jaarsma: „Dat zet de cijfers in perspectief. Ze zijn niet op alle fronten historisch.”||https://www.nrc.nl//nieuws/2022/08/11/inhaalslag-na-corona-meer-bedrijven-stoppen-ermee-a4138705
2022-08-12||Column | Poetin dacht dat de lessen uit Afghanistan niet voor hem golden||Het waren beelden om nooit te vergeten. De Amerikaanse transportvliegtuigen tot de nok toe gevuld met vluchtelingen. De mensenmassa buiten de poorten van het vliegveld in Kabul. De vertwijfeling in de ogen van de achterblijvers die hun lot verbonden hadden aan de buitenlanders en nu de terugkeer van de hardvochtige Taliban vreesden.  Met een chaotische en beschamende evacuatie werd in de dagen na de val van Kabul op 15 augustus 2021 het grootste geopolitieke echec van het Westen in de 21ste eeuw tot dan toe bezegeld. In 2001 waren de Taliban uit Kabul verjaagd. In de twee decennia die volgden probeerde een coalitie onder aanvoering van de Verenigde Staten het arme en uitgestrekte land te moderniseren. De kosten waren immens. De opbrengst was mager.  Na twintig jaar kondigde supermacht VS, moe gestreden, de aftocht aan, om op weg naar de uitgang nog even vernederd te worden door de vijand van weleer.  In het kielzog van de Amerikanen vertrok ook de rest van de internationale coalitie  -– zonder Amerikaanse steun ging het niet. Beelden om nooit meer te vergeten, maar vergeten gaat snel. Binnen een paar weken werd Afghanistan van de agenda geveegd door aanzwellend oorlogsrumoer in Europa. In de winter werden de beelden uit Kabul overschreven door getuigenissen van dood en verderf uit Oekraïne. Het is alsof de wereld maar één drama tegelijk aan kan. Er komt niet veel nieuws uit Afghanistan, maar wat komt  is bijna allemaal slecht. Het enige goede nieuws was deze zomer de Amerikaanse drone-aanval waarbij  Al-Qaidaleider Ayman al-Zawahiri om het leven kwam, het brein achter de aanslagen in september 2001. Maar eigenlijk was ook dat slecht nieuws omdat Zawahiri zich midden in Kabul klaarblijkelijk veilig waande.   Na een jaar Taliban ligt de economie in duigen en neemt de voedselschaarste toe. En de mensenrechten? De Taliban beloofden de rechten van vrouwen te respecteren. In werkelijkheid werd de vooruitgang die in twintig jaar was geboekt in adembenemend tempo teniet gedaan, aldus de VN. Vrouwen  worden buitengesloten van publieke activiteiten. Er gelden weer kledingvoorschriften. Meisjes mogen na hun twaalfde niet meer naar school. Het ministerie voor vrouwenzaken werd gesloten, evenals de opvang voor vrouwen die slachtoffer zijn geworden van seksueel geweld. „Voor vrouwen in Afghanistan is het death in slowmotion”, zei een Afghaanse journaliste tegen Amnesty . Terwijl het land afglijdt is het  dilemma dat zich vorig jaar opdrong voor het Westen  niet opgelost: hoe kun je de bevolking steunen en  voorkomen dat  die steun bij de Taliban belandt? Ook al wordt het nieuwe bewind niet erkend, het Westen geeft wel humanitaire hulp. Eigenlijk zou je de economie moeten steunen. De VS hebben miljarden van de Afghaanse staat bevroren. Gesprekken over dat geld vlotten niet.  In het Westen leidde de afgang tot kortstondig zelfonderzoek.   Zo realiseerden Europeanen zich dat Europa niet   zelfstandig in staat is een vliegveld te ontzetten en eigen onderdanen te evacueren, alle praatjes over  ‘geopolitiek Europa’ ten spijt.   De westerse alliantie moest bovendien onder ogen zien dat de inzet van geweld op korte termijn weliswaar winstgevend kan zijn – de Taliban werden in eerste instantie verslagen – maar dat een bezetter het altijd moeilijk krijgt als hij duurzaam zijn wil probeert op te leggen.  Het was natuurlijk niet de eerste keer dat die les werd geleerd. De val van Kaboel  werd vorige zomer vaak vergeleken met de Amerikaanse aftocht uit Saigon, met evacuatie-vluchten per helikopter  vanaf het dak van de Amerikaanse ambassade. Ook in Vietnam zijn de VS, ondanks de inzet van immense militaire middelen, niet in hun missie geslaagd.   Terwijl het Westen bezig was lessen te trekken uit het debacle, dacht Vladimir Poetin klaarblijkelijk dat die lessen in elk geval niet voor hem golden. In het najaar trok Rusland een grote militaire macht samen aan de grens met Oekraïne als voorbereiding op een inval.  Poetin had toen aan de tv-beelden uit Afghanistan kunnen zien dat hij het niet moest doen. Het is immers een van de grote vraagtekens van Poetins oorlog: hoe wil Rusland gebied inlijven nadat Moskou er  eerst hele steden in puin heeft gelegd? Je moet er niet aan denken hoeveel repressie daar straks voor nodig zal zijn  – en de vraag is of het ooit zal lukken. Helaas zijn grootmachten hardleers. En het is te hopen dat Xi zich twee keer bedenkt voordat hij Taiwan inpalmt. Meer afleveringen 
				Michel Kerres
			 
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/11/wat-hebben-poetin-en-xi-geleerd-van-de-aftocht-uit-afghanistan-a4138704
2022-08-12||Man, verpleegkundige geweest, leeft nu op straat. Plannen zijn er wel, maar de woningnood zit in de weg||Wanneer Fred in het najaar van 2021 bij de winteropvang in Den Haag naar binnen loopt, realiseert hij zich dat zijn 40-jarige loopbaan als verpleegkundige precies in dat gebouw is begonnen: de plek waar hij als twintiger zijn eerste stage liep. Dat hij daar nu weer binnenloopt, niet als verpleegkundige, maar als een dakloze man vindt hij „walgelijk en verschrikkelijk”. Zijn partner is vijf jaar daarvoor onverwachts in de slaap overleden. Fred (72, omwille van zijn privacy wordt zijn achternaam niet vermeld) is er kapot van. Hij moet er niet aan denken dat hij ooit nog een ander persoon in zijn leven toelaat. Toch ontmoet hij na twee jaar een nieuwe partner, die zich al snel over zijn administratie ontfermt. Daar denkt Fred niet zo veel bij, zijn overleden partner deed dat immers ook. Op een dag staat de deurwaarder op de stoep. „Mag ik uw sleutels?” Fred moet onmiddellijk zijn huis uit, hij zou een maandenlange huurachterstand hebben opgebouwd. Zelf zegt hij dat hij „nooit een brief” heeft gezien. Niet gek, zijn post wordt al tijden door zijn nieuwe partner geopend. Die zou hebben geprofiteerd van Freds financiën.  Met zijn kat komt hij op straat te staan. Hij besluit zijn familie – twee broers en een zus – niet in te lichten. In plaats daarvan meldt hij zich bij het daklozenloket van de gemeente Den Haag, maar dat stelt dat hij niet in aanmerking komt voor opvang omdat hij ‘een netwerk’ heeft: zijn familieleden. „Maar die hebben geen ruimte”, zegt hij. Hij wil gewoon een plek om te overnachten. Is dat nou zo veel gevraagd? Fred is volgens de gemeente niet dakloos. Toch slaapt hij maandenlang op een bankje in de buitenlucht. Zijn kat verblijft sindsdien in het dierenpension. Wanneer hij voor de tweede keer onwel wordt – hij heeft een bypass in zijn bovenbeen en is suikerpatiënt – komt hij erachter dat zijn familie hem als vermist heeft opgegeven. „Vermist? Ik zit hier toch?”, grapt hij bij het weerzien met zijn broer.  32.000 Nederlanders zijn nu naar schatting dakloos, volgens de laatste cijfers van het Centraal Bureau voor de Statistiek (CBS). In 2018 was dit nog 39.000.  Is hier dus sprake van een afname in de dakloosheidscijfers?  Geen sprake van, zeggen onder meer Valente en het Straat Consulaat, organisaties die de belangen behartigen van dak- en thuisloze mensen. Het CBS hanteert volgens hen een verkeerde definitie van dakloosheid. Zo worden dakloze minderjarigen en 65-plussers niet meegeteld. Dat geldt evenzeer voor vrouwen in de vrouwenopvang, ongedocumenteerden en Europese arbeidsmigranten. Deskundigen stellen dan ook dat in Nederland veel verborgen daklozen rondlopen,  de gemiddelde schatting komt uit op 100.000. Fred is één van hen – hij valt immers buiten de definitie van het CBS.  Het CBS erkent dat „er heel veel mensen zijn die je zou kunnen zien als dakloos, maar die dat in onze definitie niet zijn”. Het bureau telt alleen 18- tot 65-jarigen die in de open lucht slapen, in de maatschappelijke opvang verblijven en mensen die op niet-structurele basis bij vrienden en familie op de bank slapen. Al zou het CBS onderzoek willen doen naar die verborgen groep, er is simpelweg geen budget voor. Door bezuinigingen van de kabinetten Rutte II en III  zijn veel statistiekonderzoeken „helaas stopgezet”.  Het clichébeeld van een dakloos persoon ziet er zo uit: een oude man met een vieze baard die laveloos op een parkbankje ligt met een blikje bier. Dit moest  van politiek en de ‘samenleving’ uit het straatbeeld, vertelt Jan de Vries, expert op het gebied van het recht op huisvesting, waardoor de Nederlandse daklozenaanpak vanaf 2006 „puur en alleen” werd gericht op daklozen met verslavingen en psychiatrische stoornissen. Wie buiten sliep moest naar binnen – voor de veiligheid. Zo ontstond het „goed opgebouwde en zeer professionele” zorg- en opvangsysteem, aldus De Vries.  Maar het tweede aspect van deze aanpak, duurzame huisvestingsoplossingen realiseren,  heeft „heel erg gefaald”. De urgentie voor structurele huisvesting verdween omdat het stereotype dakloze voor een groot deel al uit het straatbeeld was verdwenen, zegt hij. De Vries stelt dat het probleem niet is verdwenen en vindt dat het „hoog tijd” is voor oplossen en voorkomen.  Om te beginnen zouden Nederlandse beleidsmakers volgens hem er goed aan doen om de definitie van Feantsa, de Europese koepelorganisatie van nationale opvangfederaties, te omarmen. Deze maakt duidelijk wanneer er géén sprake is van dak- of thuisloosheid. Iemand moet een ‘adequate woning of ruimte’ hebben waarover hij en zijn familie het ‘exclusieve bezit uitoefenen’ en ‘de mogelijkheid hebben voor privacy en het aangaan van sociale relaties’. Is dat niet het geval, dan is er sprake van dakloosheid, aldus Feantsa. De Europese Commissie heeft deze definitie grotendeels omarmd en vraagt lidstaten hetzelfde te doen bij het definiëren en tellen van dakloosheid. Wat opvalt aan de Europese omschrijving is dat dakloosheid als een huisvestingsprobleem wordt benaderd. In Nederland wordt het als zorgprobleem gezien, zegt ook stadsgeograaf Cody Hochstenbach van de Universiteit van Amsterdam. Zo is het ministerie van Volksgezondheid verantwoordelijk voor het regelen van maatschappelijke opvang. De Wet maatschappelijke ondersteuning, die  opvang door gemeenten regelt, stelt ‘zelfredzaamheid’ centraal. Hoe voller de opvang, hoe strenger gekeken wordt naar zelfredzaamheid van een dakloos persoon. „Oneerbiedig zeggen we dan dat je helemaal krankjorum moet zijn” om in aanmerking te komen voor gemeentelijke opvang en begeleiding, zegt De Vries. „Maar de opvang is in feite niet bedoeld voor die gevallen.”  Dakloosheid is de extreemste schending van het recht op huisvesting, stelt de VN-rapporteur  Dakloosheid is de meest extreme schending van het recht op huisvesting, stelt de VN-rapporteur voor het recht op huisvesting in zijn rapporten. Nederland kampt met een wooncrisis – tegelijk heeft minister Hugo de Jonge (Volkshuisvesting, CDA) uitgesproken dat het zijn doel is om het recht op huisvesting te verwezenlijken. „Als de minister het recht op behoorlijke huisvesting wil verwezenlijken, dan moet je de meest extreme schending van dat recht als eerste aanpakken, dat is de prioriteit”, adviseert huisvestingsdeskundige De Vries. „Het bestrijden en voorkomen van dakloosheid moet onderdeel worden van het woonbeleid.”  Toen Fred weer op de radar van zijn familieleden verscheen, nam een van zijn broers hem mee naar het daklozenloket. Daar hoorden ze voor het eerst van het bestaan van een dagopvang, waar Fred dan ook naartoe ging. In de nacht werden hij en zijn lotgenoten weer buitengezet. Fred zocht het bankje op waar hij de eerste maanden van zijn dakloosheid ook al zat.  Mede door „hartstochtelijk pleiten” van het Straat Consulaat stemde de Haagse gemeenteraad vorig najaar in met de komst van een winteropvang, vertelt directeur Marlies Filbri. De winteropvang stelt geen voorwaarden, onderzoekt niet of een dakloze voldoende zelfredzaam is. Fred kon daar dus terecht. Toen de winteropvang bij het aanbreken van de lente de deuren sloot, kreeg hij het aanbod om naar de 24-uursopvang van het Leger des Heils te gaan. „Ik wilde daar niet heen, omdat ik dan weer aan alle mensen moest wennen. Daar had ik geen zin in”, zegt Fred. Maar hij bedacht zich: „Ik kan wel nee zeggen, maar dan sta ik weer buiten.” In Finland geloven ze dat de eerste steunmaatregel voor daklozen het verstrekken van een huis is Het is prettig voor hem dat hij zo lang als nodig in de opvang kan blijven, maar dat is het dan ook. Het is geenszins een thuis. „Veel dingen mogen niet”, zegt hij. „Geen gasten, geen alcohol of sigaretten op de kamer.” Fred, die sinds kort met een rollator loopt vanwege een evenwichtsstoornis, verzucht: „Een eigen huis, als dat zou kunnen…”  „Doorstromen naar een eigen woning bestaat hier nauwelijks”, zegt Jeroen Melchior. Als veldwerker bij het Straat Consulaat voert hij  gesprekken met dak- en thuislozen. Volgens hem zitten mensen soms wel jaren in de 24-uursopvang, de belangrijkste oorzaak is het gebrek aan beschikbare woningen. „Een jarenlang verblijf in de opvang doet niemand goed”, reageert Filbri. Wat haar betreft wordt eerst ingezet op een woning, het oplossen van andere problemen volgt daarna. „In Finland werkt het.”  Daar geldt het housing first-principe bij het aanpakken van dakloosheid. Beleidsmakers geloven dat de eerste steunmaatregel voor dakloze mensen het verstrekken van een huis is. Het is het enige Europese land waar het dakloosheidscijfer de afgelopen jaren is gedaald, stelt Hochstenbach.    In juni presenteerden staatssecretaris Maarten van Ooijen (Volksgezondheid, ChristenUnie) en minister De Jonge een soortgelijke aanpak. Een stijlbreuk, aldus de ministeries. De Jonge kwam een maand daarvoor met het plan om een kwart miljoen sociale huurwoningen te bouwen voor mensen met een laag inkomen, „waaronder aandachtgroepen zoals dak- en thuisloze mensen”.  Hochstenbach zegt dat „veel kanttekeningen” moeten worden geplaatst bij het plan. Zo zou de „netto toevoeging” van sociale huurwoningen flink lager uitvallen door geplande verkoop en sloop van het huidige woningbestand. Onderaan de streep komen er volgens hem niet 250.000 sociale huurwoningen bij, maar 100.000.  Een ander probleem, zegt hij, is dat de bestemming van dit soort woningen veelal „braakliggend grond ergens achteraf” zal zijn. Juist gemarginaliseerde groepen zoals dak- en thuisloze mensen moet je „zoveel mogelijk in volwaardige wijken” plaatsen, vindt Hochstenbach.   Ook Filbri is kritisch over  het plan. „Hoe kan je nieuw beleid maken als je niet weet waar het over gaat?”, vraagt ze zich hardop af.  In België heeft professor Koen Hermans, socioloog aan de Katholieke Universiteit Leuven, een telmethode bedacht die recht doet aan de Europese definitie van dak- en thuisloosheid. Zijn team trekt met gemeenten op en probeert zoveel mogelijk instanties, organisaties en individuen te vinden die contact hebben met mensen die dakloos zijn volgens de definitie van de Europese Commissie. Al die mensen vullen vragenlijsten in en op basis daarvan wordt een overzicht gemaakt. „Die aantallen zijn groter dan ooit was ingeschat”, vertelt  De Vries.  Belgische gemeenten die deze telmethode omarmen krijgen volgens hem „volledig inzicht” in wie de verborgen dakloze mensen zijn, waar ze zitten, of hun situatie te voorkomen was en hoe deze zou moeten worden opgelost. „Cruciale beleidsinformatie.” Met financiering van het Kansfonds begint hij met de Hogeschool Utrecht na de zomer een soortgelijk project in twee Nederlandse gemeenten – welke wil hij nog niet zeggen. Filbri zegt dat de gemeente Den Haag geïnteresseerd is in de nieuwe telmethode. Of een dergelijke telmethode veel oplost voor Fred is de vraag. Hij wacht nog altijd op een eigen woning, al dan niet met een beetje hulp aan huis. Zijn kat uit het pension halen is dan het eerste wat hem te doen staat, al wil hij nog niet denken aan de rekening die hem dan voorgeschoteld wordt.  Woningnood, inflatie, de oorlog in Oekraïne en de nasleep van corona zorgen dat steeds meer mensen op straat belanden. In de serie Dakloos doen correspondenten verslag van een sluimerende crisis.||https://www.nrc.nl//nieuws/2022/08/11/op-een-bankje-slapen-en-toch-niet-dakloos-a4138691
2022-08-12||Verzet tegen feest in Rijswijk vanwege 'de lange arm van het dictatoriaal bewind in Eritrea'|| De Haagse rechtbank moet vrijdag besluiten of een door sympathisanten van het bewind van Eritrea georganiseerd feest in een evenementenhal in Rijswijk zaterdag wel doorgang kan vinden. De gemeente Rijswijk wil de bijeenkomst niet toestaan omdat de aanvraag voor een vergunning door de Stichting Nederlands Eritrees Platform in Uithoorn te laat  is ingediend, aldus een woordvoerder van de gemeente. Ook zou men bang zijn voor verstoring van de openbare orde. Tegen het evenement in Rijswijk wordt bezwaar gemaakt door de stichting Mensenrechten voor Eritreeërs. Deze organisatie van in Nederland wonende Eritreeërs verzet zich tegen het evenement omdat het volgens deze club wordt georganiseerd „door de lange arm van het dictatoriaal bewind in Eritrea”.  Volgens de advocaat van de stichting, Emiel Jurjens, wordt het treffen op posters weliswaar aangekondigd als een ‘cultureel treffen’, maar in werkelijkheid dient de bijeenkomst om te zorgen dat van duizenden in Nederland wonende Eritreeërs „op een illegale wijze belasting kan worden geïnd”. De ambassade van Eritrea beschikt volgens Jurjens over alle persoonsgegevens van Eritreeërs in Nederland. Als ze niet komen opdagen op een evenement van de overheid, kan dit volgens de advocaat ‘strafmaatregelen’ tot gevolg hebben zoals geen hulp bij verzoeken om consulaire bijstand en represailles voor familieleden in Eritrea. De bestuursrechter is door de organiserende stichting om een voorlopige voorziening gevraagd zodat het treffen toch kan plaatsvinden. Het is nog niet duidelijk of de procedure schriftelijk wordt beslecht of dat er vrijdag een zitting komt. „We wachten nog steeds op de stukken”, aldus een woordvoerder van de rechtbank donderdagnamiddag. Volgens de stichting Mensenrechten voor Eritreeërs wordt het evenement in feite georganiseerd door de enige legale politieke partij van Eritrea: de PFDJ (People’s Front for Democracy and Justice). Ze wijzen erop dat op de posters een vooraanstaand lid van deze partij, Awel Seid, is afgebeeld in militair uniform. Advocaat Jurjens zegt te vrezen voor haatzaaien waarin de aanval van Rusland op Oekraïne wordt verdedigd. In een schrijven heeft hij de ambassade van Eritrea gevraagd het evenement af te gelasten. Gerard Scholtes, eigenaar van Event Plaza waar het evenement zal worden gehouden, is kwaad dat de doorgang ervan op de tocht is komen te staan. Het zou hem een schadepost opleveren van zesduizend euro. Scholtes zegt dat er geen reden is te vrezen voor wanordelijkheden omdat hij goede beveiliging heeft geregeld door tien bewakers in te huren. „Negen jaar geleden hebben we ook dit evenement georganiseerd en toen hebben ook jongelui geprobeerd de boel op stelten te zetten”. In 2017 werd  in Veldhoven een vergelijkbaar evenement verstoord. De Haagse politie zegt zich niet te bemoeien met het al dan niet doorgaan van de bijeenkomst.  De advocaat van de stichting die het evenement organiseert en de ambassade van Eritrea zijn niet voor commentaar bereikbaar.||https://www.nrc.nl//nieuws/2022/08/11/vrees-voor-hate-speech-en-represailles-bij-eritrees-feest-a4138690
2022-08-12||Windmolens veroorzaken kwartaalverlies van Siemens|| Het klinkt als een eeuwigheid geleden. De vorige keer dat Siemens verlies leed, was dat het gevolg van zijn samenwerking met telecombedrijf Nokia. Donderdag, ruim twaalf jaar later, moest het concern opnieuw rode cijfers tonen.  Ditmaal zit het probleem niet in de telecommunicatie maar vooral in de energiehoek. Over het derde kwartaal werd een verlies geleden van 1,5 miljard euro. Het derde kwartaal loopt bij Siemens tot en met juni: het Duitse concern heeft een gebroken boekjaar dat eind september wordt afgesloten. Dat de kwartaalcijfers rood zijn, komt niet als een verrassing. Vorige maand meldde Siemens al dat het de boekwaarde van dochter Siemens Energy met 2,7 miljard zou verlagen. Het dochterbedrijf is weliswaar twee jaar geleden afgesplitst, maar is nog wel grotendeels in handen van Siemens.  Bij de afwaardering gaat het om een louter boekhoudkundige operatie. Die afboeking veroorzaakt  weliswaar  kwartaalverlies, maar het gaat niet om extra concrete bedragen die het bedrijf verlaten.  Dat het verlies maar liefst 1,5 miljard euro is, komt wél als een verrassing. Dat heeft te maken met twee extra afschrijvingen die deze donderdag pas bekend werden. Niet alleen wordt er nog extra op de energieactiviteiten afgeboekt, ook de waarde van Siemens’ bezittingen in Rusland verdwijnt uit de boeken.  In maart maakte het concern als een van de laatste bedrijven bekend te vertrekken, nadat Rusland een maand eerder Oekraïne was  binnengevallen. Deze stap kost Siemens 400 miljoen euro. Het vertrek doet ook  om een andere reden  pijn: al in 1852 werd het bedrijf actief in Rusland, en Carl von Siemens, de broer van oprichter Werner, werd zeven jaar later zelfs Russisch staatsburger. De verliezen bij de energie-activiteiten  hebben alles te maken met de Spaanse dochter Gamesa, die sinds mei volledig in bezit is van Siemens. De windturbinemaker kampt met tegenvallers bij de ontwikkeling van nieuwe molens en ziet de materiaalkosten sterk oplopen. Die hoge kosten treffen niet alleen Gamesa, maar ook diens moeder. Woensdag maakte de Deense windmolenfabrikant Vestas ook al een kwartaalverlies bekend. Siemens, dat actief is in industrie, (digitale) infrastructuur, zorg en transport, boekte een jaar geleden nog een kwartaalwinst van 1,5 miljard euro. Ondanks de genoemde tegenvallers ziet het bedrijf zijn omzet met 4 procent stijgen tot 17,8 miljard. „Onze activiteiten zijn aantrekkelijk en groeien”, zei bestuursvoorzitter Roland Busch. „We hebben de juiste strategie om succesvol te zijn, zelfs in onzekere tijden.”||https://www.nrc.nl//nieuws/2022/08/11/windmolens-veroorzaken-kwartaalverlies-van-siemens-a4138689
2022-08-12||Waarom je moe wordt van diep nadenken||Mentale vermoeidheid is geen illusie: urenlang diep nadenken maakt dat schadelijke stofjes zich ophopen in het belangrijke hersengebied achter het voorhoofd, de prefrontale hersenschors. Die werkt daardoor tijdelijk minder goed, en hierdoor maken mensen na een intensieve werkdag het liefst impulsieve en minder vermoeiende keuzes. Dat ontdekten Franse onderzoekers – hun studie verscheen donderdag in het wetenschappelijke tijdschrift Current Biology. Al meer dan honderd jaar zoeken wetenschappers naar het mechanisme achter de mentale uitputting die mensen ervaren wanneer ze lang en intensief hun hersenen hebben gebruikt. Zelfs professionele schakers gaan fouten maken als het spel een uur of vijf is gevorderd. Maar wat er precies gebeurt in het brein is nog altijd raadselachtig – de hersenen gebruiken bijvoorbeeld nauwelijks meer energie bij diep nadenken dan gebruikelijk. Sommige theorieën gaan ervan uit dat de vermoeidheid alleen maar een sensatie is, een illusie die ervoor zorgt dat mensen iets gaan doen wat meer bevrediging geeft. Wanneer de beloning van een zware mentale taak vergroot wordt, zie je immers in allerlei proeven dat mensen zich weer over die vermoeidheid heen zetten. Maar Franse hersenonderzoekers ontdekten dat het harde denkwerk ervoor zorgt dat er daadwerkelijk iets verandert in de functie van de hersenen: ze zien een schadelijke opstapeling van glutamaat in een deel van de prefrontale hersenschors dat erg actief bij zware cognitieve inspanning. Glutamaat is een belangrijke en veel voorkomende stof in de hersenen. Het is een neurotransmitter, hersencellen stoten die uit om signalen over te brengen aan andere zenuwcellen. Maar als er te veel glutamaat vrijkomt en het niet snel genoeg wordt afgevoerd, is dat schadelijk voor hersencellen. De overmaat aan glutamaat moet eerst worden opgeruimd om ervoor te zorgen dat de hersenen goed kunnen blijven werken. De vermoeidheid na urenlange mentale inspanning is dus een signaal om te stoppen met het zware denkwerk, schrijven de Fransen, om de hersens de kans te geven om alle bijproducten van de verhoogde stofwisseling op te ruimen en klaar te maken voor hergebruik. De Fransen putten de hersens van hun proefpersonen flink uit. Ze gaven een deel van een groep van veertig proefpersonen een dag lang veeleisende cognitieve taken – de andere deelnemers kregen makkelijke versies van dezelfde taken. Het grootste deel van de tijd deden de proefpersonen het denkwerk liggend in een hersenscanner: de hoeveelheid glutamaat en aanverwante stoffen in hun brein werden in beeld gebracht met magnetische resonantie spectroscopie (MRS). In het Parijse lab moesten de deelnemers in de eerste groep ruim zes uur lang onderscheid maken tussen reeksen letters die op een computerscherm verschenen – ze kregen twee keer 10 minuten pauze. Elke 1,6 seconde verscheen een nieuwe letter. Ze moesten bijvoorbeeld klinkers van medeklinkers onderscheiden, maar alleen als die letters een bepaalde kleur hadden. Welke kleur dat was, wisselde 12 keer per 24 rondes; in de groep die de makkelijke versie kreeg wisselde dat maar 1 keer. Of ze moesten aangeven of de nieuw verschenen letter dezelfde was als die van drie stappen terug; bij de deelnemers in de makkelijke groep was dat één stap terug. Hoe cognitief vermoeid de deelnemers waren, haalden de onderzoekers boven tafel met testjes waarin economische keuzes moesten worden gemaakt. Ze moesten dan bijvoorbeeld kiezen tussen een klein geldbedrag direct na afloop krijgen, of 50 euro over een maand. Of kiezen of ze voor 50 euro een zware training op een hometrainer wilden maken na afloop, of een lichtere training tegen een lagere beloning. De deelnemers die de moeilijke taken hadden gedaan, kozen na afloop veel vaker dan de anderen voor een snelle of makkelijke beloning in plaats van een latere maar hogere beloning. Die verhoogde impulsiviteit ging samen op met een lagere activiteit in een hersengebied dat een cruciaal onderdeel is van het netwerk dat nodig is voor cognitieve controle: de linker laterale prefrontale hersenschors. In een ander gebied waar ze ter controle ook naar keken, de visuele hersenschors, zagen ze dat niet. Hetzelfde is in eerdere studies ook gezien bij atleten met een lichte burn-out door overtraining, schrijven de auteurs. Mentale vermoeidheid ondermijnt de cognitieve controle door de opstapeling van glutamaat, concluderen de auteurs. Ook tijdens stressvolle omstandigheden verhogen glutamaatconcentraties tussen hersencellen. Rust en slaap kunnen dat verhelpen, denken ze. Er zijn aanwijzingen dat tijdens het slapen, wanneer allerlei afvalstoffen uit de hersenen worden afgevoerd, ook glutamaatconcentaties weer normaliseren.||https://www.nrc.nl//nieuws/2022/08/11/wie-diep-nadenkt-wordt-moe-van-de-afvalstoffen-die-zich-ophopen-in-de-hersenen-a4138687
2022-08-12||‘Helmen Vol Verhalen’ toont de impact van een vredesmissie in kunstwerken||De tentoonstelling Helmen Vol Verhalen trapte vlak voor de zomer af op beveiligd militair terrein  tussen Arnhem en Het Nationale Park de Hoge Veluwe. In een stalen hangar op Vliegbasis Deelen werden de helikopters één dag verruild voor schilderijen, foto’s, sculpturen, wandkleden en installaties. Aan de hoge buitenmuren van de basis hingen uitvergrote advertenties; militairen met camouflageverf op het gezicht begroetten de medewerkers. Maar de Top Gun-sfeer op de foto’s van defensie was binnen niet aanwezig. In de loods bewogen de deels in uniform gehulde militairen zich ingetogen –  tussen de ietwat luidruchtigere kunstenaars – door de expositie waaraan ze hadden meegewerkt. De tentoonstelling Helmen Vol Verhalen maakt deel uit van een project waarin jonge en ervaren veteranen aan beeldend kunstenaars worden gekoppeld. Na de opening op de vliegbasis verhuisde de tentoonstelling naar het Memory Museum te Nijverdal. Het plan is om met de expositie door alle Nederlandse provincies te reizen. Initiatiefnemer en coördinator is marine-veteraan Amy van Son. „Ik heb het project in het begin maar militaristisch aangepakt”, vertelt ze. „Ik ben uitgegaan van een buddysysteem waarbij je op elkaar moet letten, gelijk aan wat we in het leger kennen. Kunstenaars gingen ‘mee op missie’: in een veilige omgeving vertelden veteranen over hun uitzending, en daar gingen de kunstenaars dan mee aan de slag. Soms zaten ze bij de eerste kennismaking meteen al drie tot vier uur samen.”   Een deelnemer van de tentoonstelling Helmen Vol Verhalen in het Memory Museum in Nijverdal.   Foto Milon Abrahamse De eerste lichting van het project leverde tweeëntwintig sterk uiteenlopende beeldende werken op. De veteranen staan in zwart-wit portretfoto’s samen met de kunstenaars afgebeeld boven aangrijpende verhaalfragmenten die ze deelden, en geven daarmee een indringende en unieke inkijk in de ervaringen van militairen op missies. Met het project wil Van Son de impact van missies op militairen zichtbaar maken op een manier die voor burgers begrijpelijk is. „Srebrenica is 25 jaar geleden, pas nu wordt er erkend wat er gebeurd is. Het zou mooi zijn als we daarvan leren. Ondertussen heeft Nederland veertig jaar bijgedragen aan verschillende VN-vredesmissies. Dat de behoefte leeft om de weerslag daarvan op militairen te laten zien, blijkt al uit de vijfenzeventig aanmeldingen van veteranen die al snel na de open call binnen kwamen.” Van Son vertelt dat ze de oproep zo breed mogelijk heeft uitgezet: „De landmacht, de luchtmacht, de marine, de marechaussee en het thuisfront doen mee aan het project. Ik heb ook naar verschillende functies gekeken. Een kok die in Kamp Holland in een pannetje doperwten staat te roeren en raketten hoort overvliegen, kan net zo geraakt zijn door een uitzending als een infanterist.”  In de begeleidende teksten naast de kunstwerken volgen indringende flarden tekst van de deelnemende militairen elkaar op. Zoals bij het schilderij We lost one van Mieke van Zundert. Een lege stoel staat uitgelicht op het verder sober gekleurde doek; in olieverf legde ze de eerste maaltijd na het verlies van een soldaat vast.  Erik Kuiper, dienstplichtig soldaat Koninklijke Landmacht, verloor tijdens de eerste VN-missie van Nederland in Libanon een kameraad uit eigen post.  Hij schrijft:     „(…)kreeg je zo’n formulier onder je neus. Het moest een keuze zijn. Maar of het nou zo slim was om een stel 19-jarigen daar naartoe te sturen… Dat weet ik niet.” Of bij een vijfluik  van kunstenaar Sjaak Kooij, waarin hij het thema vaderschap laat zien en de impact van geweld op kinderen in een woestijnlandschap. Het beeld van een scherf in een opengesperde hand  is gebaseerd op een herinnering van    Kaweh Madad, adjudant en onderofficier van de Koninklijke Landmacht, aan kinderen in Afghanistan die achteloos speelden met rondslingerende vlinderbommen. Madad diende als tolk  in Afghanistan en schrijft:    „Op mijn twaalfde vluchtte ik met mijn ouders en zusje van Iran naar Nederland. Met deze achtergrond lijkt het misschien gek dat je mee wilt op militaire missie.” Het  is een van de weinige werken waarin de impact van een missie op de lokale bevolking naar voren komt.   Legermaterialen  zoals munitiekisten, helmen, prikkeldraad en een zwaard zijn in verschillende sculptures verwerkt en vallen onder het heldere zaallicht  bij de museumopstelling in Nijverdal meer op. Aan een wand hangen  verschillende vale T-shirts die werden gedragen  tijdens de missies en vaak ook door de militairen zelf werden ontworpen. Op een paar shirts wordt geweld met  bravoure uitgedragen. Zo staat op een van de shirts een teddybeer met een precisiegeweer naast een schedel met een ingeslagen kogel met daarnaast de tekst: „Long distance brain surgery”.  Een ander shirt draagt de ontnuchterende tekst: „Wat doe ik hier eigenlijk?”  Van Son: „Er wordt te makkelijk gedacht: ‘Je hebt ervoor getekend, om mensen dood te schieten.’ Dat is natuurlijk niet zo. En de gedachten van militairen veranderen ook. Over Afghanistan maakten mensen in gedachten een eigen construct dat nu na de terugtrekking weer moet veranderen.”  Ze vervolgt: „Stel je bent theoretisch opgeleid en je wil iets goeds doen voor de wereld, dan ga je misschien bij een ngo zoals Artsen zonder grenzen werken. Als je meer praktisch bent aangelegd, kom je sneller in het leger terecht. Als je eenmaal uitgezonden bent, dan steunen militairen elkaar, niet voor de politiek maar omdat degene met wie je werkt familie wordt.”  Veteranen bij de tentoonstelling Helmen Vol Verhalen.   Foto Milon Abrahamse In de hangar op vliegbasis Deelen vertelde veteraan Edwin de Wolf, leidinggevende bij een Militair Revalidatiecentrum, dat het beroep militair een wezenlijk deel van hem uitmaakt. „Het is niet zomaar een vak. Ook als je het pak uittrekt, blijf je militair en blijft je hart groen.” De Wolf vertelde in het atelier van kunstenaar Anook Cléonne het verhaal over zijn uitzending naar Bosnië, waar hij zijn linkerbeen verloor toen hij op een bermbom stapte. Cléonne: „Ik dacht eerst: de wereld van defensie en de wereld van kunst kunnen niet verder uit elkaar liggen. Maar het gaat juist om dingen zichtbaar maken. Hoe laat je zien wat er met iemand gebeurt nadat de grond onder zijn voeten vandaan is geslagen, en hoe hij daarna verder gaat? Hoe verbeeld je en maak je invoelbaar waar iemand geen woorden voor heeft?  Kunst is daarbij zo’n mooi middel.” De Wolf vertelt dat er met de onthulling van  Cléonnes kunstwerk  De kaart is niet het terrein veel op hem afkwam.  „Je slaapt een paar nachten niet. Maar nee, in het proces ernaartoe kende ik geen schaamte. En uiteindelijk  wist een wildvreemde beelden uit mijn verhaal te halen.”  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/11/helmen-vol-verhalen-toont-de-impact-van-een-vredesmissie-in-kunstwerken-a4138686
2022-08-12||Farmers Defence Force ziet voorlopig af van &#8216;harde acties&#8217; als blijk van &#8216;goede wil&#8217;||Boerenprotestorganisatie Farmers Defence Force (FDF) ziet voorlopig af van „harde acties” om het kabinet „goede wil” te tonen. Dat heeft voorman Mark van den Oever donderdag bekendgemaakt in een videoboodschap. Na het eerste gesprek dat boerenorganisaties vorige week voerden met stikstofbemiddelaar Johan Remkes dreigde Van den Oever nog met „de hardste acties die FDF ooit gevoerd heeft”, maar daar komt hij nu dus op terug. Met het opschorten van „harde acties” — het blijft onduidelijk wat FDF daar precies mee bedoelt — doet FDF volgens zijn voorman een „eerste handreiking” naar het kabinet. Den Oever hoopt de regering hiermee te verleiden tot andere plannen om de stikstofuitstoot te verlagen. Voor de ‘handreiking’ van FDF leken de boerenacties al effect te hebben: de Tweede Kamer, waaronder coalitiepartijen VVD, CDA en ChristenUnie, stelde woensdag veel kritische vragen over de stikstofplannen zoals die in het regeerakkoord staan. FDF en sympathisanten hebben woensdag „goed nieuws” gekregen, stelde Van den Oever. Hij doelde op een die dag uitgekomen rapport van onder meer emeritus hoogleraar mariene ecologie Han Lindeboom, volgens De Telegraaf een pleidooi voor investeringen in nieuwe technologieën om stikstofreductie te verwezenlijken. Als dat gebeurt hoeven boeren de veestapel niet te verkleinen. Van den Oever: „Dat [rapport] is iets waar we met z’n allen goed mee vooruit kunnen.” De zogenoemde „publieksvriendelijke acties” gaan wel door, liet Van den Oever weten. Woensdag maakte FDF bekend te gaan demonstreren bij de start van wielerronde La Vuelta, die volgende week van vrijdag tot en met zondag in Nederland plaatsvindt. De nodige trekkers zullen daar naar verwachting aanwezig zijn, maar het is niet de bedoeling dat die het evenement verstoren.  Eerder op donderdag werd een varkenshouder nog veroordeeld tot een werkstraf omdat de politie hem twee weken geleden op heterdaad betrapte toen hij afval dumpte op de A18 bij Westendorp. Tijdens de zitting gaf hij aan spijt te hebben van de actie en dat hij zich liet meeslepen. De man bracht door het versperren van de A18 medeweggebruikers in gevaar, oordeelde de rechter, die hem ook een boete van 3.600 euro oplegde. Waarschijnlijk worden nog meer boeren veroordeeld voor hun aandeel in de boerenprotesten. Het is niet duidelijk of dat van invloed is geweest op het besluit van Van den Oever. FDF speelt in de boerenprotestacties die delen van het land ontregelden een opmerkelijke rol. De organisatie stelt zelf niets te organiseren, maar spoort boeren wel aan om publiekelijk hun onvrede te tonen. Mogelijk kan FDF op die manier juridische aansprakelijkheid ontlopen.||https://www.nrc.nl//nieuws/2022/08/11/farmers-defence-force-stopt-met-harde-acties-uit-blijk-van-goede-wil-a4138684
2022-08-12||VN-chef roept op tot staakt-het-vuren bij Zaporizja, kerncentrale opnieuw beschoten||António Guterres, de secretaris-generaal van de Verenigde Naties (VN), roept op tot een staakt-het-vuren rondom de in Oekraïne gelegen kerncentrale Zaporizja. Dat zei hij donderdag tijdens een bijeenkomst van de Veiligheidsraad van de VN, melden verschillende internationale persbureaus. „Ik roep de strijdkrachten van de Russische Federatie en Oekraïne op om onmiddellijk alle militaire activiteiten in de nabijheid van de fabriek te staken en zich niet op de faciliteiten of de omgeving ervan te richten”, aldus Guterres.  De secretaris-generaal reageert hiermee op de recente beschietingen rondom de kerncentrale. Volgens de Oekraïense president Volodymyr Zelensky werd de centrale vorige week vrijdag en zaterdag bestookt met Russisch raketvuur. Volgens Guterres zijn de beschietingen een „onacceptabele” situatie, ook zei hij zich ernstig zorgen te maken omdat potentiële schade aan de centrale of andere nucleaire faciliteiten catastrofale gevolgen kan hebben.  Ondanks de oproep van Guterres werd de centrale volgens Energoatom, het Oekraïense staatsbedrijf dat eigenaar is van alle Oekraïense kerncentrales, vandaag wederom gebombardeerd. Er werden „vijf inslagen” geregistreerd, „direct naast de opslag van stralingsbronnen”. Volgens het bedrijf raakte er niemand gewond en is de situatie momenteel onder controle. Lokale Russische functionarissen beschuldigen Oekraïne zelf van de beschietingen.  De kerncentrale in Zaporizja is al sinds het begin van de oorlog in Russische handen. De centrale is de grootste van Europa, tien keer groter dan de centrale bij Tsjernobyl.||https://www.nrc.nl//nieuws/2022/08/11/vn-chef-roept-op-tot-staakt-het-vuren-bij-zaporizja-kerncentrale-opnieuw-beschoten-a4138683
2022-08-12||Voor veel schrijvers heeft wandelen een spiritueel effect: ‘Je wórdt je kijken, je blik’||In de documentaire Descending the Mountain, die laatst op de televisie was te zien, doen een zenboeddhist en een psychiater een experiment met hallucinogene paddenstoelen, bovenop een berg in Zwitserland. De twee zijn op een aandoenlijke manier bevriend, maar hun prioriteiten verschillen nogal. De psychiater leeft voor de ratio, probeert via metingen, grafieken en modellen de werkelijkheid te doorgronden, en voor de zenboeddhist ligt werkelijk begrip juist besloten in het tegendeel. ‘Wetenschappers proberen zo scherp mogelijk te denken, ik probeer juist zo min mogelijk te denken!’ lacht hij.  Wat hem vooral fascineert aan zo’n paddenstoelentrip, is dat de ervaring je blik van binnen naar buiten voert. Je zelfbewustzijn verdampt, en je voelt je als bij toverslag diep verbonden met elke grasspriet die je tegenkomt. Hij pleit voor de legalisatie van de drug, omdat het kan helpen de westerse mens wat socialer te maken. De afgelopen tijd dook ik in de fijne essayreeks ‘Terloops’; kleine boekjes van zo’n 60 tot 80 pagina’s waarin Nederlandse auteurs een wandeling beschrijven, of in ieder geval hun gedachten laten gaan over het thema wandelen. Regelmatig verscheen tijdens het lezen de zenboeddhist uit de documentaire weer in mijn gedachten, want hoewel zijn paddenstoelen vast een abruptere focusverschuiving veroorzaken, lijkt een simpele wandeling op veel van deze schrijvers een vergelijkbaar spiritueel effect te hebben. ‘Je gaat dingen om je heen zien, en jezelf zien als gelijk aan anderen; je bent niet hoger of lager, maar een klein onderdeeltje van het geheel’, schrijft Stine Jensen, die haar wandeltocht op Texel om die reden duidt als ‘het oefenen van de democratische spier’. Marjoleine de Vos: ‘Wie buiten loopt, verwondert zich eerder over het geel van het riet of de zonnevlekken onder een boom, dan over het feit dat het kijkende oog bestaat. Aan zulke dingen denk je dan niet, je wórdt je kijken, je blik.’ Nelleke Noordervliet, klauterend over heuvels in het woeste Ierse landschap: ‘Mijn tobberige ik lost op, ik val samen met wat ik zie.’ Net als de zenboeddhist trekken veel van de schrijvers een strakke scheidslijn tussen denken en ervaren, hoofd en zintuigen – alsof het een het ander uitsluit. Voor Yolanda Entius is het bijna alsof ze er twee levens op nahoudt: in het ene loopt ze in de hitte door de bergen op de Frans-Italiaanse grens, tent op de rug, te zoeken naar een stroompje drinkbaar water, in het andere zit ze ‘als een computer achter [haar] computer’ en voelt ze zich ‘min of meer veroordeeld tot een denkend leven dat ik als een afgeleide van het origineel ervaar’.  Zo lijken bijna alle schrijvers in de reeks er een ambivalente verhouding met hun eigen gedachten op na te houden. ‘Zoals je pap zat wordt als je het dagelijks eet, zo kan ik gruwelen van de eeuwige smaak van mijn eigen denken, van de structuur die mijn waarneming aan de wereld oplegt’, schrijft Bregje Hofstede in Bergje. De reden dat Willem Jan Otten dagelijks een ‘Om’ om de Sloterplas wandelt: het is ‘een wapen in het gevecht om je hersenpan – die nooit niet bezet wordt door de vreemde mogendheid van de nuttige gedachte, van het oordelen, van het hachie-redden en de planeetpaniek, van het vergeten van je doden.’ Waar het schrijversbrein zich concentreert rondom taaie thema’s als vergankelijkheid en rouw biedt het wandelen voor de meeste van deze auteurs een welkom tegenwicht, waarbij het hoofd wat kan worden doorgelucht. De wandelende schrijver wordt zo ‘van zichzelf bevrijd’. Maar voor Maartje Wortel, die in De groef haar rondes met Niña Weijers door het Oosterpark herdenkt, gaat die vlieger niet op. Niet dat ze zich niet van haar gedachten zou willen bevrijden, maar wandelen gaat haar daar gewoon veel te langzaam voor. ‘In bijna alle wandelboeken staat dat wie wandelt beter om zich heen kan of leert kijken. Volgens mij valt dat tegen, omdat je juist door het trage tempo [...] verzonken raakt in gedachten. Ik wel in ieder geval.’  Voor haar biedt het Oosterpark dus geen ontsnapping aan de zwaarte (ze verliest de ene na de andere betekenisvolle relatie), al verraadt haar geestig-nuchtere stijl dat het relativeringsvermogen haar ondanks alles nooit helemaal verlaat. Ontroerend is haar opsomming van definities van ‘houvast’ – alleen al het feit dat ze al haar vrienden heeft gevraagd om hun interpretatie van het woord. Het antwoord van ene Renske: ‘Houvast is voor mij al marcherend door een leven leren begrijpen waar ik bang voor ben. Het is geen tak boven het water waar je je aan vast kunt klampen om te voorkomen dat je valt. Het is een gevoeligheid die vanbinnen groeit en zich ontwikkelt tot vertrouwen.’  Zou dat het zijn, zou het de gemiddelde schrijver misschien wat aan dat basale vertrouwen ontbreken? Zouden schrijvers zo leunen op het denken, op het verwoorden, om zo toch nog het gevoel te hebben ergens grip op te hebben? Is taal het wapen waarmee de schrijver zich teweerstelt tegen de grilligheid en veranderlijkheid en oncontroleerbaarheid van het leven?  Nou, merkt Marijke Schermer terecht op, ook voor een leven in dienst van de literatuur moet je het nodige vertrouwen kunnen opbrengen. In Gods wegen loopt ze een pelgrimsroute langs verschillende kloosters in Brabant. Ze is zelf niet gelovig, maar wel geïnteresseerd in de beweegredenen van de nonnen die ze ontmoet, al kan ze zich moeilijk losmaken van haar overtuiging dat zo’n levensinvulling wel een vlucht moet zijn. Volgens een vriend van haar is het kloosterleven een alternatief voor zelfmoord: ‘voor hem zou het klooster, in plaats van de bevrijding van het fysieke bestaan, de bevrijding van hemzelf betekenen, het afleggen zijn van zijn individualiteit, één worden met iets wat groter is dan jezelf.’ (Hoort u ’m ook weer, de zenboeddhist?) Het lijkt Schermer zo’n beetje het tegenovergestelde van wat een kunstenaar drijft. ‘Kunstenaars, dat zijn egoïsten, die zijn ongezond hevig in zichzelf en hun gevoelens geïnteresseerd’, legt ze een van haar personages in de mond. Personages? zult u denken. Ja. Want zodra een ontmoeting een tekst moet worden, zet Schermer die naar haar hand. De mensen die ze ontmoette, worden zo spiegelfiguren van haarzelf. Weer een bewijs van de ik-gerichtheid van de schrijver? ‘Schrijf ik mensen naar me toe omdat ik mezelf wil begrijpen?’  Hoe tegengesteld het kloosterleven en het schrijversleven in die zin ook lijken – de door zichzelf geobsedeerde schrijver en de zusters die zichzelf wegcijferen als ‘instrument van het hogere’ – een gelijkenis is er ook, en dat is dus dat vertrouwen: ‘de toewijding, de overgave aan iets waar heel veel mensen gemakkelijk zonder kunnen, het vertrouwen in iets wat niet tastbaar is en waarvan het bestaan of het belang betwist kan worden, en het element van radicaliteit dat nodig is om er desondanks je leven aan te wijden.’  Waarom. Waarom zou je een groot deel van je leven inruilen voor een leven op papier? Willem Jan Otten stelt zichzelf in het mooie, doorgecomponeerde De om dezelfde vraag: waarom heeft de mens toch die behoefte de werkelijkheid te verdubbelen? Als motto koos hij een citaat van Max Frisch over een edelman die onderweg naar de guillotine vraagt of hij nog even iets op mag schrijven, wat mag. Het blijkt een notitie voor hemzelf te zijn geweest. Waarom? Waarom maakten mensen in de prehistorie rotsschilderingen? Heeft het met geheugen te maken, het niet willen vergeten? Is het een protest tegen de vergankelijkheid?  Bregje Hofstede bevindt zich in Bergje in de Dolomieten, aan de voet van de Sass Songher, een berg die nogal wat nostalgie bij haar oproept omdat ze er als kind al haar vakanties doorbracht. Voor haar verdrijft het wandelen niet zozeer haar gedachtes, maar de ideeën die ze al lopend opdoet zijn van een andere kwaliteit. ‘Niets van wat ik denk krijgt de kans om te verstijven’, schrijft ze over haar denkproces tijdens het wandelen, ‘wil het bij me blijven, dan moet het meebewegen. Achteraf kan ik de lijn van mijn gedachten volgen aan de hand van het pad dat ik heb afgelegd.’ Zo is er een voortdurende wisselwerking tussen dat wat ze zintuiglijk waarneemt en dat waar haar geest mee op de proppen komt als ze loopt: ‘Alle dingen die ik tegenkom zijn poortjes tussen buiten en binnen, poortjes waarlangs frisse lucht binnenkomt. Manieren om te ademen.’ Al dat gewandel hoeft het denken dus helemaal niet uit te sluiten, het kan ook gewoon als inspiratie dienen.  Marijke Schermer buitte haar omgeving als klein kind al uit als materiaal voor verhalen. ‘Ik keek wel naar de bomen en de planten, de luchten, de gebouwen en het uitzicht maar slechts als brandstof voor de rest van het denken en fantaseren, als decor, als middel om me verder van mijn eigenlijke leven vandaan te slingeren.’ Stine Jensen ziet tegen wil en dank overal om zich heen detectiveverhalen ontstaan. Thomas Rosenboom slaat tijdens zijn ronde door het centrum van Amsterdam aan het projecteren en ziet de eigenschappen die hij in zichzelf verfoeit met afgrijzen weerspiegeld in de passanten op straat. Joyce Roodnats kinderherinneringen komen tot leven wanneer ze de Amsterdamse straten afstruint die ze als kind met haar moeder bewandelde. Wandelen als afleiding, wandelen als ventilatie voor het brein, wandelen als inspiratiebron, wandelen om de connectie met het lichaam te herstellen, wanneer je zo iemand bent die doorgaans ‘alleen maar existeert als een pudding op een bureaustoel’ (aldus Marjoleine de Vos).  De meest ambitieuze titel is die van het boekje van Nelleke Noordervliet. Wat er werkelijk is, heet het, naar een quote van schrijver J.A. Baker in The Peregrine: ‘The hardest thing of all to see is what is really there.’ In eerste instantie klinkt het wat overmoedig als Noordervliet beweert de kunst van het ‘zien wat er werkelijk is’ wel onder de knie te hebben. Tot ze vertelt wat dat voor haar behelst: ‘„Wat er werkelijk is” heeft alles te maken met de verhouding tussen degene die kijkt en dat wat wordt gezien.’ Eigenlijk verwoordt ze daarmee precies wat de Terloops-reeks zo spannend maakt. Want het zijn geen wandelgidsen, het zijn niet de wandelroutes zelf die de boekjes hun sjeu geeft. Zelfs als uitgeverij Van Oorschot ervoor gekozen had alle schrijvers precies dezelfde route te laten afleggen, dan nog had dat twaalf volstrekt verschillende teksten opgeleverd. Want wat de reeks laat zien is de verhouding tussen degene die kijkt en dat wat wordt gezien; in de waarneming spiegelt zich voortdurend de waarnemer. En zo werkt het ook weer als je ze leest, want met een beetje geluk ziet de lezer zich weer in het geschrevene gespiegeld. Het roept de gedachte op: wellicht zijn binnen- en buitenwereld wel helemaal niet zo aan elkaar tegengesteld als steeds wordt beweerd, maar vormen ze elkaars reflectie. Ik kan het dan, sorry, toch niet helpen even te denken: misschien ligt de kracht van goede literatuur, ondanks al dat ik-gerichte gepeins van zo’n wantrouwige, egoïstische, obsessieve schrijver (allemaal niet mijn woorden hoor), uiteindelijk wel helemaal niet zover af van het gevoel van verbondenheid waar de zenboeddhist naar op zoek is.  Tot nu toe verschenen in de Terloops-reeks: Van Oorschot, € 12,50 ||https://www.nrc.nl//nieuws/2022/08/11/de-ene-schrijver-bevrijdt-zich-al-wandelend-van-zijn-gedachten-de-andere-verzinkt-daar-juist-in-a4138682
2022-08-12||Op een cruciaal moment in hun leven besluiten deze twee schrijvers een lange wandeling te maken||Wandelen begint met kaartlezen, met dromen en fantaseren over verre plekken. De Vlaamse romancier Jeroen Theunissen (1977) vond op zijn twintigste in een reiswinkel een kaart van Europa waarop in paars een langeafstandswandeling was geprojecteerd, vanaf de uiterste  zuidwestpunt van Ierland tot de Bosporus. Het is de wandelroute E8. Zo’n twintig jaar later, na een huwelijkscrisis en een mentale breakdown, besluit hij die tocht van ruim 4.000 kilometer te maken. Als een vlucht om tot ‘heling’ en bevrijding te komen. In Ik = cartograaf doet Theunissen verslag van zijn odyssee in een barokke, meeslepende stijl. Voor hem is wandelen veel meer dan de ene voet voor de andere zetten. In de geest van het beroemde Wanderlust (2000) en A Field Guide to Getting Lost (2005)  van de Amerikaanse essayist Rebecca Solnit is wandelen een wezenstoestand, een zoektocht naar zelfinzicht, naar hernieuwde verbondenheid met je eigen ‘ik’.  Voor de Deense schrijfster Dorthe Nors (1970) begon haar reis door Denemarken ook met een landkaart, uit haar vroegste jeugd. Net als Theunissen vouwt ze de kaart uit over haar bureau en vervolgens gaat ze op pad langs de grillige grenslijn aan de westkust van Denemarken, vanaf Skagen langs Jutland tot aan de Nederlandse wadden. Een tocht langs lege stranden met overweldigende vergezichten.  In  Langs de kustlijn  volgt Nors deels per Toyota, haar ‘verkenningswagen’, en deels te voet de kustlijn. Die lijn is ‘altijd al een deel van mij geweest’, schrijft ze. En evenals Theunissen onderneemt ze de tocht op een cruciaal moment in haar leven: ze vlucht weg op zoek naar eenzaamheid: ‘Ik wil niet langer iemand anders zijn dan mezelf.’ Nors neemt een citaat van de Zweedse schrijfster Kerstin Ekman als leidraad. Ekman stelt dat je altijd kunt terugkeren naar de plek van je jeugd. Daar ligt je werkelijke thuis, hoeveel omzwervingen je ook maakt. Gaandeweg haar queeste komt Nors, na enige aarzeling, tot dezelfde overtuiging: ze hervindt zichzelf, haar reis is als thuiskomen in de streek van haar jeugd, Jutland. Je kunt maar één weg volgen, besluit ze, en die ‘leidt van jezelf terug naar waar je vandaan komt en (je) wordt gedreven door het verlangen naar een plek die je nog niet kent’. Dat laatste, het verlangen naar een onbekende plek, is de motor achter Theunissens Ik = cartograaf. Een half jaar lang is hij onderweg, hij ontmoet een keur aan mensen, haalt geschiedenissen op van de landen die hij doorkruist. Zijn wandelroman heeft nog het meeste weg van een coming of age-verhaal maar dan voor een man van in de veertig. Wandelen is verlossing vinden van een getormenteerd gemoed.  Het boek begint op de westelijke rotsen van Ierland waar al miljoenen jaren een ‘botsende klotsende hotsende watermassa’ tegenaan slaat.  ‘Ik was alleen’, schrijft hij in de eerste zin. Waarom hij daar alleen is laat Theunissen de lezer weten via indringende flashbacks over zijn jeugd met een moeder met een bipolaire stoornis, over het gestrande huwelijk en  zijn angsten. Bovendien laat hij thuis twee kleine zonen achter. Is hij wel een goede vader? Nog zo’n kwellende gedachte.  Met die persoonlijke, vaak wanhopige bespiegelingen over hoe  het met zijn ontspoorde leven verder moet onderbreekt Theunissen met regelmaat zijn wandelvertelling door een veranderend Europa. Hij doorkruist Engeland, Nederland, Duitsland Oostenrijk, Slovakije, Polen, Oekraïne, Bulgarije en tot slot Turkije, daar waar in Istanbul een andere zee met andere golven tegen Europa slaat.   De kracht van dit welhaast verpletterende boek is de ritmiek. Avonturen onderweg wisselt hij af met bekentenissen en verwijzingen naar een schat aan literatuur. Hij spiegelt en laaft zich aan grote Europese auteurs als Goethe, Rousseau, Cioran, Magris. Sebald  en Wiesel; Solnit is zijn heldin. Ondertussen wordt de  wandelaar belaagd door herdershonden. Hij  slaapt in verdachte herbergen, drinkt mee in kroegen, wordt bij een Oost-Europees echtpaar uitgenodigd om te overnachten en vooral aan de maaltijd deel te nemen. Dat laatste is ondanks alle gastvrijheid zoveel als horror. Het huis is een spookhuis, het eten en drinken bovenmatig. Ondertussen schenkt hij de lezer een schat aan wetenswaardigheden, bijvoorbeeld over de Wanderlust in romantisch Duitsland, het lot van Joden in Polen in de Tweede Wereldoorlog, de vluchtelingencrisis en klimaatverandering,  zelfs de inval van Rusland in Oekraïne komt aan bod.  De titel van de auteur als cartograaf krijgt uitleg in een passage waarin landkaarten vergeleken worden met de hedendaagse gps. Theunissen reist op de kaart en vreest de gevaren van nieuwe technologieën. Het is geen uitzondering dat reizigers noodlottig stranden omdat de gps foute informatie geeft, een fenomeen dat officieel Death by GPS  heet. Wie blind op nieuwe technologieën vertrouwt, verliest het vermogen tot oriëntatie, een van onze onmisbare eigenschappen. Daarom wil hij als schrijvende cartograaf zijn ‘wandeling in woorden’ gieten in het hoofd van de lezer: ‘Een kaart van woorden maak ik, zo ben ik cartograaf.’  Op bijna elke bladzijde reflecteert Theunissen, evenals Nors, op het waarom van het wandelen, over de oorzaak van die almaar opjagende onrust en de zegeningen van het verdwalen. Het zijn voortdurend twee tegengestelde krachten die deze wandelschrijvers beheersen: op de vlucht gaan en toch het verlangen koesteren  thuis te komen. Een dilemma dat twee bijzondere boeken oplevert, hoe verschillend van stijl ook: poëtisch bespiegelend tegenover hevig bewogen. 

●●●●●

Jeroen Theunissen: Ik = cartograaf.  De Bezige Bij,  428 blz. € 24,99
 

●●●●●
||https://www.nrc.nl//nieuws/2022/08/11/op-een-cruciaal-moment-in-hun-leven-besluiten-deze-twee-schrijvers-een-lange-wandeling-te-maken-a4138681
2022-08-12||Voor wandelen heb je alleen een lijf, ruimte en tijd nodig||Laten we even duidelijk zijn: wandelen is geen sport. Want sport gaat over afzien en discipline. Wandelen is  anders, het is de ene voet voor de andere zetten, en kom je een andere wandelaar tegen, dan heb je het niet over uitslagen en cijfers, maar vertel je langs welke weg je bent gekomen of welk pad een mooier landschap biedt. Wandelen, kortom, gaat over  vertragen.  Dat is, in een notendop, de boodschap die  Frédéric Gros, hoogleraar filosofie en werkzaam aan het Instituut voor Politieke Studies in  Parijs, wil overbrengen. Met zijn Wandelen. Een filosofische gids –  in 2013 uitgegeven onder de titel Marcher, une philosophie en nu in herziene editie verschenen met  acht nieuwe hoofdstukken – richt Gros zich vooral op de existentiële en mystieke aspecten van het wandelen.  De trage benadering van landschappen, zo schrijft hij, is een van de geheimen van wandelen. ‘Wanneer je wandelt, beweegt er niets, het is bijna onmerkbaar zoals de heuvels naderbij komen en het landschap verandert. In de trein of auto zié je een berg op je afkomen.’ Zo wordt volgens hem het heden tastbaar. ‘Als je wandelt is het niet zo dat jij en het heden elkaar naderen, maar eerder dat de wereld in het lichaam doordringt.’ Het is een  opvatting die Gros verder uitwerkt aan de hand van hoofdstukken met titels als ‘stiltes’, ‘eeuwigheden’, ‘eenzaamheid’, ‘traagheid’ en ‘dankbaarheid’. In eerste instantie lijkt dit op een zelfhulpboek over onthaasting. Toch  schuilt er meer in deze filosofie van ‘het tot rust komen’   aangezien hij telkens benadrukt: voor wandelen is geen scholing, techniek of geld nodig. Alleen een lijf, ruimte en tijd. Die simpele boodschap, en het feit dat hij in verschillende hoofdstukken ingaat op de levens van een aantal wandelende, literaire beroemdheden, geeft dit boek een meerwaarde. Zo was een stukje wandelen voor Jean-Jacques Rousseau, Gandhi, Arthur Rimbaud, Hölderlin of Kierkegaard een uitstekende manier om inspiratie op te doen of tot diepe inzichten te komen. Dat gold ook voor twee zeer beroemde wandelende  grootheden: Friedrich Nietzsche en Immanuel Kant. Afgezien van het schrijven en lezen waren er, aldus Gros, maar twee dingen waarmee deze denkers zich bezighielden: wat er op tafel moest komen en de imperatief van de wandeling.  Voor Nietzsche, die een gevoelige maag had en ‘zo weinig at als een kluizenaar’, ging het om lange wandelingen, soms op grote hoogten of via steile trajecten, om zijn onrustige geest tot bedaren te brengen en zo tot nog diepere inzichten te komen over de mensheid. Voor Kant, ook wel ‘de klok van Koningsbergen’ genoemd omdat hij iedere dag om klokslag acht over de drempel van zijn woning stapte, was een wandeling, na uren schrijven en uitgebreid tafelen met een karaf wijn, een opgelegde verplichting: een eentonige herhaling, zonder grandeur, waarbij hij altijd dezelfde route volgde, in de overtuiging dat dit bijdroeg aan een goede gezondheid. ‘Het gerucht wil’, aldus Gros, ‘dat hij maar twee keer in zijn leven tijdens zijn lichaamsbeweging een kortere route heeft genomen: om Émile van Rousseau eerder aan te kunnen schaffen en om na de aankondiging van de Franse revolutie te horen wat er voor nieuws was.’  Nietzsche daarentegen, ‘de eenling, de reiziger’, deed al wandelend met grote passen vooral inspiratie op voor zijn grootste werken. In  een fragment uit een brief  uit 1881 zou de filosoof bekend hebben dat hij tijdens zijn lange wandelingen veel huilde. ‘Geen sentimentele tranen, maar tranen van geluk, zingend en wankelend, gegrepen door een nieuw inzicht.’ Het zijn mooie anekdotes – niet altijd even nieuw of verrassend – die Gros weet te verbinden met de verschillende uitwerkingen van het wandelen op de menselijke geest.  Het meest verrassend is echter zijn bespreking van het fenomeen ‘dromomamie’ of ‘wandelautomatisme’ in het hoofdstukje ‘Wandelende gekken’. Hier schrijft Gros – die  onderzoek deed naar de geschiedenis van de psychiatrie – dat in de negentiende eeuw het maken van een voetreis een tijdlang werd opgevat als een ziekteverschijnsel en gaat hij in op het uitzonderlijk geval van een zekere Albert Dada die tot ‘studieobject’ werd gemaakt. Geboren in 1860 in Frankrijk werd deze keurige jongeman vanaf zijn twaalfde af en toe gegrepen door ‘een plotselinge, niet te controleren drang’ waarna hij in soort trance raakte, alles liet liggen en ging lopen, soms dertig tot zestig kilometer per dag. Deze staat van verdoving kon dagen achtereen aanhouden waarna Dada wakker werd op een onbekende plek. Van zijn wandeltocht kon hij zich dan  niks meer herinneren. Dit bizarre gegeven maakte van Albert een beroemde case study in medisch Europa en pas na zijn dood in 1907 raakte de diagnose ‘dromomanie’ weer in ongebruik. Een heerlijk bizar verhaal,  toch weet Gros er ook nog een eigen draai aan te geven. Want uit de notities van een aantal artsen komt naar voren dat Albert hield van reisverhalen en droomde van mooie steden. ‘Lopen maakt hem gelukkig, brengt hem in direct contact met zijn dromen’, bedenkt Gros. ‘Hij loopt om zijn beelden voor zijn ogen te ontvouwen. De hele weg lang. Net als Rimbaud kan hij uitbazuinen: „Man, wat een schitterende steden heb ik gedroomd”.’  Het is een van de vele poëtische opmerkingen in deze filosofische wandelgids. Net als bij Rimbaud vindt Gros uiteindelijk  in het wandelen iets van vluchten. ‘De grote vreugde iets achter je te laten, zoals altijd als je wandelt.’ Uiteindelijk is het een manier om jezelf en de wereld te vergeten. Daarom citeert Gros ook herhaaldelijk deze  woorden van Rimbaud: Vooruit, op weg! Ik ben een voetganger, meer niet.   

●●●●●
||https://www.nrc.nl//nieuws/2022/08/11/voor-wandelen-heb-je-alleen-een-lijf-ruimte-en-tijd-nodig-a4138680
2022-08-12||Amper regen en hoge temperaturen: hoe Europa uitdroogt|| Bijna heel Europa is uitgedroogd. Deze kaart laat zien hoe droog de grond is waar gewassen wortelen, net onder de toplaag. Het percentage toont de hoeveelheid vocht in die wortelzone ten opzichte van de maxima die over een langere periode gemeten zijn. De droogte in de donkerste gebieden komt circa eens in de vijftig jaar voor. Het gebrek aan water komt niet alleen door een gebrek aan neerslag. Ook door de langdurige hitte op een groot deel van het continent droogde een groot deel van de bodem uit: het aanwezige vocht is verdampt en er is niets bijgekomen.  Op veel plekken is dit jaar heel weinig regen gevallen. Vergeleken met de jaren sinds 2000 scoort 2022 laag. Afgelopen juli en augustus viel weinig regen. Dit jaar staat zelfs op nummer 1 van droogste jaren sinds het KNMI is gaan meten in 1901. Ook twee andere extreme jaren vielen na 2000. Het laatste was 2018. In 2003 verschoof door de droogte een dijk in Wilnis, tussen Utrecht en Amsterdam, waardoor het dorp onder water liep. Volgens het KNMI kan klimaatverandering „leiden tot een behoorlijke afname van zomerneerslag en een toename van verdamping”. Dat maakt de kans op droogte in onze regio groter.  Gebrek aan neerslag is niet het enige probleem. Door verdamping verdwijnt de gevallen neerslag. Zo ontstaat een neerslagtekort: er valt minder regen dan er verdampt. In gebieden met veel wind of hoge temperaturen is dit tekort groter, zoals in Zeeland. In Leeuwarden is het tekort juist kleiner, hoewel er ook daar weinig regen is gevallen.   Het jaar met het grootste neerslagtekort is nog altijd 1976, inmiddels bijna een halve eeuw geleden. Dat was toen uitzonderlijk, maar in voorgaande jaren is dat record vaak genaderd. Ook in 2018 en 2020 was er én weinig neerslag én veel verdamping. Zo’n serie droge jaren versterkt het effect van de droogte. Een deel van de regen die valt komt in het diepere grondwater terecht. Dit water kan in latere jaren gebruikt worden, bijvoorbeeld om op te pompen als drinkwater of om gewassen te beregenen. Als in de winters weinig regen valt, groeit ook deze voorraad niet. Door het gebrek aan neerslag droogt niet alleen de grond op. Ook het waterpeil in de rivieren daalt. Bij Lobith, waar de Rijn vanuit Duitsland Nederland binnenstroomt, stroomt nu heel weinig water.  Alleen regenval in het stroomgebied van de Rijn (vooral West-Duitsland) kan dit tij keren. Voorlopig daalt het peil. Dat is ook te merken in Krimpen aan den IJssel, waar de Rijn bijna bij de Noordzee is. Zout zeewater dringt daar de rivier binnen, omdat er te weinig zoet rivierwater is om dit terug te stuwen. Het zoutgehalte stijgt, wat de opname van drinkwater bemoeilijkt.
 Met medewerking van Tim Tensen. ||https://www.nrc.nl//nieuws/2022/08/11/europa-is-opgedroogd-a4138679
2022-08-12||Opinie | Een kunstacademie heeft een academisch karakter: geef ze ook die titel||Steeds meer kunstenaars halen een diploma.  Meetbare vaardigheden zijn van propedeuse tot eindexamen getoetst, besproken en in orde bevonden. Kunstenaar zijn is dan ook een vak, en volgens velen ook wel meer dan dat. Het is het zwaarste vak dat er is, want waar andere studies opleiden tot een plaats op de arbeidsmarkt biedt een kunstacademie vooral een zoektocht naar het vinden van een eigen artistiek handschrift.  Ranti Tjan is  directeur van de  Koninklijke Academie voor Beeldende Kunst in Den Haag. Die zoektocht is academisch van aard, er wordt onderzoek gedaan, er wordt gemaakt, gelezen, gekeken, gereflecteerd en gediscussieerd. Academisch? Ja. Universitair? Ja, maar niet in Nederland. Anders dan in vele omringende landen maakt de Nederlandse kunstacademie geen deel uit van het wetenschappelijk onderwijs. Daar moet verandering in komen. Kunstacademies verdienen de universitaire status.  In 1999 hebben de Europese landen in Bologna afspraken gemaakt over de inrichting van het hoger onderwijs. Er is een systeem vastgelegd met een bachelor, master en doctoraatstitel. Hiermee zijn universitaire opleidingen in Europa vergelijkbaar en kunnen studenten eenvoudig in andere landen studeren. Ook docenten kunnen meedraaien in een internationale mobiliteitscarroussel. Om dit in 1999 voor elkaar te krijgen zijn in alle Europese landen enorme inspanningen geleverd. Het Nederlands systeem heeft een indeling met hoger beroepsonderwijs en wetenschappelijk onderwijs met de vooropleidingen havo en vwo.  Na drie jaar studeren staat de student met een bachelortitel alweer buiten de poort, met een jaar extra met zelfs een mastertitel op zijn of haar naam. Voor kunstvakstudenten is dat respectievelijk vier en zes jaar.  Er wordt onderzoek gedaan, gelezen, gekeken, gereflecteerd en gedis-cussieerd.  De kunst-academie academisch? Ja. In de overgang tussen het Nederlands systeem en het Europese zijn er vanzelfsprekend oneffenheden ontstaan. Een daarvan zou nu alsnog gecorrigeerd moeten worden, namelijk de positie van het kunstvakonderwijs en dan met name van de kunstacademies. Een opleiding aan een kunstacademie vereist de ambitie om zelfstandig te willen studeren op een abstract niveau, vaardigheden die op het vwo worden voorbereid. In wetenschappelijk onderwijs maakt onderzoek doen deel uit van het curriculum, een eigenschap die veel aankomende kunstenaars van zichzelf hebben. Doordat het lesprogramma doortimmerd is met weinig keuzevrijheid loopt de werkdruk voor studenten op. In een veranderende wereld moet een student bij diverse faculteiten keuzevakken kunnen volgen die passen bij de actuele belangstelling, van genderstudies, duurzaamheidsvraagstukken tot de gevolgen van een post-koloniale samenleving. Het adagium dat alle goede kunst over kunst gaat kan gehanteerd worden in de hoofdvakken; juist in de bijvakken verwerft een student meerwaarde voor zichzelf, de studiegenoten en voor de samenleving.  Door bredere oriëntatie wordt de buitenwereld de kunstacademie binnen getrokken.  De academie biedt een algemene vorming waarbij studenten verschillende perspectieven leren hanteren. Studenten onderzoeken kunst, mens en maatschappij en vanuit deze breedte scherpen ze hun eigen blik. Een samenleving heeft baat bij deze individuele blik. De stem van de kunstenaar, de kleinst mogelijke minderheid met een goed gearticuleerde mening, kan een kleine of grote groep van mensen inspireren, wakker schudden en aandacht vragen om de wereld anders te bezien dan gebruikelijk.  Worden kunstenaars betere kunstenaars met een universitaire titel? Op vele Europese kunstuniversiteiten maakt artistiek onderzoek deel uit van zowel het curriculum van de student als van de taakomschrijving van de docent. Daarmee is de student beter in staat om zich te verwoorden en om na zijn bachelor- een mastertitel te halen, en, weer een stap verder, een promotie-onderzoek te verrichten. Momenteel haalt een enkeling een PhD via de Koninklijke Academie in Den Haag, die dat traject heeft opgezet in nauwe samenwerking met de Universiteit Leiden.  Dan is er nog iets verwarrends. Nederlandse instellingen voor hoger beroepsonderwijs mogen zich in het Engels university of applied sciences noemen. Een aantal Nederlandse kunsthogescholen vertaalt zich als University of the Arts.  Voor docenten blijkt bij een aanstelling als hoofd van een vakgroep echter, pas na sollicitatie, dat op hun visitekaartje geen professorentitel staat, maar ‘slechts’ hoofddocent. Dat is in Duitsland, Frankrijk en Engeland dus anders. Europese professoren ervaren degradatie als ze in Nederland worden benoemd.  Maakt het iets uit als een kunstenaar ook hoogleraar is? Ja, de media weten dat ze hem of haar kunnen bellen voor helder en doorwrocht commentaar over kunst, cultuur en samenleving. Politici laten zich graag adviseren door denktanks met professoren erin, en kunst krijgt zo weer een aantal goed zichtbare pleitbezorgers.  Vanzelfsprekend is het toekennen van de ‘universitaire’ status niet zo maar gebeurd. Er zijn verschillende manieren om het voor elkaar te krijgen. De kunstacademie kan onderdeel worden van een universiteit, meerdere kunstacademies en conservatoria kunnen samen als coalitie een eigenstandige positie verwerven als universiteit, of iedere kunstacademie of Hogeschool voor de Kunsten kan zelfstandig opteren voor een positie als zelfstandige universiteit. Een kleine stelselwijziging is dan nodig. Zoals de Erasmus Universiteit ooit de Nederlandse Economische Hogeschool was, zo kan een Hogeschool voor de Kunsten een Universiteit voor de Kunsten worden. ||https://www.nrc.nl//nieuws/2022/08/11/een-universiteit-voor-de-kunsten-a4138678
2022-08-12||Gedupeerde klanten ABN Amro krijgen dankzij uitspraak Kifid alsnog hogere compensatie||Klanten van ABN Amro die te veel rente hadden betaald over doorlopend krediet verdienen een hogere compensatie dan eerder vastgesteld. Die bindende uitspraak heeft het Klachteninstituut Financiële Dienstverlening (Kifid) donderdag gedaan. ABN Amro zette eerder 340 miljoen euro opzij om gedupeerde klanten tegemoet te komen, maar dat gaat na een succesvol hoger beroep van claimorganisatie Geldbelangen niet voldoende zijn. Net als Rabobank en ING, liet ABN Amro de variabele rente die bij een doorlopend krediet hoort te sterk afwijken van de marktrente. Zo mogen klanten van de bank verwachten dat de variabele rente op hun lening niet hoog blijft als de marktrente fors omlaag gaat. Dat gebeurde wel in 2009, zegt voorzitter Rob Goedhart van Geldbelangen. De Europese Centrale Bank voerde dat jaar een scherpe rentedaling door, maar klanten van ABN, Rabobank en ING merkten daar niets van. Dat gedupeerde klanten hiervoor een tegemoetkoming zouden krijgen stond al langer vast, maar de meningen over hoe die compensatie moest worden berekend liepen uiteen. Centraal in het meningsverschil stond het al dan niet rekening houden met ‘rente-op-rente’. Zowel ABN Amro als ING hanteerde de lijn dat een klant die — bijvoorbeeld — in mei 2010 twintig euro te veel rente betaalde nu twintig euro zou moeten terugkrijgen. „Belachelijk”, vindt Goedhart. Goedhart vindt dat „zelfs een nitwit snapt dat dat meer moet zijn” — en kreeg daarin gelijk van het Kifid. Immers: wie in mei 2010 twintig euro te veel aan rente heeft afgedragen, heeft in juni dat jaar rente betaald over een bedrag dat twintig euro te hoog was. In juli is het te veel betaalde rentebedrag nog verder opgelopen. ABN Amro moet de zogenoemde rente-op-rente nu alsnog gaan doorberekenen in de compensatieregeling, iets wat vooralsnog alleen Rabobank heeft gedaan. Volgens berekeningen van Geldbelangen krijgen gedupeerde klanten dankzij de uitspraak van het Kifid gemiddeld de helft meer compensatie. Dat zou ABN Amro volgens diezelfde berekeningen circa 170 miljoen euro extra kosten. Goedhart zegt dat het om „tienduizenden” klanten gaat; de woordvoerder van ABN Amro was niet direct beschikbaar om dat getal te verifiëren. Een woordvoerder van ABN Amro heeft aan persbureau ANP laten weten eerst de uitspraak te willen bestuderen, alvorens de bank inhoudelijk op het vonnis reageert.||https://www.nrc.nl//nieuws/2022/08/11/gedupeerde-klanten-abn-amro-krijgen-dankzij-uitspraak-kifid-alsnog-hogere-compensatie-a4138676
2022-08-12||Zeker 27 mensen omgekomen bij anti-overheidsprotesten in Sierra Leone||In Sierra Leone zijn bij anti-overheidsdemonstraties woensdag zeker 27 mensen om het leven gekomen. Het gaat om tenminste 21 burgers en 6 politieagenten. Dat melden internationale persbureaus donderdag, op basis van berichtgeving van een mortuarium in de hoofdstad Freetown en de lokale politie. Demonstranten protesteerden tegen de overheid, die in hun ogen onvoldoende doet om de economische problemen in het land te verkleinen.  De slachtoffers vielen voornamelijk in de hoofdstad Freetown, maar ook in de kleinere plaatsen Kamakwie en Makeni kwamen personen om het leven bij demonstraties. De protesten vonden vooral plaats in het noorden en westen van het West-Afrikaanse land, waar een groot deel van de oppositieaanhang woont. De Sierra Leoonse overheid sloot woensdag het internet af en stelde een straatverbod in vanaf 15.00 uur lokale tijd, beide om escalatie zoveel mogelijk te beperken. President Julius Maada Bio sprak op Twitter van een „ongelukkige dag”. De prijzen van brandstof en levensmiddelen stegen in de afgelopen maanden in het Afrikaanse land sterk. Veel arme huishoudens in Sierra Leone kunnen daardoor nog minder kopen. Sierra Leone is een van de armste landen van de wereld; ongeveer de helft van de acht miljoen inwoners leeft onder de armoedegrens. De Verenigde Naties publiceerden vorige maand een rapport waarin zij de „schokkende snelheid in armoede en hongersnood” wereldwijd direct linkt aan de oorlog in Oekraïne. ||https://www.nrc.nl//nieuws/2022/08/11/zeker-negentien-mensen-omgekomen-bij-anti-overheidsprotesten-in-sierra-leone-a4138672
2022-08-12||Watersporters kennen de regels op het water niet. Wie even meevaart met de handhavers ziet hoe een ongeluk kan gebeuren|| „Hij ligt onder de stoel van pappa!”, gilt het jongetje vanaf de rubberen band. Zijn oudere broers en vrienden, in de motorboot waaraan de band hangt, openen zitjes, luikjes. Eén van hen grijpt al naar zijn mobiele telefoon. Op zoek naar de verplichte brandblusser aan boord.  Vermanend spreekt Johan van den Akker, mobiele verkeersleider bij Rijkswaterstaat, ze toe: „Als er brand was geweest, dan waren jullie nu kostbare tijd verloren met zoeken, jongens.” Ze knikken hem ietwat timide toe. Ze hebben dan al een waarschuwing gekregen over de zwemvesten die ze dragen – geen officiële reddingsvesten.  Vaar een paar uur mee met Van den Akker (41) en zijn collega’s op de drukste dag van de drukste vaarweek in Friesland – de Sneekweek – en je ziét hoe een ongeluk op het water zo kan gebeuren. Zij zijn de handhavers van de vaarregels. Het Sneekermeer is een van die plekken waar beroepsvaart en recreatievaart samenkomen, op het meer, de kanalen rondom, in de sluis, en op de route naar een eiland waar iedereen heen wil. Er varen grote binnenschepen met zand en containers – dit is de hoofdvaarroute tussen IJsselmeer en Eems en Noord-Duitsland. Er wordt gezeild. Er krioelen tientallen plezierbootjes, wisselend in grootte en snelheid. Er zijn waterscooters die overal tussendoor schieten. De pont vaart heen en weer, een cruiseschip passeert.    Een zeilschip op motor komt van bakboord (links) aan, en vaart snel voor de Riepel, het felgele dienstschip van Rijkswaterstaat, langs en kruist zo de vaargeul. „Even vertellen dat wij voorrang hebben”, zegt Van den Akker, en loopt de voorsteven op. Want ook op het water gelden regels, veel regels. Uit een terugkerend onderzoek in opdracht van Waterrecreatie Nederland en het Nederlands Bureau voor Toerisme & Congressen, bleek eerder dit jaar dat 73 procent van de watersporters géén vaarbewijs heeft, noch een specifieke watercursus heeft gevolgd. Dat hoeft ook niet voor alle vaartuigen. Maar onderwijl is het wel steeds drukker op het water, met meer soorten watersporters. En vanuit allerlei hoeken klinken zorgen. De KNRM, de reddingsbrigade, kwam deze zomer met een kaart met plekken waar watersporters vaak in de problemen komen, en waarschuwde: „Een boot hebben betekent niet automatisch de kennis hebben over water of de etiquette op het water.” Arno van Gerven van het Watersportverbond, de overkoepelende organisatie van meer dan 400 watersportverenigingen, signaleert hetzelfde. Hij zegt: „Suppen kwam zeven jaar geleden niet in het onderzoek voor, sloepen worden en masse verhuurd. Het is laagdrempelig. Maar die watersporters mengen zich ook op het water. Het wordt leuker als je je bekwaamt. Bij een zeilboot is dat evident, anders kan je niet weg.” Hij vervolgt: „Wat betekenen tekens? Wat doe je bij een sluis? Dat zijn plekken waar mensen gestresst en zenuwachtig zijn, het is prettig als iedereen de mores kent.” Met een fiets mag je niet de A7 op, met een roeiboot wel hier de hoofdvaart Slûs Terherne staat permanent open, maar ook daar is het oppassen laat Van den Akker zien. De sluis is als een trechter, „recreanten liggen te klooien”, zeilboten komen opeens in de luwte en vallen stil. En een binnenvaartschip stopt niet zo makkelijk.  Collega Jaap Nentjes (32) vaart met de rubberboot van Rijkswaterstaat de sluis in. „Daar”, wijst hij, „voer een tanker met methanol tegen de brug aan.” Hij zegt: „Het is hier veertien meter breed, schepen van elf meter varen door de sluis. Dan blijft er heel weinig speling over.” „Mensen onderschatten andere watergebruikers”, zegt Van den Akker. „Met een fiets mag je niet de A7 op, met een roeiboot wel in de hoofdvaart. Maar zo zien ze het niet.”  De mobiele verkeersleiders van Rijkswaterstaat  zorgen voor verkeersbegeleiding op het water, voor het afhandelen van incidenten, en handhaven de wet- en regelgeving. Van den Akker en zijn veertien collega’s doen dat voor alle rijkswateren in het noorden, inclusief de Waddenzee. De laatste calamiteit daar was een dode potvis. Op het Sneekermeer legt de Riepel aan naast de boot van de politie. Alle nautische eenheden van Rijkswaterstaat, politie, provincie, gemeente Súdwest-Fryslân en waterschap werken hier samen: in het waterkanaal op de C2000-portofoon melden ze wie waar op af gaat. Bij grote incidenten – later op de middag een brand op een schip – stuiven als eerste de waterscooters van de politie weg. „Er is veel wildgroei op het water”, zegt ook Nolke Bergstra van de politie. „Mensen doen maar wat.” Eén voordeel, zegt hij: „Op het Prinses Margietkanaal mag je hier maar twaalf kilometer per uur varen, op het Sneekermeer negen.” Maar deze middag is het in de Sneekweek traditie om naar het starteiland te varen, daar te drinken, en weer terug te varen. De blaastesten liggen klaar. Rijkswaterstaat kijkt meer naar snelheid en veiligheid: voldoen de binnenvaartschepen aan alle regelgeving, hoeveel uur heeft de bemanning gevaren, zijn ze gekwalificeerd? Blijven de recreanten binnen de voor hen bestemde vaargeulen, zijn de commerciële sloepen met 30, 40 man erop wel gecertificeerd, heeft de schipper wel een groot vaarbewijs? Onder de vijftien meter hoeft dat niet, maar dan nog moet alles in orde zijn. Ze stoppen een sloepje. „Een kleine controle: vaarbewijs en kenteken graag. U weet dat u niet staand mag varen zonder zwemvest aan.” Ze geven de schipper uitleg: „Heel goed dat u uw dodemanskoord gebruikt [dat ervoor zorgt dat de motor automatisch wordt uitgeschakeld als de schipper van boord valt, red.], maar bij rare golven kunt u zo vallen en verdrinken.”  Ook hij komt weg met een waarschuwing. Van den Akker zegt: „Als je wilt, kun je je hele boekje wel volschrijven. Het belangrijkste is dat hij zich er nu van bewust is.” Op het niet gebruiken van het dodemanskoord had wel onmiddellijk een boete gestaan: 250 euro.||https://www.nrc.nl//nieuws/2022/08/11/op-het-water-gelden-ook-regels-al-kennen-veel-watersporters-die-slecht-a4138677
2022-08-12||De snotterige nies van een spons kan een half uur duren – en levert ook weer voedsel op||Ook sponzen kunnen ‘productief’ niezen, mét slijmproductie, en reinigen daarmee hun binnenste. Ongewenste deeltjes worden door slijm omhuld naar buiten gewerkt, tegen de interne waterstroom in. Dat schrijven biologen van onder meer het Amsterdamse Instituut voor Biodiversiteit en Ecosysteem Dynamica deze week in Current Biology, op basis van video-opnames van de Caribische spons Aplysina archeri. Het snotterige slijm wordt na afloop vaak door andere dieren opgegeten. Sponzen vormen een stam van meercellige zeedieren met interne filtersystemen. Wereldwijd zijn er rond 8.500 soorten bekend. Via speciale poriën (de ostia) laten ze zeewater binnenstromen, filteren het voedsel eruit en voeren het overtollige water via diverse uitstroomopeningen (de zogeheten oscula) weer af. In dat water zit behalve voedsel ook allerlei ongewenst materiaal in de vorm van sediment, virussen en bacteriën. Om te voorkomen dat hun filters dichtslibben of verontreinigd raken, moeten ze die nu en dan schoonmaken. Maar hoe dat precies gebeurt, was tot nu toe onbekend: biologen namen over het algemeen aan dat het vuil gewoon met het afgevoerde water mee naar buiten stroomde via de oscula. Maar nu blijkt uit timelapses van de spons Aplysina archeri dat de ongewenste deeltjes via de ostia naar buiten worden gewerkt, terwijl het water daar juist naar binnenkomt.  Eenmaal buiten het lichaam verspreidt het sponzensnot zich via doorzichtige ‘slijmsnelwegen’ over het sponzenlijf, vertelt auteur Jasper de Goeij aan de telefoon. Daarbij ontstaan op sommige plekken snotophopingen.  waar andere dieren, zoals vissen, zich vervolgens aan tegoed kunnen doen. Dagelijks scheiden de sponzen zo ongeveer 0,05 procent van hun biomassa uit.  Om de paar uur vinden ook  ‘niesbuien’ plaats waarbij het oppervlak zich herhaaldelijk samentrekt en waardoor het snot los komt. Dat niezen was al eerder waargenomen, maar nooit eerder was duidelijk dat het samenging met snotproductie. In grote lijnen is het te vergelijken met menselijke niesbuien, schrijven de onderzoekers, al zijn er uiteraard verschillen. Zo gaat het slijmtransport een stuk trager: bij Aplysina archeri met 0,1 tot 5,86 micrometer per seconde, en bij mensen met 70 tot 117 micrometer per seconde. Eén nies kan bij een spons gerust een half uur duren. Om te kijken of de niesbuien ook bij andere sponzen plaatsvinden, filmden de biologen eveneens een heel andere soort van de andere kant van de wereld, uit het geslacht Chelonaplysilla. Ook die soort blijkt slijmerig snot te produceren, al is daaruit natuurlijk niet te concluderen dat álle soorten sponzen productief niezen. Mogelijk is Aplysina archeri geschikt als modelorganisme om te onderzoeken hoe de evolutie van eencellige naar meercellige organismen is verlopen, schrijven de onderzoekers. „Een van de voorwaarden om meercellig te worden is de ontwikkeling van gecoördineerde mechanismen voor opname en verspreiding van voedsel en het verwijderen van afval.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/11/de-snotterige-nies-van-een-spons-kan-een-half-uur-duren-en-levert-ook-weer-voedsel-op-a4138675
2022-08-12||Deze dichter fantaseert over de ‘mooiwitbillen’ van Mark Rutte, die ‘zacht zijn en onschuld uitstralen’||Het is de ochtend na een nachtje ‘stijf als fuck’ zijn. Flashbacks dringen de brakke realiteit binnen: ‘Ik zette Etta James op, draaide een jointje / de stem van Etta James en het ochtendlicht vormen een lichaam / dat door de kamer walst.’ Het lichaam van de dichter moet nog opstarten, maar haar bewustzijn is al bezig de indrukken te verwerken, zoals de objecten die de kamer én het gedicht animeren: ‘een gebroken Boeddhabeeldje, een paarse vibrator / een whiskyglas met een half jointje erin / en Angela Davis’ Freedom Is a Constant Struggle.’ De zang van James – ‘I was just sittin’ here thinkin’ / of your kiss and your warm embrace, yeah’ – vervolmaakt het gedicht, dat de dichter niet voor niets ‘Gedicht geschreven met een kater’ noemt. Alara Adilow (1988) ontwaakt vaker op deze manier in Mythen en stoplichten. Het is een eenzaam tafereel, niet alleen omdat zo’n ochtend zo herkenbaar is, maar vooral omdat het lichaam schittert door afwezigheid, terwijl het zo glansrijk, wulps en ook krakkemikkig figureert in deze bijzondere poëzie. Helemaal aan het begin van haar provocatieve debuutbundel, in ‘Naald van de zon’, ontmoet de dichter een man in het park. Ze gaat bij hem in bad, wast as en aarde van haar billen en samen brengen ze de nacht door. ’s Ochtends wordt haar roes opengekrabd ‘als een zweer’ en vloeien ervaringen ‘als pus door de bleke badkamer’. Ditmaal domineert het lichamelijke en wordt de nacht nog even verlengd: ‘Zijn pik zwelt op als een rel / die van mij is een krop sla in het Koplandgedicht.’ Een rel? Eerst dacht ik aan commotie en consternatie en moest gniffelen om de geestige vergelijking. Wat bleek: het is ook een oude term voor ondeugend meisje of straatmeid. En dat is precies hoe de dichter zich presenteert: Neem een halve x en drie milliliter GHB doe een Hunkemöller-lingeriesetje aan dat je tweedehands op Marktplaats kocht. Doe rode lippenstift op en visnetkousen en naaldhakken aan voel je beter geplaatst in de wereld. Ontkoppel met kledingstukken je bewustzijn van dit onverdraaglijke jongenslichaam. Bewustzijn en lichaam worden ontkoppeld, omdat ze niet matchen. Dat besef doorkruist de hele bundel, er is niet aan te ontkomen, omdat de dichter er zelf ook niet aan ontkomt. Elders noemt Adilow haar lichaam koppig, het doet lastig en ze wil het inruilen: ‘Lichaam met pik waar eigenlijk geen pik / aan had moeten zitten. Lichaam vol ziektes. / Lichaam vol zaad van vreemden. / Lichaam vol naalden. / Lichaam vol ideologieën.’ Het lichaam is een vernedering en vernedert zelf ook. Een transitie ligt in het verschiet, maar de instituties werken niet mee: ‘Ik begon hormonen te nemen, verborg mijn borstgroei. / De wachttijd bij VUmc is bijna drie jaar. / Vriendinnen van mij hebben zelfmoord gepleegd gedurende die wachttijd.’ Wat hier expliciet benoemd wordt, ligt al besloten in die twee markante regels, waarin het gewraakte geslacht wordt vergeleken met de sla van Kopland. Doorgaans een veilige verwijzing, maar hier wordt dat sprekende beeld tragikomisch en wrang, dankzij Adilows spitsvondige verhaspeling: een ‘krop sla’ in plaats van de ‘jonge sla in september, / net geplant, slap nog, / in vochtige bedjes’. Geslachten zijn niet slap in Mythen en stoplichten, dat doordrenkt is van seks en onveilige intimiteit, zoals in het gedicht waarin de dichter seks heeft met Mark Rutte, haar zelfbenoemde fetisj. Na wat ‘onnodige en oppervlakkige identiteitsuitwisselingen’ gaat het los. Rutte, met ‘mooiwitbillen die zacht zijn en onschuld uitstralen’, klaagt hijgend over Sylvana Simons, terwijl hij doggystyle genomen wordt. Hij is ‘extatisch en wil meer’ – net als ik, toen ik dit absurde gedicht las. In alle mannen met wie de dichter het bed deelt, ziet ze de mogelijkheid gered te worden, maar zo mooi en geborgen wordt het niet, nooit eigenlijk in Mythen en stoplichten, want ‘de man heeft werk, familie / vrienden, boodschappen’ en zij dwaalt ‘in de vooravond door de straten / met te weinig geld voor een treinkaartje.’ Daar is de eenzaamheid weer en Adilows eenzaamheid is een eeuwige. ’s Nachts vindt ze een ander in zichzelf van wie ze naar eigen zeggen niet kan vluchten. Hier wederom een veelzeggende dubbelzinnigheid. Wie is die ander? Iemand die ze tijdens het cruisen opgepikt heeft, of stuit ze op wie ze echt is? In Adilows wereld blijkt het vaak en-en te zijn.  De dichter wordt altijd herinnerd aan de mismatch tussen lichaam en bewustzijn, ook door de blik van de ander die als spiegel fungeert. De dichter is op zoek naar een ruimte die haar niet uitsluit, maar ‘elke ochtend word ik wakker / en ga ik op een verwaarloosd podium staan / beken mijn schaamte in een taal die mijn lichaam / nooit echt heeft gepast.’ Als het lichaam niet in de taal past, pas je de taal aan – die simpele en effectieve omkering zie ik in Mythen en stoplichten terug. Ik noemde het woord ‘rel’ al. Een soortgelijk voorbeeld trof ik aan in het gedicht ‘Je droeg een kroon van wilgentakken’: ‘De wind woesjt langs de vlammen als een voortplanting.’ Een voortplanting? Dit is gek Nederlands, niet op een afstotende, maar juist op een magnetiserende manier. Net als met Kopland gaat Adilow aan de haal met de taal, op zoek naar wat ruimte waar haar lichaam én dichterschap past. Die zoektocht is hachelijk en confronterend. Het is tasten, afwachten, afgaan en dóórgaan, ondanks alle weerstand en onzekerheid die de dichter onderweg tegenkomt. De dichter wil gewoon haar boodschappen doen als een vrouw en niet als ‘postfeministisch kunstwerk’, zoals ze zich voelt wanneer ze nagestaard wordt. (Ik schrijf ‘vrouw’, maar moet eigenlijk zeggen ‘vrouw van kleur’, zodat ik recht doe aan Adilows Somalische afkomst, die wel aan bod komt in Mythen en stoplichten, maar niet zo prominent als haar gender en seksualiteit.) De dichter weigert zich nog langer te laten vervormen door andermans blik; de tijd dat haar lichaam zich klakkeloos aanpaste aan andermans wetten, is al lang voorbij. In de spiegel, schrijft Adilow, stolt haar identiteit in een metonymie en wordt haar identiteit tot een teken gereduceerd. Buiten de spiegel is haar lichaam ‘water, storm, klank, melodie’. Beweeglijk, dus, en hoe – dat is het mythische verhaal dat de dichter opdist.  Die spiegel, die je kunt zien als een van de stoplichten uit de bundeltitel, zal er echter altijd blijven en daarom ook de vertwijfeling: ‘De vraag is of mijn transitie de geboorte van een vrouw is / of de productie van een voorwerp, geschapen door een mannelijke fantasie. // Schuilt mijn geluk in de ogen van mannen / in de ogen van anderen?’ 

●●●●●
||https://www.nrc.nl//nieuws/2022/08/11/deze-dichter-fantaseert-over-de-mooiwitbillen-van-mark-rutte-die-zacht-zijn-en-onschuld-uitstralen-a4138674
2022-08-12||Een Griekse farao als redder in nood||Wat voor bijnaam geef je een opvolger van  Alexander de Grote? Groter dan Groot kan natuurlijk   niet, maar  het achtervoegsel mag   ook niet té gewoontjes zijn.  Voor dat probleem zagen de tijdgenoten van de Macedonische generaal Ptolemaeus zich geplaatst. (En waarschijnlijk was hij zelf ook naarstig op zoek was naar een geschikt epitheton.) De vader van de Egyptische dynastie der Ptolemaeën zou   uiteindelijk de geschiedenis ingaan als Soter, wat ‘Redder’ betekent. Ptolemaeus werd in 367 voor Christus geboren in een adellijke Macedonische familie. (Hoewel er ook gefluisterd werd dat hij de buitenechtelijke zoon was van koning Philippus, de vader van Alexander. In dat geval waren de Grote en de Redder dus  halfbroers.) Ptolemaeus was één van de zeven  somatophylakes, de persoonlijke lijfwachten van Alexander. Hij vergezelde de  veroveraar op al zijn campagnes, in Griekenland en later in Azië.  Bij de bestorming van  een stad in India  raakte Alexander gewond en zou Ptolemaeus – volgens sommige historici in de Oudheid –  zijn leven hebben gered door een schild boven het lichaam van de  koning te houden. Daaraan zou hij de bijnaam Soter te danken hebben. Aardig genoeg is  dit heldhaftige verhaal door Ptolemaeus zélf ontkracht. Naast militair was hij ook schrijver  en hij pende  een verslag van Alexanders veldtocht. Dat werk is  verloren gegaan, maar de historicus Arrianus las het en citeerde er tweehonderd jaar later uit in zijn  Anabasis Alexandri. Daarin staat dat Ptolemaeus helemaal niet bij deze belegering aanwezig was, en er  dus  zijn bijnaam niet verdiend kan hebben.  Alexander stierf  in 323. Na het overlijden van de  jonge koning moest zijn wereldrijk verdeeld worden. Dat  gebied strekte zich uit van Griekenland  tot India –  veel te groot om door één man te worden geregeerd. Alexanders belangrijkste trawanten besloten daarom de buit onderling  te verdelen. Ptolemaeus kreeg Egypte, een fraaie prijs. Hij vestigde er zijn gezag en raakte vervolgens in conflict met de andere Diadochi (opvolgers  van Alexander). Allemaal  wilden ze   de belangrijkste speler worden  in het oostelijke Middellandse Zee-gebied. Om zijn machtsaanspraak kracht bij te zetten, ontvoerde  Ptolemaeus het lichaam van Alexander en bouwde er in Alexandrië een monumentaal mausoleum voor. Zijn  bijnaam ‘de Redder’ verwierf hij in 305, toen hij de bewoners van Rhodos bijstond in hun conflict  met een andere diadochus.  De dankbare bevolking noemde hem vanaf dat moment Soter en vereerde Ptolemaeus op aanraden van een Egyptisch orakel als een god. Hij werd datzelfde jaar gekroond tot koning van Egypte. Zijn opvolgers kregen  allemaal  Ptolemaeus als naam. Tenzij  het vrouwen waren: dan heetten ze Cleopatra. Toen Cleopatra VII Philopator in 30 voor Christus zelfmoord pleegde vanwege haar  affaire met   de Romein  Marcus Antonius, betekende dat het einde van de   dynastie van de Redder.||https://www.nrc.nl//nieuws/2022/08/11/een-griekse-farao-als-redder-in-nood-a4138673
2022-08-12||De verhalen van Hermann Ungar: een genadeloze vertoning van wreedheid||Hermann Ungar lezen is het tegendeel van escapisme. Je betreedt geen wereld van mooie, zorgeloze mensen, maar een van armoede, lichamelijke gebreken, kwelling, immoraliteit. Die duistere wereld weet Ungar knap op te roepen. Schept hij al doende een hogere vorm van schoonheid, of van moraal? Dat zou een al te mooi afgeronde conclusie zijn; daarvoor is de verwarring waarin dit proza de lezer achterlaat te groot. Knapen en moordenaars (1921) bevat twee vertellingen. In ‘Een man en een dienstmaagd’ kijkt een verteller terug op zijn leven. Hij kende een vreugdeloze, armoedige jeugd in een tehuis, moest hard werken, werd op school bespot. De dienstmaagd in het tehuis, de meer dan mollige Stasinka, wekte zijn lust op. Op zijn veertiende meende hij sterk genoeg te zijn om zich aan haar te vergrijpen (‘ik was klaar om heer te zijn’), maar de forse meid vloerde hem met gemak. Sindsdien is het zijn grootste wens macht over haar te hebben. Als pauper vertrekt hij naar Amerika, waar hij dankzij lef en gewetenloosheid fortuin maakt. Hij keert terug naar Duitsland om Stasinka op te halen, die zich willoos laat verschepen. Vervolgens doet hij alles om haar te overheersen (‘ik wilde haar zien breken onder mijn kracht’), maar al zijn pogingen stranden op haar dierlijke passiviteit. Na jaren waarin hij haar uit het oog heeft verloren, blijkt Stasinka te zijn overleden, maar niet dan nadat ze haar zoontje onder zijn hoede heeft gesteld. Hierin ziet hij een kans zich via het kind op Stasinka te wreken! Hij bedenkt een duivels plan – met onvoorziene gevolgen.  De verteller in ‘Verhaal van een moord’ observeert genadeloos de ijdelheid, wreedheid en achterbakse onderdanigheid van zwakkelingen zoals hijzelf. Gruwelijke dierenmishandeling is eigenlijk zijn enige plezier. Ook dit verhaal smeekt om psychologische en morele duiding – van een lezer die enigszins geharnast is tegen nihilisme en zwartgalligheid.  Die lezer zou dan eigenlijk ook De klas (1927) moeten oppakken, naast De verminkten de enige roman die Ungar schreef. Ook hier hebben we te maken met fysieke zwakte van de hoofdpersoon, gekoppeld aan maatschappelijke inferioriteit. Josef Blau, een kleinburgerlijke leraar, geeft les aan de zonen van de bezittende klasse en moet elke dag slag leveren om zich als pedagogische autoriteit staande te houden tegenover de (ingebeelde?) minachtende blikken van zijn pupillen.  Ondertussen put hij zichzelf uit met (religieuze) dwanggedachten die het noodlot moeten bezweren, en door zijn ziekelijke jaloezie vervreemdt hij zijn voorbeeldige echtgenote van zich. De klas kent kleurrijke nevenfiguren, zoals de bediende Modlizki, de belichaming van het ressentiment der ondergeschikten, de progressieve leraar Leopold en oom Bobek, in wie de liederlijkheid mythische proporties aanneemt. Ungar beschrijft indringend de angst van Blau voor het naderend schoolreisje, wanneer de orde die hij met inspanning van al zijn krachten in het klaslokaal wist te handhaven, noodzakelijkerwijs verbroken zal worden in de vrije natuur.  Hermann Ungar (1893-1929), een Moravische schrijver van Joodse afkomst, liet een klein en intrigerend oeuvre na. De formulering ‘het tegendeel van escapisme’ is bij nader inzien nog te verhullend. Een schreeuw vanuit de diepten – dat komt meer in de buurt.  

●●●●●

Hermann Ungar: De klas. Vert. Angela Adriaansz. IJzer, 220 blz. € 22,50
 

●●●●●
||https://www.nrc.nl//nieuws/2022/08/11/de-verhalen-van-hermann-ungar-zijn-een-schreeuw-vanuit-de-diepte-in-een-duistere-wereld-a4138671
2022-08-12||Voor deze schrijver opende het OM de deuren. Maar is er daar achter echt iets veranderd?||‘Voor het eerst opende het OM zijn deuren voor een uitvoerig verhaal van binnenuit’, klinkt het ronkend op de achterflap van Misdaad en straf in de polder, het boek van journalist Paul van Liempt over het Openbaar Ministerie. Die ene zin legt meteen de sterkte en de zwakte bloot van het boek. Ja, het is interessant om de ervaringen en inzichten van vele (hoofd)officieren van justitie, advocaten-generaal en procureurs-generaal   gebundeld te zien. Maar het wekt ook de indruk onderdeel te zijn van een pr-campagne, na de kritiek die het OM de afgelopen jaren te verduren kreeg. Onder andere door een onthullende reeks in deze krant over de angstcultuur binnen de organisatie, vriendjespolitiek en verziekte verhoudingen binnen de top. Voor de goede orde: een eenduidig pr-verhaal is dit boek zeker niet, het is ook allesbehalve een hoera-verhaal. Van Liempt gaat de gevoelige kwesties niet uit de weg, er is een volledig hoofdstuk gewijd aan de affaires die speelden aan de top, die uiteindelijk resulteerden in het kritische ‘Rapport-Fokkens’. Al blijft zijn vraagstelling en toonzetting wat braaf en hoedt Van Liempt zich ervoor om conclusies te trekken, hij neemt voldoende ruimte om met een kritische blik te kijken naar het OM van toen en nu. Van Liempt sprak voor zijn boek langdurig met ruim vijftig medewerkers van het OM. Hij volgde zittingen, reflectiekamers en een strafmaatoverleg, liep mee met een ZSM-team (Zo Snel Mogelijk) en was een paar keer aanwezig bij intern overleg. Hij deed dat in de periode 2018-2021, een woelige tijd met het proces rond het neerhalen van de Maleisische vlucht MH17 boven Oekraïne waarbij 193 Nederlanders om het leven kwamen, de moord op advocaat Derk Wiersum, de interne crisis door de onthullingen van klokkenluiders in NRC, de uitbraak van corona  en de moord op misdaadverslaggever Peter R. De Vries. Dat laatste zorgt zowel bij Van Liempt als officieren van justitie voor enkele interessante bedenkingen   over de verhouding tussen het OM en de media, bijvoorbeeld met betrekking tot samenwerking met opsporingsprogramma’s of reality-tv. Het resultaat is een nogal hybride boek. Enerzijds is het een inleiding in wat het OM precies is en doet, omdat de kijk van veel Nederlanders vaak is vertroebeld door Amerikaanse tv-series als Law & Order of The Wire. Van Liempt gaat om die reden uitgebreid in op het vak van officier van justitie en de rol en de bevoegdheden van het OM. Anderzijds is het ook een portrettengalerij van belangrijke medewerkers en hun soms filosofische kijk op het vak, hun ervaringen, motivatie en meningen. En ten slotte is het ook een analyse van wat verkeerd ging, en wat er anders kan in de toekomst.  Van Liempt schenkt zijn gesprekspartners veel ruimte om hun verhaal te doen. Daarbij stelt hij op een bepaald moment zelfs   vast dat zijn boek ook Gedreven Doeners had kunnen heten, als dat niet zo’n saaie titel was geweest, want het OM bestaat uit „keihard werkende mensen die waanzinnig hun best doen”, zoals landelijk officier verplichte zorg Janine Berton het uitdrukt. Velen benadrukken hun keuze voor het OM vanuit maatschappelijke betrokkenheid en rechtvaardigheidsgevoel. Sommigen maakten de overstap van de advocatuur naar het OM, precies om weg te zijn van het verdedigen van een individuele cliënt ten faveure van het algemeen belang. Dat medewerkers van het OM er een groot rechtvaardigheidsgevoel op nahouden was uiteraard nooit het probleem en stond ook nooit ter discussie. Maar door de vele herhalingen en de nadruk op het feit dat officieren van justitie ook maar „heel gewone, nette mensen” zijn, dixit officier van justitie Hetty Hoekstra, ontstaat wel het beeld van een ietwat wereldvreemde, in zichzelf gekeerde club die zich voortdurend verkeerd begrepen voelt en ‘compassie’ vraagt voor de geleverde diensten aan de samenleving. Het is die attitude die zorgde voor een bedrijfscultuur waarin topmagistraten elkaar niet durven aanspreken over ethische kwesties zoals een verhouding op het werk, waarvan je je bij lezing afvraagt of die nu echt is veranderd. Zeker, er zijn een paar koppen gerold, en iedereen zegt het volste vertrouwen te hebben in de nieuwe leiding, ook al bestaat die voor een deel uit mensen die in het verleden iets te makkelijk wegkeken, zoals de nieuwe voorzitter van het college van procureurs-generaal Gerrit van der Burg. En ja, er zijn nieuwe procedures voor bijvoorbeeld benoemingen en er is een uitbreiding van het integriteitsbureau, maar toch blijft de indruk dat er structureel niet zo gek veel is veranderd. Misschien is dat ook niet nodig, maar het is nog te vroeg om daarover te oordelen.  Wat wel duidelijk naar voren komt, zijn de nieuwe prioriteiten van het OM, met meer aandacht voor cybercriminaliteit, witwaspraktijken  en ondermijning, de opslorping van de legale economie door illegale economie. Zo blijkt een derde tot misschien zelfs de helft van de nieuwe horeca in Amsterdam gefinancierd met witgewassen misdaadgeld. Dat het OM deze strijd moet aangaan met een aftandse ICT-infrastructuur is niet alleen een terecht terugkerende ergernis van de betrokkenen zelf, het zou een zorg moeten zijn voor iedereen die het beste voorheeft met de rechtsstaat.  

●●●●●
||https://www.nrc.nl//nieuws/2022/08/11/voor-deze-schrijver-opende-het-om-de-deuren-maar-is-er-daar-achter-echt-iets-veranderd-a4138670
2022-08-12||Wulpse vrouwen en  bergbeken die je bijna hoort ruisen||Regen, reigers en mooie vrouwen. Die zijn, subtiel verbeeld, ruim vertegenwoordigd op de tentoonstelling over Shin hanga, Japans voor ‘nieuwe prenten’, in het Japanmuseum Sieboldhuis in Leiden.   Die ‘nieuwe prentkunst’ was een poging van Japanse uitgevers om de oude Japanse houtsnedetraditie te moderniseren nadat het eiland rond 1900 uit zijn isolatie kwam. Niet langer werden gewilde prenten gemaakt door kunstenaars samen met  houtbloksnijders en -drukkers, die tot dan voor massaoplagen hadden gezorgd.  Moderne, westerse druktechnieken en foto’s namen die taak in Japan grotendeels over.  Maar toeristen en buitenlandse verzamelaars waren (en zijn) nog altijd dol op de oude Japanse houtsnedeprenten ‘van het vlietende leven’ (ukiyo-e), met geisha’s en landschappen – zoals Hokusai’s Grote golf. Je kon niet maar eindeloos doorgaan oude glorie te herdrukken, vond de jonge prentenuitgever Watanabe Shozaburo in Tokio. Sommige Japanse kunstenaars gingen als westerse kunstenaars zelf houtsneden maken en drukken, zonder uitgever. Maar uitgever Watanabe wilde  het oude Japanse ambacht met aparte houtsnijders en blokdrukkers en kunstenaars vernieuwen. Met modernere afbeeldingen. Hij liet Japanse kunstenaars met landschappen experimenteren, maar die bleven te dicht bij het oude. Hier komen de ‘mooie vrouwen’ in beeld – ook in de Japanse kunst  (als bijinga) een geliefd thema. Want in dat genre vond uitgever Watanabe de moderne stijl die hij zocht. En wel bij een westerse kunstenaar, de Oostenrijker Friedrich Capelari. Die had zich in 1910 in Japan gevestigd, geïnspireerd door de in westerse kunstkringen (inclusief Vincent van Gogh) toen erg populaire ukiyo-prenten. Capelari maakte als Westerling tekeningen van Japanse vrouwen die bezig waren met hun toilet. En die hadden precies de Westers-Japanse moderne uitstraling die Watanabe zocht. Hij liet er prenten van maken. En zo, ook al lijken Capelari’s figuren nu wat houterig, was met die uitgave in 1915 de ‘nieuwe’ Japanse prentkunst geboren.   Zoals de indeling op de expositie aangeeft, met  ‘Mooie vrouwen voor de aardbeving’ en ‘Mooie vrouwen na de aardbeving’, was de aardbeving in Tokio in 1923 een belangrijke scheidslijn. Zo’n honderdduizend mensen kwamen bij de aardbeving om, Tokio lag in puin, prentenvoorraden en houtdrukblokken verbrandden: prenten uit die tijd zijn schaars.  Watanabe en andere uitgevers lieten al voor de aardbeving vooral Japanse kunstenaars prenten ontwerpen, waaronder veel van ‘mooie vrouwen’.  Een hoogtepunt uit die periode zijn  Hashiguchi Goyo’s  elegante prenten van kammende, badende en zich kledende vrouwen: vooral zijn Vrouw die haar haar kamt en  Vrouw in lange onderkleding springen eruit. Waar de ukiyo-prenten nog vaak vrouwen met maskerachtige gezichten laten zien, zijn de vrouwen van de ‘nieuwe prentkunst’ naturalistischer afgebeeld. Omdat de meeste nieuwe prentenontwerpers schilders waren, geen grafici, is hun lijnvoering minder grafisch, met dikkere zwarte lijnen dan op oude prenten. De oplages van die nieuwe, duurdere prenten waren ook kleiner dan bij de ukiyo-e.  Prentenuitgevers herpakten zich snel na de aardbeving. Schilders als Ito Shinsui en vooral Torii Kotondo ontwierpen prachtige vrouwenportretten, zoals Ochtendhaar, van een melancholisch kijkende vrouw in bed onder een muskietennet. Dat portret staat op het affiche van de expositie en op de catalogus. Het is een zeldzame druk die het museum toont. Want hoewel je je dat nu amper voor kan stellen, zou het door de Japanse censuur destijds als ‘te wulps’ beoordeeld zijn, een onopgemaakte vrouw ’s ochtends in bed, die zich misschien de nacht met haar minnaar herinnert. De drukblokken zouden, aldus de catalogus, zijn vernietigd.  Ook andere traditionele Japanse prentkunst-genres, zoals het landschap, bloemen en vogels, herleefden  in de ‘nieuwe prentkunst’. Zo maakte Ohara Koson vogelprenten, waarvan vooral een, van een gestileerde ineengedoken zilverreiger in de regen, iconisch is. Het witte verenpak van de kleine reiger is met ‘blinddruk’ (indruk zonder inkt) weergegeven. In het buitenland waren zijn vogelprenten, zoals de meeste shin hanga, enorm populair, maar in Japan is Koson pas in 2015 voor het eerst geëerd met een expositie.  Op de landschappen zien we, als ze er al op staan, mensen vaak in de stromende regen of sneeuw, als symbool voor wat de natuur in petto kan hebben. Vooral Kawase Hasui’s prenten van figuurtjes onder een plu die tegen de sneeuw optornen, vaak voor oude tempels, zijn erg sfeervol. Het is opmerkelijk hoe knap Japanse kunstenaars sneeuw en regen kunnen weergeven. En  Takahashi Hiroaki kan bergbeken  tekenen, dat je het water bijna hoort bruisen, zo stelt de catalogus. En dat klopt. Hoewel er in de ‘nieuwe prentkunst’ ook stadstaferelen van het vernieuwde Japan uit de jaren dertig te zien zijn, met moderne bruggen en auto’s en elektrisch licht, lijkt die stroming voorbij als Japan in 1941 zichzelf met de aanval op de Amerikaanse marinebasis Pearl Harbor de Tweede Wereldoorlog in bombardeert. Tentoonstelling Shin hanga. De nieuwe prenten van Japan. T/m 11/9, Japanmuseum Sieboldhuis, Leiden.  Inl: sieboldhuis.org 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/11/wulpse-vrouwen-en-bergbeken-die-je-bijna-hoort-ruisen-a4138669
2022-08-12||Column | In de bergen vond schrijver Robert Walser het eenvoudige bestaan waar hij naar verlangde||Er bestaat geen interessantere wandelaar dan Robert Walser, besefte ik tijdens mijn dagelijkse ommetje door de stad. Geteisterd door angstaanvallen en psychotische klachten had deze Zwitserse schrijver van het kleine leven zich op zijn 51ste teruggetrokken in psychiatrische inrichtingen, waar hij de laatste zevenentwintig jaar van zijn leven doorbracht. Schrijven deed hij in het vervolg zelden. Hij verlangde alleen nog maar naar een rustig en eenvoudig bestaan, ver van het literaire rumoer dat hem vooral desillusies had bezorgd.  In het gesticht plakte Walser het liefst papieren zakken, net zoals zijn mede-patiënten. Maar ook trok hij de bergen in, op zoek naar mooie luchten, betoverende uitzichten, winterse nevels, ‘duistere wolkentorens’ en ‘pure sneeuw’.  Het oeuvre van Walser (1878-1956) blinkt uit door een subtiel mengsel van ironie en melancholie, wat hem de bewondering van Kafka opleverde. Die subtiele sfeer lees je ook in Carl Seeligs onlangs vertaalde  Wanderungen mit Walser (1977), een ontroerend verslag  van de wandelingen die deze Zwitserse journalist van 1936 tot 1956 met  zijn vriend maakte in de Oost-Zwitserse bergen. Hun lange tochten, ze liepen op een dag soms 26 kilometer, worden onderbroken door uitgebreide lunches met bier en wijn. Maar hun wandelgenot bestaat vooral uit lange gesprekken over het leven en de literatuur.  Ze hebben het over Walsers favoriete schrijvers Dostojevski, Dickens, Eichendorff, Schiller en vooral over Gottfried Keller, wiens meesterlijke roman Der grüne Heinrich (1854-1855) Walser keer op keer herleest.  Ook vertelt hij uitvoerig over zijn vruchtbare jaren in Berlijn tussen 1906 en 1913, over zijn afschuw van de onmenselijke en van haat doordesemde Duitse literatuur van na 1918, en over de populariteit van zijn vroegere stukken in de Prager Presse. Vaak citeert Seelig Walser letterlijk, wat aforistische uitspraken oplevert, zoals ‘Een literair werk moet als een mooi kostuum zijn, dat de koper flatteert’ of ‘Het lijkt mij bekrompen om de staat met morele eisen te molesteren. De staat heeft als eerste taak sterk en waakzaam te zijn. De moraal moet een zaak van het individu blijven.’ En als hij een toespeling maakt op zijn eigen geestesziekte, zegt hij: ‘Er moet in het menselijk leven ook narigheid zijn om het fraaie des te levendiger tegen het onfraaie af te laten steken.’  Tijdens die wandelingen merk je dat Walser het liefst  ‘zo onopvallend mogelijk wil verdwijnen’ en dat de psychiatrische inrichting daar de ideale plek voor is. Dat wil niet zeggen dat hij blind is voor wat er in de buitenwereld gebeurt. Zo zegt hij op 9 april 1945: ‘Hitler heeft zichzelf gehypnotiseerd in een cynische zelfgenoegzaamheid, waarin hij helemaal geen gevoel meer had voor het welzijn van zijn bevolking.’ En over Stalin, na diens plotselinge dood in 1953: ‘Geheel omringd door kruiperigheid werd hij ten slotte een soort afgod, die niet meer kon leven als een normaal mens.’ Je kunt die woorden over beide dictators zo op Poetin toepassen.    Maar vooral wil je na lezing van dit bijzondere boek de bergen in trekken. Om er net als Walser te genieten van het zuivere en eerlijke dat zich daar aan je ontvouwt. Een ommetje door een rumoerige stad kan je zoiets tenslotte nooit bieden. Wandelingen met Walser verschijnt op 25 augustus bij Koppernik.||https://www.nrc.nl//nieuws/2022/08/11/literair-bergwandelen-met-de-zwitserse-schrijver-robert-walser-a4138668
2022-08-12||Vanuit de loopgraven schreef deze Franse soldaat elke dag zijn moeder: ‘Liefste  maman, ik hoor kogels fluiten’||Wie wel eens in Frankrijk is geweest, kent het fenomeen. In elk dorp, hoe afgelegen en godverlaten ook, staat er één, meestal op een pleintje waar je ook de mairie en het postkantoor vindt: een monument voor de inwoners die zijn gevallen in la grande guerre. Met namen en jaartallen. Morts pour la patrie. César Vincent zou waarschijnlijk ook een naam op zo’n plaquette zijn gebleven, een van de vele vergeten slachtoffers van een verwoestende oorlog, als de Nederlandse Mies Haage (1941-2021) niet op de brieven was gestuit die de jonge Franse soldaat tijdens de Eerste Wereldoorlog aan zijn moeder schreef. De gruwelen die hij meemaakte in de loopgraven zijn onvoorstelbaar. Van zijn lichting, die van 1914, stierf 52 procent voor het vijfentwintigste levensjaar. Maar wat misschien nog onvoorstelbaarder is: onder de meest barre omstandigheden schreef hij zijn moeder ruim drie jaar lang elke dag een brief. Een bloemlezing daarvan is nu verschenen onder de titel Ik kan u niet uitleggen wat de oorlog is. In 1995 koopt Mies Haage, lerares en vertaalster, samen met haar man een tweede huis in Cupries, een gehucht in de Drôme. Op een avond vertelt ze haar buurman Lionel Vincent over een bezoek aan de slagvelden bij Verdun. Die laat zich daarop ontvallen dat een oudoom van hem daar is gesneuveld en dat hij nog brieven van hem op zolder heeft. Er is nooit iets mee gedaan, de moeder van César Vincent wilde niet dat iemand ze las. In een grote kist, onder een diepe laag stof, blijken bijna 1300 brieven te liggen. Brieven van César, voornamelijk aan ‘liefste maman’, maar ook brieven áán hem, die hij naar huis stuurde om te bewaren. Twintig jaar is César als hij bij het uitbreken van de Eerste Wereldoorlog in dienst gaat. Zoals velen is hij aanvankelijk optimistisch. ‘Ik krijg het idee dat het oorlogsnieuws alsmaar beter wordt’, schrijft hij in september 1914 als hij zijn training krijgt om te gaan vechten. Een maand later is het bijna zo ver. De kapitein die César en zijn kameraden bij elkaar roept, zegt: ‘Vrienden, aan jullie de eer om als eersten te vertrekken met het eerste detachement. Als jullie sneuvelen, dan zul je dat niet merken.’ César krijgt zijn vuurdoop aan de Somme. Na een korte gewenningsperiode komt hij in de eerste linie terecht. ‘Dat was dan onze eerste dag in de loopgraven’, schrijft hij op 5 december 1914. ‘Ik kan u vertellen dat het niet erg aangenaam is: de kogels fluiten.’ Het zijn niet de beschrijvingen van het leven van een frontsoldaat die dit boek bijzonder maken. Er zijn betere schrijvers in dat genre, zoals Robert Graves (Dat hebben we gehad) en Guy Sajer (De vergeten soldaat). Bij het lezen van de brieven van César denk je: hij heeft zich er vrij snel bij neergelegd dat de oorlog zelf toch niet goed te beschrijven is. Zoals hij stelt: ‘Je moet het zelf hebben meegemaakt om het te kunnen geloven.’ Gruwelijk zijn de ervaringen van César ongetwijfeld. Hij vecht in de voorste linies als lid van een mitrailleureenheid en is koerier tussen de linies, wat ook bepaald niet zonder risico is. Aan de Somme, bij Verdun, tijdens het Nivelle-offensief. Hij staat dagen met zijn voeten in het water, ziet kameraden links en rechts van hem uiteen gereten worden, en moet voortdurend vrezen voor zijn leven. Het doet hem wanhopig uitroepen: ‘Waar is mijn jeugd gebleven?’ Wat het boek wél bijzonder maakt is de inzage die César geeft in zijn emoties. Is hij aanvankelijk nog optimistisch en vol van vertrouwen in een goede afloop, in de loop der jaren wordt hij steeds cynischer. ‘Sinds gisteren zit ik in de mitrailleurssectie, dat is altijd leuk! Het is zulk boeiend werk! (…) De kou houdt ons goed wakker (…) En we eten ook prima!’, schrijft hij in januari 1917. In werkelijkheid zijn de omstandigheden aan het front erbarmelijk – elders schrijft César dat hij al twee maanden niet uit de kleren is geweest en vraagt hij zijn moeder om blikken insecticide.  Gaandeweg begin je te begrijpen waarom hij zo veel schrijft: alleen de brieven van het thuisfront houden hem nog op de been. Steeds wanhopiger vraagt hij daarom zijn moeder om vaker te schrijven. En omdat die hem niet genoeg schrijft begint hij ook een correspondentie met zijn jongere zus Marie, en met enkele marraines de guerre (‘oorlogspeetmoeders’) – zo werden vrouwen genoemd die brieven schreven aan soldaten aan het front, om ze een hart onder de riem te steken. De briefwisseling laat ook pijnlijk zien hoe groot de kloof is tussen thuisfront en loopgraaf in een tijd waarin media nog geen live verslag kunnen doen van een oorlog. César kan niet uitleggen wat hij meemaakt en dus kan zijn familie hem ook niet begrijpen. Als hij, ziek en uitgeput, voor een kort verlof naar huis mag, wordt hij meteen aan het werk gezet op de boerderij. Want daar hebben ze het toch ook niet makkelijk toch? César, die op jonge leeftijd zijn vader heeft verloren, wordt als oudste zoon nog steeds gezien als kostwinner. Het loopt uit op een conflict, waarna de correspondentie met zijn moeder helemaal éénrichtingsverkeer wordt. Verbitterd schrijft hij na zijn verlof: ‘Weet u waarom ze ons, poilu’s, met verlof laten gaan als we gevochten hebben en het land hebben verdedigd tegen de indringers? Welnu dat is om uit te kunnen rusten te midden van onze familie en degenen die we liefhebben. We krijgen zeven dagen verlof, dagen waarin we omringd moeten worden met liefde, liefde die ons de ellende en het verdriet doen vergeten die we al zo’n lange tijd hebben moet lijden.’ 

●●●●●
||https://www.nrc.nl//nieuws/2022/08/11/vanuit-de-loopgraven-schreef-deze-franse-soldaat-elke-dag-zijn-moeder-liefste-maman-ik-hoor-kogels-fluiten-a4138666
2022-08-12||Een broeierige zomervriendschap die akelig afloopt||‘Ik heb veel zomers in mijn hoofd’, zo vertelde de gelauwerde Amerikaans-Britse schrijver Meg Rosoff twee jaar geleden aan The Times. Zoveel zelfs dat ze besloot een trilogie te schrijven over wat zij ervaart als ‘het interregnum waarin de tijd helemaal vloeibaar wordt’. In eerste instantie klinkt dit niet bepaald als een sterke rode draad om drie verhalen met elkaar te verbinden. En als je na het meesterlijke De Godden broers aan Dat soort vrienden begint, vraag je je inderdaad af wat nu eigenlijk, behalve de zomer, de verbindende schakel tussen de twee delen is. Alles lijkt anders in Dat soort vrienden: Rosoff heeft afscheid genomen van haar artistiekerige upper middle class-personages. De zomerkust bij Suffolk is vervangen door een stoffig, snikheet New York. En het is 1983, het begin van de aidstijd van ‘vrije liefde, hoog risico en snelle dood’.  In die setting arriveert Beth (18) voor het eerst in haar leven in New York, voor een zomerstage op een krantenredactie. Vanaf het moment dat ze aankomt dompelt Rosoff haar en haar lezers onder in The Big City, die ze sterk zintuigelijk en filmisch beschrijft en daadwerkelijk tot leven brengt. Je hoort de toeterende taxi’s en schreeuwende straatventers. Je ruikt ‘de weeë geur van verrotting […] vermengd met uitlaatgas en smeltend asfalt’. Je ziet de rondhangende drugsdealers en andere nachtbrakers die wachten op hun bagels. En je voelt de ventilatorbries in Beth’ smoezelige appartement die ‘in slordige cirkels de hoeken van de kamer veegt, als een verdwaalde duif’.  Net als zijn voorganger is Dat soort vrienden niet plot- maar character driven. Feitelijk gebeurt er tot halverwege bijna niets. We volgen de bedachtzame Beth tijdens haar stageperikelen en haar letterlijk en figuurlijk bedwelmende stadsavonturen met medestagiaire Edie, een praatzieke impulsieve studente uit de chique Upper East Side met wie Beth haar Joodse achtergrond deelt en bevriend raakt. Zo goed zelfs, dat Edie haar vraagt bij haar in te trekken in het luxueuze appartement van haar (afwezige) bedilzuchtige moeder.  Ondertussen neemt Rosoff je gaandeweg overtuigend mee in de denk- en gevoelswereld van Beth, die is begiftigd met een scherp observatievermogen en prettig soort (zelf)spot. Zo voelt ze zich in Edies appartement ‘als een mus of eekhoorn, iets saais en gewoons wat op de een of andere manier verdwaald was in dit schitterende nest met zijn exotische bewoner’. En voor New York vindt ze ‘Seks en Dood’ een betere leus dan ‘So Good They Named It Twice’, of nog beter ‘ „Seks, Dood en Bagels”, dat alle draagvlakken leek te dekken, inclusief eten.’   Zoals de titel doet vermoeden stelt Rosoff niet zozeer Beth’ verlangen naar romantiek of de eerste keer seks centraal, maar haar broeierige zomervriendschap met Edie. Wat houdt die eigenlijk in? Als Beth wordt aangerand door een schoolvriend van Edie voelt ze geen ruimte haar dit te vertellen. En waarom vertelt Edie dat de andere twee stagiaires ongeschikt zijn voor een liefdesrelatie, Oliver ‘te homo’ en Dan ‘te ambitieus’? Beth kent zichzelf: ‘de neiging om geen moeilijke vragen te stellen is sterk’.  Zonder te oordelen en met diep psychologisch inzicht beschrijft Rosoff vervolgens in fraaie zinnen vol snedige dialogen hoe de onderhuidse spanning tussen de vriendinnen groeit, totdat Edie uit zicht verdwijnt en Beth inziet dat – minder verrassend maar net als Rosoffs protagonist in De Godden broers - niemand kan ontsnappen aan de vloeibare aard van de werkelijkheid. Voor Beth was het ‘een hele zomer van niet weten geweest’, schrijft Rosoff treffend. ‘Zodra de wereld scherp in beeld kwam, bleek ze zich vergist te hebben, had ze het vanuit een verkeerd perspectief bekeken./ Wat je ziet, dacht ze, is niet wat je krijgt. Wat je ziet is alleen wat je ziet.’ Dat soort vrienden doet nu al uitkijken naar Rosoffs volgende zomer.  

●●●●●
||https://www.nrc.nl//nieuws/2022/08/11/een-broeierige-zomervriendschap-die-akelig-afloopt-a4138665
2022-08-12||Je zoekt avontuur dus eet je stierentestikels en pythonpasteitjes||Wat is avontuur? Het beklimmen van hoge bergtoppen, het bedwingen van gletsjers? Is het een oerwoudtocht, een safari, een diepzeeduikmissie? Of is het veel alledaagser dan dat? In haar nieuwste boek gaat Brigitte Ars op zoek naar het antwoord. Als twintiger en dertiger werkte ze als reisjournalist en kwam zo op de meest afgelegen plekken. Nu is ze in de vijftig, werkt als docent toerisme aan de hogeschool van Breda en woont ze in diezelfde stad met haar Indiase man en puberdochters in een jarendertighuis. Haar leven voelt comfortabel ingedut – ze verlangt naar midlife adventure. En dus begint ze een queeste. In Waar is het avontuur? schrijft ze over haar zoektocht. Ze leest boeken en wetenschappelijke artikelen, bezoekt conferenties, interviewt avonturiers, volgt workshops, doet aan introspectie en trekt eropuit. Allemaal met dat ene doel: achterhalen wat ‘avontuurlijk leven’ nu eigenlijk is (en dat vervolgens ook gaan doen).  De veelheid aan bronnen is overweldigend, maar het jammere is dat Ars daardoor nogal aan de oppervlakte blijft. Ze grasduint in  genetica en geschiedenis, en net als je denkt ‘daar wil ik meer van weten!’ springt ze over op een ander onderwerp. Een workshop waarin ze op zoek gaat naar haar innerlijke godin krijgt dan wél weer de volle aandacht.  Toch is het boek van Ars zeker geen zweverig zelfhulpboek. Ze is op haar best als ze radicaal eerlijk bij zichzelf te rade gaat en vertelt over haar verleden. Over hoe ze op jonge leeftijd haar moeder verloor en zich toen op het wildwaterkajakken stortte, over hoe ze na een lang ziekbed aan de drugs raakte en daar met wilskracht uiteindelijk weer vanaf kwam. In die passages leef je met haar mee en gun je haar een succesvolle queeste. ‘Voor avontuur hoef je niet naar de Himalaya – ook in het normale leven ligt het binnen handbereik’, staat in grote letters op de achterflap. Toch trekt Ars er tijdens haar zoektocht vooral veel op uit. Naar Noorwegen, naar Groot-Brittannië, naar de Verenigde Staten. In New York bezoekt ze The Explorers Club, waarin door de eeuwen heen vooral witte mannen pochten met hun prestaties en trofeeën. Regelmatig worden er exquise diners georganiseerd: ‘In 2012 bijvoorbeeld bestond het menu uit stierentestikels, pythonpasteitjes, Chinese kwallen, martini’s met koeienogen, ananastorens met schorpioen en een dessert met maden.’ Ars stipt aan dat witte, mannelijke avonturiers nog altijd ruim baan krijgen. Dat blijkt ook het geval in haar eigen boek. De Nederlandse ontdekkingsreiziger Arita Baaijens, die jarenlang per kameel door de woestijn trok en door het afgelegen Altaigebergte reisde, komt nauwelijks aan bod. En de negentiende-eeuwse Alexine Tinne, ook een Nederlandse avonturier, wordt wel bij naam genoemd, maar wie ze was of wat ze deed wordt niet duidelijk vermeld. Zo’n discrepantie wringt. Maar goed, ‘wie niet kan loslaten, kan geen avonturen beleven’ schrijft Ars, en zo is het. Het zou jammer zijn om het boek te snel terzijde te leggen. Want net als bij een echt avontuur moet je soms even doorploeteren om vervolgens te worden meegesleept.   Vindt Ars waar ze naar zoekt? Uiteraard. Avontuur is vooral een persoonlijke transformatie, concludeert ze, waarbij je nieuwsgierig en onbevangen nieuwe paden durft in te slaan: ‘Uiteindelijk zijn het de bergen in jezelf die je moet beklimmen.’ Geen wereldschokkend nieuw inzicht, maar wel een boodschap die resoneert. Waar is het avontuur? moedigt aan om uit je comfortzone te komen en met frisse blik om je heen te kijken, en is alleen daarom al de moeite waard. 

●●●●●
||https://www.nrc.nl//nieuws/2022/08/11/op-zoek-naar-een-midlife-avontuur-a4138664
2022-08-12||Er zit nog een verrassing in mij, zegt het eitje||‘Hallo, ben jij Mama ei?” „Ik ben rups, wie ben jij?” „Ik ben Ei, maar er zit nog een verrassing in mij.”  In het nieuwe prentenboek van zilveren penseelwinnaar Milja Praagman, speelt een klein eitje de hoofdrol. Het rolt uit het nest tegen een steen aan en breekt open. Een klein snaveltje is door de schil heen gebroken, zo ook twee pootjes. Tijd om de wereld te verkennen. In 2013 werd Praagmans Nog 100 nachtjes slapen prentenboek van het jaar. In het vorig jaar verschenen Magneetje stonden aardige versjes over lieve dingen als vriendschap en vertrouwen. De dierenillustraties waren prachtig, maar de vrijblijvende versjes hingen tegen het zoetsappige aan. Zonde, want zo’n zin die zegt ‘Ik ben Ei, maar er zit nog een verrassing in mij’ verraadt dat Praagman meer kan dan beminnelijke versjes schrijven. Ze heeft humor, is vindingrijk, maar lijkt nog te worstelen met een krachtige oorspronkelijke boodschap, zo ook bij dit boek.  Het kleine eitje gaat op zoek naar haar mama en komt daar een reeks dieren bij tegen. Het boek lijkt daarin erg (misschien zelfs iets te erg) op het bekende Mama kwijt van Chris Haughton waarin een kleine uil zich spiegelt aan andere dieren in de hoop zijn moeder terug te vinden. Het eigenwijze ei: ‘Mijn mama zegt nooit „boe”, en ze is zo zacht als dons.’  De verrassing van dit boek zit duidelijk niet in dit aspect van het verhaal, maar aan het eind. Waarin het eitje niet van een kip, maar van een zwaan blijkt te zijn. En dat het eigenwijze ei niet een mama treft, maar een papa. ‘Ja, jij, lief eigenwijs Ei. Ik ben jouw papa, jij hoort bij mij.’ In veel kinderboeken is de glansrol van de verzorging nog steeds aan de moeder toevertrouwd, maar in Het eigenwijze ei is dat nu eens niet het geval. ‘„Kunnen papa’s ook broeden?” „Papa’s kunnen alles. En nu is het tijd om naar ons nest te gaan.’” Net als in ander werk maakt Praagman in haar illustraties gebruik van grote kleurvakken. Dit keer loopt daar dat heerlijke eigenwijze ei doorheen. De dieren die het ei tegenkomt zijn knap verbeeld, met een scherp oog voor een contrast tussen het detail dat ze aanbrengt (bijvoorbeeld een zwarte kip met honderden witte stipjes) en wat ze meer globaal weergeeft, een witte zwaan zet ze in een paar lijnen met haar pen op papier.  Geslaagd zijn ook de prenten die over twee bladzijden voeren en die qua kleur sterk tegen elkaar afsteken (twee kobaltblauwe pagina’s met daarop de witte papa zwaan die een gemene ekster wegjaagt). Een indrukwekkende plaat die je niet snel vergeet. Praagman werkt met verschillende materialen: verf, krijt en pen en dat levert ook meer dan eens ontroerende figuren op die tot de verbeelding spreken. Als haar tekst door de oppervlakkige schil heen breekt, is die ontwapenend en melodieus tegelijk en wordt Het eigenwijze ei meer nog dan eigenwijs, oorspronkelijk. 

●●●●●
||https://www.nrc.nl//nieuws/2022/08/11/er-zit-nog-een-verrassing-in-mij-zegt-het-eitje-a4138663
2022-08-12||Terloops vertelt dichter Anatoli Mariëngof dat er weer een vriend is gearresteerd en geëxecuteerd||Ook de dandy-dichter Anatoli Mariëngof stond te juichen toen in 1917 de Russische revolutie uitbrak. Ook hij snakte naar een nieuwe tijd waarin alles op de schop  ging. Maar het zou heel anders uitpakken dan hij had gehoopt. In zijn geboortestad Penza, op 600 kilometer ten zuidoosten van Moskou, trok het eerste revolutiejaar op een even gewelddadige als  absurdistische manier aan zijn oog voorbij. Zo werd zijn adellijke vader door een verdwaalde kogel dodelijk getroffen toen hij zijn zoon van de straat probeerde te halen tijdens een beschieting door het contrarevolutionaire leger. Mariëngof (1897-1962) heeft dan al in de loopgraven aan het westelijke front gediend. Van vechten kwam het daar volgens eigen zeggen zelden. Het was er ‘leven als op de datsja: jagen, vissen, pokeren.’ Nu zijn vader dood is – zijn moeder stierf al in 1901 aan kanker – heeft hij in Penza niets meer te zoeken. Hij vertrekt naar Moskou, waar hij samen met Sergej Jesenin aan de bakermat staat van het imaginisme, de provocerende beweging van dichters die menen dat een gedicht uit een onafgebroken stroom beelden moet bestaan.  In 1919 debuteert Mariëngof in het tijdschrift Sovjetkrant met het gedicht ‘Magdalena’, waarvan de eerste regel luidt: ‘Verschoon het ondergoed van uw ziel’. Als Lenin het een broddelwerk van een ‘ziekelijk jongetje’ vindt, is Mariëngof diep gekwetst. Gelukkig zijn de recensies positief.  Moskou is in die dagen het centrum van de nieuwe wereld. Volkscommissarissen voeren er heftige debatten met de avant-garde van dichters, beeldend kunstenaars, regisseurs en literatuurcritici. Terwijl in de provincie een bloedige burgeroorlog woedt en 33 miljoen Russen honger lijden, schieten nieuwe literaire tijdschriften als paddenstoelen uit de grond.  Net als zijn tijdgenoot Konstantin Paustovski, wiens memoires in de jaren tachtig in vertaling in de Privé-domeinreeks verschenen, doet ook Mariëngof op een indringende manier verslag van die revolutie, in zijn onlangs verschenen  Mijn eeuw, mijn vrienden en vriendinnen.  Hij schreef het in de laatste twee jaren van zijn leven, maar het zou pas zesentwintig jaar na zijn dood, tijdens het liberale bewind van Gorbatsjov, worden gepubliceerd. Bijna niemand wist toen nog wie hij was.  Waar Paustovski een  romanticus is, manifesteert Mariëngof zich als een opgewekte cynicus. Met een scherp oog voor het absurde tekent hij op hoe het elan van de revolutie algauw plaatsmaakt voor een genadeloze dictatuur, waarin iedereen op zijn woorden moet letten. Een mooi voorbeeld daarvan is zijn jeugdvriend Gromov, met wie hij op het gymnasium in Penza een literair tijdschrift heeft opgericht. Onder de bolsjewistische heersers is hij voorzitter van de  Evacuatiecommissie geworden, een machtige functie, die hem een auto met chauffeur heeft bezorgd. Mariëngof zet de gewichtigheid van Gromov spottend neer, om er nonchalant aan toe te voegen dat deze, zodra hij kritiek op zijn meesters begint te leveren, in de gevangenis belandt. Na zijn vrijlating is het gedaan met zijn carrière.  Mariëngof wisselt zijn relaas af met zinnen uit krantenberichten uit januari 1919, waardoor de dagelijkse ellende van honger, oorlog, voedsel- en brandstofschaarste je bijna naar de keel grijpt. Tegelijkertijd verbaas je je erover dat het Moskouse kunstenaarsleven in die dagen zulke grote hoogten bereikt, alsof alleen de positieve energie die de revolutie heeft ontketend ertoe doet.  Even boeiend in Mijn eeuw, mijn vrienden en vriendinnen  zijn Mariën-gofs vriendschappen, vooral met de beroemde ‘boerendichter’ Jesenin, een paradepaardje van het nieuwe regime. Jarenlang woont Mariëngof met hem op een kamer in het centrum van Moskou. Ze gedragen zich als dandy’s en teisteren het literaire leven met hun provocerende acties.  Aan zowel hun samenwonen als aan de imaginistische beweging komt een einde als Mariëngof in 1923 zijn grote liefde leert kennen, de actrice Anna Nikritina. Ze krijgen een zoon, Kirka, die in 1940 zelfmoord zal plegen omdat hij vindt dat een mens onder Stalin geen leven heeft.  Op zijn beurt krijgt Jesenin een verhouding met de Amerikaanse danseres Isadora Duncan. Hun liefde zal bezwijken onder Jesenins jaloezie over Duncans succes. Na haar als ‘de man van’ op een tournee door Europa en Amerika te hebben begeleid, keert hij gedesillusioneerd en vervuld van haat over het Westen naar Moskou terug, waar hij in 1925 op 30-jarige leeftijd zelfmoord pleegt. Ook schrijft Mariëngof uitvoerig over de sterren van het Sovjet-theater. Zijn genadeloze portret van de befaamde regisseur Mejerhold spant daarbij de kroon en laat weinig van diens grote reputatie heel. Zo bezorgt Mejerhold zijn nieuwe vrouw Zi-naïda Rajch, de ex van Jesenin,  voortdurend hoofdrollen in nieuwe producties, terwijl ze amper kan acteren. Zijn hoogmoed blijkt nog meer als Mariëngof het volgende uit zijn mond optekent: ‘Geef mij het Groot Moskouse Adresboek of de telefoongids en ik maak er een geniale voorstelling van’. Het verbaast je niet dat Mejerhold de Stalinterreur niet overleeft. Tussen de regels door lees je in dit door Robbert-Jan Henkes voortreffelijk vertaalde Privé-domeindeel kritiek op het Sovjet-regime. Zo meldt hij terloops dat deze of gene vriend is gearresteerd en geëxecuteerd, en ziet hij dat het de bolsjewieken veel meer om hun eigen macht gaat dan om de communistische idealen. Zelf is hij voor niets en niemand bang. Het leven stelt niets voor, neem het vooral niet al te serieus, lijkt hij te willen zeggen.  Een waardevolle aanvulling op Mijn eeuw, mijn vrienden en vriendinnen is Mariëngofs heruitgegeven  Roman zonder leugens, zijn in 1927 gepubliceerde herinneringen aan zowel Jesenin als aan de revolutie, die hij met een gehaktmolen vergelijkt. Jesenin komt eruit naar voren als een roemzuchtig, afgunstig, kil en angstig mens. Dat beeld strookt van geen kant met de officiële Sovjethagiografieën, waarin Mariën-gof wordt neergezet als degene die Jesenin op het slechte pad heeft gebracht. Het boek veroorzaakt  dan ook een schandaal en maakt een einde aan Mariën-gofs schrijverscarrière. Na de publicatie van zijn roman De geschoren man in 1928 krijgt hij nog amper iets uitgegeven.  Als je zijn eveneens heruitgegeven roman Cynici  (1928) leest, begrijp je des te meer waarom de Sovjet-autoriteiten hem in het ravijn van de vergetelheid hebben geduwd. Want behalve een dramatisch, maar luchtig verteld  liefdesverhaal, bevat deze roman een bijna filmisch verslag van de verschrikkingen van de eerste jaren van de revolutie. Soms zakelijk in de vorm van bladzijden vol krantenberichten over oproer, terreuraanslagen, hongersnood, kannibalisme op het platteland, epidemieën, soms cynisch aan de hand van personages die geen cent meer om het leven geven.  In zijn waarnemingen over zijn tijd doet Mariëngof niet onder voor Paustovski. Daarom is het des te  heuglijker dat zijn werk nu voor een Nederlands publiek toegankelijk wordt gemaakt. De vertalingen van de virtuoze Robbert-Jan Henkes maken dat feest alleen nog maar groter. 

●●●●●

Anatoli Mariëngof:  Roman zonder leugens. (Roman bez branja) Vert. en bez. Robbert-Jan Henkes en Elena Pereverzeva. Pegasus, 222 blz. € 22,50
 

●●●●●

Anatoli Mariëngof: Cynici. (Tsiniki) Vert. en bez. Robbert-Jan Henkes en Elena Pereverzeva. Pegasus, 208 blz. € 24,50
 

●●●●●
||https://www.nrc.nl//nieuws/2022/08/11/terloops-vertelt-de-russische-dichter-anatoli-mariengof-dat-er-weer-een-vriend-is-gearresteerd-en-geexecuteerd-2-a4138662
2022-08-12||Boerenactievoerder veroordeeld voor het dumpen van afval op de A18||Een 42-jarige man uit gemeente Oost-Gelre is veroordeeld voor het dumpen van afval tijdens een van de boerenprotesten. De man moest donderdag verschijnen voor de politierechter in Arnhem. Hij is veroordeeld voor het versperren van de A18 door het dumpen van afval. Hij krijgt een werkstraf van tachtig uur en een voorwaardelijke gevangenisstraf van een week. Daarnaast moet hij een boete betalen van 3.600 euro. De man is de eerste die veroordeeld is voor het dumpen van afval bij een boerenactie. De varkenshouder werd 28 juli op heterdaad betrapt door de politie toen hij samen met zo’n dertig anderen afval dumpte op de Rijksweg A18 bij Westendorp, bij wijze van het protest tegen het stikstofbeleid van het kabinet. Toen agenten de man bezig zagen, hebben ze hem aangehouden. Volgens de wegbeheerder Rijkswaterstaat ging het onder meer om zand en kuilgras.  De man is geen initiatiefnemer van de actie, maar hij deed er wel aan mee. Hij heeft bekend dat hij de snelweg heeft versperd. Tijdens de zitting gaf hij aan spijt te hebben van de actie en dat hij zich liet meeslepen. De rechter benadrukt dat de vrijheid van demonstratie een belangrijk recht is, maar je mag anderen hierbij niet in gevaar brengen. De man bracht door het versperren van de A18 medeweggebruikers in gevaar.   Tijdens de zitting zei de man dat hij zich zorgen maakt over de stikstofplannen van het kabinet en de toekomst van zijn bedrijf en gezin. ,,Ik had een machteloos gevoel. Ik voel me bedreigd door wat er gaat gebeuren.” De varkenshouder wilde tijdens de zitting niet vertellen wie er nog meer meededen aan het dumpen van afval op de snelweg. ,,Ik sta niet achter de actie, maar vond wel dat ik iets moest doen”, vertelde de man aan de rechter volgens het ANP. Volgende week donderdag is een zitting van een andere man die verdacht wordt van dezelfde handelingen op 28 juli. ||https://www.nrc.nl//nieuws/2022/08/11/boerenactievoerder-veroordeeld-voor-het-dumpen-van-afval-op-de-a18-a4138657
2022-08-12||Toezichthouder wil &#8216;in principe&#8217; verbod op hergebruik persoonsgegevens door overheid||De Autoriteit Persoonsgegevens (AP) wil dat er „in principe” een verbod komt op het hergebruiken van persoonsgegevens in openbare registers. Dat heeft de AP geadviseerd aan het kabinet, meldt de toezichthouder donderdag. Ook moeten er regels komen over wanneer welke persoonsgegevens een uitzondering zijn op het verbod. Volgens de AP zorgt het huidige wetsvoorstel, waarin het kabinet overheidsinstellingen aanmoedigt persoonsgegevens te delen, ervoor dat deze mogelijk worden gedeeld zonder toestemming of medeweten van de mensen om wie het gaat. Volgens het huidige wetsvoorstel moeten overheidsinstellingen persoonsgegevens beschikbaar kunnen stellen voor onder meer onderzoek of commercieel gebruik. Het kabinet vraagt van de instellingen zelf in te schatten wanneer dat niet kan. AP-vicevoorzitter Monique Verdier zegt weliswaar „het belang van open overheidsdata in te zien, bijvoorbeeld voor onderzoek”, maar laat ook weten dat burgers „de baas” moeten zijn over hun eigen persoonsgegevens. „Tenzij de wetgever – en dus niet een overheidsorganisatie zelf – bepaalt dat dat niet zo is”, aldus Verdier. De AP liet zich eerder kritisch uit over het publiceren van persoonsgegevens in openbare registers, zoals het Handelsregister en het Kadaster. Thuiswerkende zzp’ers kunnen daarom binnenkort hun adres afschermen in het Handelsregister. Hun adres staat er standaard wel nog steeds in. In het Kadaster, een register met gegevens over onroerend goed, is het voorlopig niet mogelijk voor burgers om hun adres af te schermen. ||https://www.nrc.nl//nieuws/2022/08/11/toezichthouder-wil-in-principe-verbod-op-hergebruik-persoonsgegevens-door-overheid-a4138659
2022-08-12||Opinie | Geef dieren een plek aan de onderhandelingstafel||Na weken van snelwegblokkades, intimidaties en talkshowoptredens is het dan eindelijk zover: de onderhandelingsgesprekken tussen oud-minister Johan Remkes en ‘de boeren’ – of, beter gezegd: belanghebbenden bij de intensieve vee-industrie – zijn van start gegaan. Het is een goede zaak dat de standpunten en grieven van deze ondernemers serieus worden genomen: hun levenswerk en identiteit zal onvermijdelijk en ingrijpend veranderen. Daar moet niet te licht over worden gedacht. Anna Krijger is campagnecoördinator Stichting Animal Rights. Ook natuur- en milieuorganisaties, ketenpartijen, banken en decentrale overheden krijgen uiteindelijk allemaal de gelegenheid om hun zegje te doen. Stuk voor stuk zijn het belanghebbenden in de grote veranderingen die op stapel staan. Dat de afgevaardigden van de natuur- en milieuorganisaties als Greenpeace en het Wereld Natuur Fonds dat eigenlijk namens iets of iemand anders doen, klinkt niet gek. ‘De natuur’ kan immers zelf niet aan de onderhandelingstafel aanschuiven – „Kan iemand even het water doorgeven?” – en dus zijn er organisaties die dat namens de natuur doen.  In het rijtje van genodigden ontbreekt  echter een groep die dermate veel ‘belang’ heeft bij het aanpakken van de stikstofcrisis dat het voor hen een zaak van leven of dood is: de dieren. Volgens het CBS telde Nederland in 2021 ruim 11 miljoen varkens, 3,8 miljoen runderen en bijna 100 miljoen kippen. Al deze dieren hebben gevoel, kunnen pijn ervaren en verzetten zich, waar mogelijk, tegen de trieste omstandigheden waarin ze verkeren. Schrijver en filosoof Eva Meijer schreef er vorige maand een column over in deze krant: „Mensen die met dieren werken kennen hun verzet. Daarom staan er hekken om weiden, worden dieren opgesloten in kooien en stallen, drijven boeren ze de veewagen in met stokken, krijgen ze halsbanden, halsters of hoofdstellen om.”  Undercoverbeelden van Animal Rights en andere dierenbelangenorganisaties bevestigen dit keer op keer. Schapen ontsnappen uit het slachthuis, koeien in de zuivelindustrie weigeren om de melkcarrousel in te gaan, eenden vluchten voor de vangploeg die hen komt halen: het zijn daden van verzet. Deze dieren weten heel goed wat ze willen en ook wat ze niet willen.  Dat ze niet kunnen praten zoals wij, betekent natuurlijk geenszins dat ze niet kunnen communiceren. Zoals inmiddels bekend is de intensieve veehouderij voor een groot deel debet aan de stikstofcrisis. Het terugdringen van de stikstofuitstoot en de daarmee gepaard gaande inkrimping van de veestapel (een naar woord eigenlijk, ‘stapel’) heeft verstrekkende gevolgen voor miljoenen dieren. Zo’n 30 procent minder varkens, runderen en kippen betekent niet, zoals de ondernemers in de vee-industrie het soms doen voorkomen, alsof nu een derde van de dieren in Nederland moet worden afgemaakt. Het betekent dat er minder dieren gefokt gaan worden en dus minder dieren worden geboren. (Natuurlijk worden die dieren wel afgemaakt, maar dan ‘gewoon’ voor de productie van vlees en zuivel, niet vanwege de stikstofmaatregelen.) Het betekent een derde minder pijn, angst en slachtingen. Dat zijn flinke belangen. We fokken, beperken, vervoeren en slachten voelende individuen tegen hun wil. Tegelijkertijd weten we steeds meer over hun intelligentie, sociale structuren en vermogen om te voelen. We zijn het de dieren daarom verschuldigd om ook hun belangen mee te wegen in de gigantische beslissingen die nu worden genomen. Net zoals de natuur haar vertegenwoordigers heeft aan de onderhandelingstafel, moet er ook voor de rechten van dieren opgekomen worden. Dierenbelangenorganisaties zien een uitnodiging van Remkes met belangstelling tegemoet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/11/geef-dieren-een-plek-aan-de-onderhandelingstafel-a4138661
2022-08-12||&#8216;Satellietbeelden tonen acht verwoeste Russische gevechtsvliegtuigen op Krim&#8217;||Woensdag gemaakte satellietbeelden tonen aan dat minstens acht Russische gevechtsvliegtuigen zijn verwoest bij de explosies op de luchtmachtbasis Saki, aan de westelijke kust van de Krim. Dat meldt The New York Times op basis van satellietfoto’s. Rusland ontkende eerder dat er gevechtsvliegtuigen zijn verwoest en stelt dat er helemaal geen aanval is geweest.  Dinsdag waren zeker twaalf explosies te horen op de Russische vliegbasis Saki bij de plaats Novofjodorovka, op ruim tweehonderd kilometer van het front. De Krim is lang gespaard gebleven voor het oorlogsgeweld, maar nu lijkt Oekraïne een manier te hebben gevonden om ook doelen te treffen die voorheen buiten schootsafstand lagen. Oekraïne heeft de aanval niet bevestigd, maar president Zelensky zei in een toespraak dat Rusland „acht gevechtsvliegtuigen kwijt zal zijn”.  The New York Times heeft satellietbeelden van de luchtmachtbasis van Saki bekeken, die door het Amerikaanse beeldverwerkingsbedrijf Planet Labs zijn verzameld. Op de beelden zijn drie grote kraters en acht verwoeste gevechtsvliegtuigen te zien. Daarnaast lijken twee gebouwen in de buurt van de vliegtuigen te zijn verwoest. Volgens Oekraïne werd de aanval uitgevoerd met hulp vanaf de Krim zelf. ||https://www.nrc.nl//nieuws/2022/08/11/satellietbeelden-tonen-acht-verwoeste-russische-gevechtsvliegtuigen-a4138660
2022-08-12||Summerschool is terug, met rijzende tv-ster Francis van Broekhuizen||Gek eigenlijk dat Matthijs van Nieuwkerk nooit heeft meegedaan aan De slimste mens. Hij moet toch grossieren in kennis, zo veel als hij ervan deelt met de kijker. Via de televisie verspreidt hij zijn liefde voor en kennis van literatuur, jazz, chansons. En wat hij zelf niet weet, laat hij zichzelf (en ons) uitleggen door een ander. Hij verzon DWDD University, met natuurkundige Robbert Dijkgraaf, nu minister van onderwijs. Bioloog Freek Vonk zat ook in zijn sprekersstal, terrorisme-expert Beatrice de Graaf. Zomers was er DWDD Summerschool. Na drie jaar afwezigheid is dat programma nu terug als Summerschool. Woensdagavond was de eerste van vier ‘colleges’.  Ik begon over De slimste mens, omdat operazangeres Francis van Broekhuizen, daar in de zomer van 2020 zo in opviel dat ze sindsdien in vrijwel geen televisieprogramma meer heeft ontbroken. Ze was de dark horse  van De slimste mens, jubelde presentator Philip Freriks. Een „operadiva met noten op haar zang”, die op commando naar de hoge C notenbalkte en om de haverklap in gezang uitbarstte. „112 decibel zonder microfoon”, zei ze. „Vergelijkbaar met een straaljager,” wist allesweter Maarten van Rossem. Ze bekende daarop dat ze elke avond met Maarten in bed lag, omdat ze zo graag naar zijn hoorcolleges-podcast luisterde. In de televisieseizoen daarna werd ze dikke vriendinnen met Eva Jinek bij  Jinek, ze had „een klik” met Chantal Janzen in Beat The Champions, ze blies huilend de aftocht in De verraders, omdat het samenzweerderige gesmoes dat nou eenmaal bij het programma hoort, haar terugbracht naar de tijd waarin ze gepest wordt. Over dat pesten vertelde ze daarop in een aflevering van Kruispunt. En toen ze ambassadeur werd van Pride was ze wéér overal te gast.  Moet ik nog doorgaan of is zo wel duidelijk dat ze ineens heel erg bekend is geworden? Zij dus, Francis van Broekhuizen, was de eerste gastdocent van de Summerschool en zij vertelde gisteravond over haar „levenslange obsessie” met de beroemdste operazangeres ooit, Maria Callas. Ik heb die afleveringen van destijds, waarin Francis van Broekhuizen uiteindelijk de finale  haalt, nog eens teruggekeken en  in een van de rondes kreeg ze nota bene een vraag over Maria Callas. Of eigenlijk over Callas’ grote, maar tragische liefde, de rijke reder Artistoteles Onassis. Wat Francis van Broekhuizen toen zei, was achteraf een open sollicitatie naar een plek in Matthijs van Nieuwkerks docentenkorps: „Over Callas kan ik úren praten.” Drie weken desnoods, maar sowieso „langer dan Maarten van Rossem.” Ze hield het gisteravond bij veertig minuten en ze vertelde over Callas als best-verkopende operazangeres, en over Callas ‘la divina’, de diva die op haar 53ste zou sterven aan een gebroken hart. Dat deed ze heel onderhoudend. Haar verhaal hield het midden tussen een Ted-talk, een spreekbeurt en een stand-up optreden. Om de techniek van belcanto uit te leggen, liet ze een stukje Mariah Carey horen, een popzangeres die haar zang doorspekt met trillers en loopjes. Zelf deed ze het ook nog even voor. Ze liet zien hoe zangeressen erbij stonden op het toneel in de tijd vóór de Callas-revolutie. Zij zong niet alleen, ze acteerde. Daarvoor waren het kaarsrechte, verklede figuurtjes die hun armen wijd strekken als ze ‘aan de beurt’ zijn. Park and bark werd het genoemd. Staan en zingen. In Summerschool zat het type publiek dat je verwacht bij een lezing, grijzend en geïnteresseerd. Op de eerste rij zat Matthijs van Nieuwkerk te genieten en te glunderen. Wie is hier de allerslimste? Niet Francis van Broekhuizen, zij deed deze zomer ook nog mee aan De slimste mens, All Stars, de jubileum-editie. Maar de finale haalde ze niet.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/11/summerschool-is-terug-met-rijzende-tv-ster-francis-van-broekhuizen-a4138656
2022-08-12||Opnieuw bosbranden in West-Frankrijk, al zeker 6.200 hectare in vlammen opgegaan||Zeker 6.200 hectare bos in de West-Franse Gironde is tot nu toe in vlammen opgegaan door een dinsdag in het departement opnieuw opgelaaide brand. Daarnaast hebben zo’n 10.000 mensen hun huis noodgedwongen moeten verlaten en zijn meerdere wegen richting Spanje afgesloten, melden internationale persbureaus donderdag. De bosbranden breiden zich nog altijd uit, onder meer richting het zuidelijker gelegen departement Landes. Lokale autoriteiten spraken woensdagavond tijdens een persconferentie van een „ijverig gevecht” tegen het vuur, dat de brandweer „telkens weer weet te verrassen”. Een brandweercommandant noemde de vlammenzee „een monster met hersens” en zegt dat de brand zich verspreidt „in alle richtingen”. Het vuur kan zich in de Gironde, dat in juli al te maken kreeg met grote bosbranden, snel verspreiden door de lichte ontvlambaarheid van pijnbomen en de monocultuur – één type boom in rijtjes naast elkaar. Frankrijk wordt al weken geteisterd door bosbranden, door de extreme droogte als gevolg van temperaturen tot veertig graden. Meer dan 57.000 hectare ging tot nu toe in vlammen op. Dat is ongeveer zes keer zoveel als het gemiddelde per jaar in de periode 2006-2021. Volgens minister van Binnenlandse Zaken Gerald Darmanin zijn Italië en Zweden van plan om Frankrijk te helpen in de strijd tegen het vuur. In meerdere Europese landen zijn grote problemen door bosbranden, aangewakkerd door de aanhoudende hitte en de droogte. In Portugal hebben zo’n 1.200 brandweerlieden woensdag een bosbrand weten te bestrijden die al sinds afgelopen zaterdag woedde en meer dan 3.000 hectare in de as legde. Buurland Spanje en Griekenland, maar ook noordelijker gelegen Europese landen als het Verenigd Koninkrijk, Duitsland  en Tsjechië hebben deze zomer gekampt met grote bosbranden.||https://www.nrc.nl//nieuws/2022/08/11/opnieuw-bosbranden-in-west-frankrijk-al-zeker-6-200-hectare-in-vlammen-opgegaan-a4138655
2022-08-12||Britse IS-strijder, bekend als &#8216;Beatle&#8217;, opgepakt in Londen||De Britse IS-aanhanger Aine Davis is woensdag gearresteerd in Londen op verdenking van terrorisme. De Britse officier van justitie keurt de aanklacht wegens terrorisme tegen de man goed, melden internationale persbureaus.  De 38-jarige Brit vloog naar het vliegveld Luton in Londen, na zijn vrijlating uit de gevangenis van Turkije. Daar zat hij een gevangenisstraf uit van 7,5 jaar wegens terrorisme. Dat meldt de BBC.  Davis staat bekend als een van de ‘IS-Beatles,’ een groep van vier leden die opgroeide in West-Londen en vrijwillig ging vechten voor de Islamitische Staat (IS) in Syrië. De vier kregen deze bijnaam door hun Engelse accent. Volgens de autoriteiten van de Verenigde Staten heeft de groep 27 gijzelaars ontvoerd, van wie sommigen werden onthoofd. De video’s van de moorden werden wereldwijd gedeeld op sociale media. De groep zou onder andere verantwoordelijk zijn voor de dood van vier Amerikaanse gijzelaars, onder wie de twee journalisten James Foley en Steven Sotloff.  Aine Davis werd in 2015 aangehouden in Turkije vanwege zijn lidmaatschap van de terroristische organisatie in Syrië. Na zijn vrijlating werd hij door Turkse autoriteiten uitgeleverd aan het Verenigd Koninkrijk. Bij aankomst in Londen werd hij gearresteerd in verband met misdrijven op grond van de  Britse terrorismewetten. Waaronder het inzamelen van geld voor terrorisme en het in bezit hebben van terroristische documenten.  Voordat Davis radicaliseerde, werd hij in het Verenigd Koninkrijk meerdere keren veroordeeld wegens drugscriminaliteit. In 2006 kreeg hij een celstraf voor wapenbezit. Hij bekeerde zich hierna tot de islam en sloot zich in 2013 aan bij IS. Twee andere leden van de IS-Beatles zitten in hechtenis in de Verenigde Staten, nadat ze in 2018 door Koerdische troepen gevangen waren genomen. Het vierde lid, Mohammed Emwazi, werd in 2015 in Syrië gedood. ||https://www.nrc.nl//nieuws/2022/08/11/britse-is-strijder-bekend-als-beatle-opgepakt-in-londen-a4138653
2022-08-12||Noord-Korea heeft het coronavirus verslagen, zegt Kim Jong-un||Noord-Korea heeft het coronavirus verslagen, zo heeft de leider van het land Kim Jong-un bekendgemaakt. Dat meldt staatspersbureau KCNA donderdag. De zwaarste coronamaatregelen, die het land invoerde in mei, kunnen daarom volgens Kim losgelaten worden. Noord-Korea geeft geen openheid over hoeveel mensen het virus hebben gehad aan de Wereldgezondheidsorganisatie (WHO). Experts zijn kritisch over de bewering dat Covid-19 in het land daadwerkelijk is uitgeroeid.  Opmerkelijk is dat Kim’s zus, de invloedrijke Kim Yo-jong, donderdag volgens internationale persbureaus in een toespraak suggereerde dat Kim Jong-un zelf besmet is geraakt met het coronavirus. Hij zou „zeer ziek” zijn geweest en „hoge koorts” hebben gehad. Desalniettemin zou de leider „geen moment zijn gaan liggen” zonder te denken „aan het volk dat hij moest beschermen tot het einde van de oorlog tegen de epidemie”.  Noord-Korea refereerde vaker aan het coronavirus als ‘koorts’, vermoedelijk vanwege gebrek aan testmaterialen. In mei stelde het land sinds eind april zo’n 350.000 ‘koortspatiënten’ in isolatie te hebben behandeld, en werden voor het eerst sinds het wereldwijd uitbreken van de coronapandemie doden gemeld door het virus. Kim besloot daarop een landelijke lockdown in te voeren. In totaal stelt Noord-Korea dat er 74 mensen zijn overleden aan het virus.  De Wereldgezondheidsorganisatie is kritisch over deze bewering, en ook over de claim dat het virus uitgeroeid zou zijn. Vorige maand zei de WHO nog dat het aannemelijk is dat de situatie in het land eerder is verslechterd dan verbeterd. Noord-Korea heeft voor zover bekend geen vaccinatieprogramma tegen het virus, maar is in plaats daarvan afhankelijk van lockdowns, eigen medicinale behandelingen en wat Kim het „voordelige socialistische systeem Koreaanse-stijl” noemt.  
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/11/noord-korea-heeft-het-coronavirus-verslagen-zegt-kim-jong-un-a4138654
2022-08-12||Waarom is de nieuwe dirigent van het Concertgebouworkest zo spraakmakend?||Vanaf de redactie van NRC vertellen we je elke dag het verhaal van vandaag.Deze week laten we de voorpagina's even los en hoor je verhalen die je de hele zomer kunt luisteren. De piepjonge Klaus Mäkelä is de nieuwe vaste dirigent van het Concertgebouworkest, dat bij de wereldtop hoort. De afgelopen vijf jaar zat het orkest uit Amsterdam zonder chef en de verwachtingen van dit supertalent zijn hooggespannen. Redacteur klassieke muziek Rahul Gandolahage beluisterde het oeuvre van Mäkelä. Waarom is juist deze jonge Fin zo goed? En wat zal hij het orkest brengen?   Lees hier het artikel dat Rahul Gandolahage schreef over de nieuwe chef-dirigent. ||https://www.nrc.nl//nieuws/2022/08/11/waarom-is-de-nieuwe-dirigent-van-het-concertgebouworkest-zo-spraakmakend-a4138652
2022-08-12||Column | Rond Rutte groeit  geen  gras meer||Na vier uur praten over het boerenvraagstuk wist Johan Remkes genoeg. Nederland verkeert in een „stevige vertrouwenscrisis”. Premier Rutte is sinds de laatste verkiezingen de politieke personificatie van die crisis. Hij en de VVD denken het tij ook te kunnen keren. Dat zij een verantwoordelijkheid hebben, staat buiten kijf. Geen partij heeft sinds het einde van de Koude Oorlog zo lang geregeerd als de VVD. En partijleider Rutte is deze donderdag met 4.320 dagen niet alleen de langstzittende premier in de geschiedenis – voor Ruud Lubbers (4.310), Willem Drees (3.790), Johan Rudolf Thorbecke (3.237), Jan Peter Balkenende (3.007), Wim Kok (2.892), Charles Ruijs de Beerenbrouck (2.510) en Hendrik Colijn (2.369) – maar ook der dagen nog niet zat. Zolang hij voor de ministerraad „druipende mondhoeken” heeft voor het „problemen oplossen”, wil hij graag doorgaan, zei Rutte vlak voor het zomerreces. Is er ook enige historische empirie voor dit energieke optimisme? Nee. Het wemelt in democratisch Europa van de regeringsleiders die juist treurig eindigden omdat ze te lang dachten dat ze de toestand onder controle hadden. Bondskanselier Helmut Kohl was een politieke halfgod nadat hij in 1989 de Duitse hereniging voor elkaar had gekregen. Negen jaar later moest Kohl (5.871 dagen kanselier) ontluisterend afscheid nemen. Charles de Gaulle had onttakelend koloniaal Frankrijk eind jaren vijftig voor burgeroorlog behoed. In 1969 werd president De Gaulle na 3.764 dagen weggestemd.  In Nederland is Ruud Lubbers hét voorbeeld. Tot het laatst in 1994 dacht Lubbers zijn erfenis in het CDA te kunnen regelen, maar hij trok de partij juist mee in zijn eigen tragische aftocht. Twaalf jaar macht loopt vaak ook niet goed af voor de machtspartij zelf. Uitzondering is Tory-leider Margaret Thatcher die haar positie in 1990 na 4.226 dagen ordentelijk overdroeg. De bewierookte Angela Merkel (5.891 dagen) heeft haar CDU in 2021 echter leiderloos achtergelaten. Dat laatste dreigt nu ook in de VVD. Sinds Rutte in 2006 met de hakken over de sloot partijleider werd, heeft hij alle potentiële opvolgers laten verpieteren. Fractievoorzitter Klaas Dijkhoff (2017-2021) koos het hazenpad, zij het dat hij niet alleen afhaakte omdat hij geen geduld had maar ook omdat hij de politieke cultuur zat was. De ministers Jeanine Hennis-Plasschaert (2012-2017) en Edith Schippers (2010-2017) wilden evenmin wachten. Wie staat er nu in de coulissen? Fractievoorzitter Sophie Hermans? Die heeft nog zo weinig eelt op haar ziel dat ze zich laat koeioneren door Geert Wilders.  Nee, rondom Rutte groeit na 4.320 dagen geen gras meer. Dat de VVD volgens voormalig campagnestrateeg Mark Thiessen „niet meer weet wie zij zelf is”, net als de PvdA in de jaren tachtig en het CDA in de jaren negentig, is op zichzelf tot daaraan toe. Dat de parlementair democratische alternatieven ook geen soelaas bieden, maakt de kaalslag bij de VVD wel angstwekkend. Het CDA kwijnt sinds het PVV-avontuur van kortstondig partijleider Maxime Verhagen (2010-2012) gestaag weg, en is niet meer bij machte de boerenopstand te kanaliseren. Ter linkerzijde doen PvdA en GroenLinks alsof ze aansturen op fusie. Maar als puntje bij paaltje komt laat GroenLinks, ondanks het feit dat er oorlog woedt in Europa, zich bij de beoordeling van een handelsverdrag met Canada liever leiden door de eigen goede bedoelingen dan door geopolitieke afwegingen.  De intellectuele en bestuurlijke crisis bij dé machtspartij van nu is daarom geen exclusief VVD-probleem. De dubbele crisis rondom recordpremier Rutte raakt het bestel. Een troost is hooguit dat Nederland geen revolutionaire traditie heeft – de Duitse bezetting buiten beschouwing gelaten – en dus eerder in de eigen modder wegzakt dan zich opblaast. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/11/rond-rutte-groeit-geen-gras-meer-a4138630
2022-08-12||Opinie | Generatiekloof||Tijdens onze vakantie in Frankrijk spelen  we het spelletje ‘30 seconds’. Hierbij moeten binnen 30 seconden zoveel mogelijk woorden door de een omschreven worden en door de ander geraden.  Dat er een grote generatiekloof bestaat in de wijze van omschrijven bleek toen onze zoon (14), die in een team met zijn zus zat, zei: „De emoji voor een lul.”  Onze dochter (15) wist gelijk het antwoord: „Een aubergine!”  Het was nog goed ook.  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/11/generatiekloof-a4138629
2022-08-12||Kokoroko brengt afrobeat uit het boekje||Het Londense collectief Kokoroko maakt afrobeat en highlife uit het boekje. De acht leden van band hebben veelal een achtergrond in de West-Afrikaanse muziekcultuur en dus klinken Ebo Taylor, Fela Kuti en King Sunny Adé luid en duidelijk door. Al even maakt de band deel uit van de bruisende Londense jazzscene.  Op het langverwachte debuut Could We Be More gebeurt veel, er zijn veel nuances, maar het is een plaat zonder grote klappers. Waar die jazzscene uitblinkt in dansbare en vaak avontuurlijke jazz, overheerst in de afrobeat van Kokoroko een gevoel van kalmte en nostalgie. Na enkele nummers wringt dat, ze blijven wel erg dicht bij hun oude voorbeelden. Gelukkig zijn er tracks als ‘Dide O’, waarbij zijdezachte vocalen iets toevoegen aan een eigen sound. Nog meer gebeurt dat in ‘We Give Thanks’, het centrale stuk van het album, waar de zang vervlogen clubavonden in herinnering roept en de breakbeat net even wat steviger en meer live klinkt.  Jazz Kokoroko  Could We Be More 
●●●●● 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/11/kokoroko-brengt-afrobeat-uit-het-boekje-a4138621
2022-08-12||Wishful Singing reikt naar hemel in Ten Holts Canto||Klassiek Aart Bergwerff (orgel) & Wishful Singing Simeon ten Holt - Canto Ostinato  Geen groter cultstuk in de moderne muziek dan de Canto Ostinato van Simeon ten Holt. Toen organist Toon Hagen met zijn bewerking langs de kerken reisde, kwamen er niet, zoals gewoonlijk bij orgelconcerten, tientallen bezoekers, maar honderden. De verraste kaartverkopers vroegen de mensen of ze wel wisten dat ze naar een orgelconcert gingen. Er verschijnen voortdurend andere versies van het pianowerk. De nieuwste schreef organist Aart Bergwerff voor hemzelf en de vijf zangeressen van Wishful Singing. Met zijn eindeloze herhalingen is het vooral muziek om te ondergaan, een stroom waarop je meedrijft – ernaar luisteren of de noten in je opnemen, lijkt van minder belang. Waar het Bredase Hillen-orgel van Bergwerff het stuk stevig op de grond houdt, geven de woordeloze stemmen van Wishful Singing het een losgezongen kracht die richting hemel reikt. En hoewel Canto een meesterwerk van minimalisme blijft, telt deze versie toch flink wat dynamische contrasten.            
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/11/wishful-singing-reikt-naar-hemel-in-ten-holts-canto-a4138620
2022-08-12||Lekkere onafgebroken punkexplosie van Osees||Rock Osees A Foul Form  Godsammekraken, wat is John Dwyer boos. Normaal gesproken maakt zijn overproductieve band Osees (dat om maximale verwarring te stichten ook opereert onder de namen Oh Sees, OCS, The Ohsees, The Oh Sees, Thee Oh Sees) psychedelische garagerock waarbij Dwyer als een liefelijk stripfiguur een kolderieke kopstem opzet terwijl de net onder zijn nek bungelende gitaar zo schel mogelijk knettert.  Maar op het 26ste (ja, echt) album A Foul Form brult, blaft en jankt hij in net geen twintig minuten de longen uit zijn lange lijf – en gaat daarna waarschijnlijk aan het zuurstof én de keelpastilles. De plaat is één onafgebroken punkexplosie van tien tirades waarin drummers Dan Rincon en Paul Quattrone hun doffe trommels laten ploffen als kartonnen dozen en Dwyers gitaar raast als een stofzuiger. Ja, dat klinkt misschien monotoner dan je van  Osees gewend bent, maar het is toch ook wel erg  lekker. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/11/lekkere-onafgebroken-punkexplosie-van-osees-a4138619
2022-08-12||In het midden||Horizontaal:  1.  ‘WHO: stop met doden __ uit angst voor virus’ 6.  Meta-bedrijf 7.  Tijd voor mensen aan de kant 11.  Oorzaak 13.  Men __ 14.  Schreven aan een proefschrift 17.  Sieraad in een stadion 21.  Ligt Zaragoza aan 22.  Opera-onderdeel 24.  Waarnemend 26.  Zingende rat 29. ‘NFT’s van De __ moeten digitaal Rembrandt-museum bekostigen’ 30.  __ Cooder, gitaar 31.  Gefuseerde omroep     Verticaal: 1.  Amerikaanse dan wel Friese held 2.  Serieheldin die door Sandra Oh wordt gespeeld 3.  Simone of Warink 4.  Einde van de Franse tijd 5.  ‘Pizzaketen __ vertrekt uit Italië wegens gebrek aan klanten’ 6.  Draagstel 8.Uitgaanssnack  9.  Ground __ 10.  Ja, hoor __ 12.  Personage van Horst 15. Bitter drankje  16.  __ Lanka 18.  Fuseerde met de KABO 19. Schreef Zomerhuis met zwembad 20.  Distel of De Boer 23.  Lana del __, zangeres 25.  Prent 27.  Britse zender 28.  Gefuseerde omroep Oplossing puzzel 10 augustus. Horizontaal: 3. BLIEFT 9. SPAGNA 13. BEBOET 15. LUNAIR 16. OLIVIA 17. E STREET 19. ESP 22. DIE 24. DAARAAN 27. ODINGA 30. TAMARA 31. GASBEL 32. AGEREN 33. TARGET Verticaal: 1. ISLE 2. PANTHEÏST 3. BARET 4. IBO 5. EELTLAAG 6. FBI 7. TOVENAARS 8. STAP 10. PUS 11. GARI 12. NIETIGER 14. EIS 18. TED 20. PATAT 21. ARME 22. DOGE 23. IDA 25. ARE 26. NANA 28. NBA 29. ALG In het midden: HITTEGOLF  ||https://www.nrc.nl//nieuws/2022/08/11/in-het-midden-a4138608
2022-08-12||Bieten-quinoaburger||Rooster in een droge koekenpan de quinoa goudbruin. Schud de quinoa op een bord en laat afkoelen. Doe de quinoa met de bietenrasp, de bloem en de komijn in de hakmolen. Pers de knoflook erboven en maal alles fijn. Breng het bietenmengsel goed op smaak met zout en peper. Meng de mayonaise met de crème fraîche en de truffeltapenade. Voeg naar smaak extra tapenade en wat peper toe. Vorm 2 burgers van het bietenmengsel. Verhit in een koekenpan de olijfolie en bak de burgers in 5 minuten aan beide kanten bruin en gaar. Leg de burgers op een bord en houd ze onder een deksel warm. Snijd de broodjes open en leg ze met het snijvlak in de pan. Bak het brood op het snijvlak goudbruin en krokant. Beleg de onderste helft van de broodjes met de sla. Leg er een burger op en schep er wat truffelsaus op. Bestrooi met de cress en dek af met de bovenste helft van de broodjes.  Tip: maak de burgers een dag van tevoren en bewaar ze in de koelkast, zodat ze  wat steviger van structuur worden. Veganisten kunnen deze burgers makkelijk geheel plantaardig maken. VOOR 2 PERSONEN: 2 eetlepels shiso purple cress Janneke Philippi Vega Nijgh & Van Ditmar 256 blz. € 29,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/11/thuiskok-bieten-quinoaburger-a4138606
2022-08-12||Sudoku van donderdag 11 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/11/sudoku-a4138605
2022-08-12||Column | De auto, haar vrijheid||Mijn bovenbuurvrouw (89), wandelstok in de hand, loopt naar haar donkergroene Saab. Op de bestuurdersstoel ligt een flink kussen – ze is met de jaren gekrompen. Ze gaat naar een verjaardag buiten de stad. Pas als ze daar voor de deur stopt, ziet ze de wolken stoom onder de motorkap uitkomen. „Ik schrok me woest”, vertelt ze me een dag later. ANWB gebeld, auto weggesleept en leenauto opgehaald.  Ze kan niet wachten, zegt ze, tot ze „haar karretje” weer terug heeft. Die leenauto is een Toyotaatje. Ze spreekt het woord misnoegd uit. „Zulke wieltjes”, verzucht de buurvrouw – ze houdt haar twee wijsvingers op tien centimeter afstand van elkaar.  „Je haalt er geen 130 mee.” De garage belt met de mededeling dat het repareren van haar Saab uit 1998 een paar duizend euro gaat kosten. Het is eigenlijk de moeite niet meer, zegt de garage-eigenaar. Zij zegt: „Zoek maar een andere. Tweedehands. Een Saab, dat spreekt. Liefst precies dezelfde.” Een paar dagen later staat een stationwagen, groot genoeg voor een gezin met drie kinderen voor de deur. „Dat is ’m”, zegt ze trots. „Zo groot was niet per se nodig. Nu ik ’m toch heb, wel handig. Kan ik mijn rollator achterin gooien.” Een paar dagen later rij ik ter kennismaking met de auto mee naar de wekelijkse koffieochtend. Behendig parkeert ze achteruit in onder een flat. De plek is gereserveerd voor bewoners, staat op een bordje. Die zijn toch aan het werk, vindt ze. „Ik sta hier maar twee uurtjes. Gratis.” Haar auto betekent vrijheid, zegt ze, als we de koffiezaal binnenlopen. Aan een lange tafel zitten dames en heren op leeftijd  te keuvelen. Buurvrouw: „Als er straks weer corona uitbreekt en alles dichtgaat, kan ik weg. In je eigen wagen hoef je geen kapje op.” „Hebben jullie het over corona”, vraagt een van de mannen. „Heer, sta me bij.” „We zijn niet bang.” „We zijn immers geprikt.” Dan gaat het gesprek over februari, het moment dat Nederland plots weer openging: de terrassen, restaurants en clubs. Festivals en feesten mochten weer. Behalve voor hen. Met uitjes en activiteiten voor ouderen werd voor de zekerheid gewacht. Ja, op een afstand samen koffiedrinken, dat mocht. Tot dagbestedingscoach Irene van Kouwen het in mei zat was. Ze regelde een zaal, catering, een Rotterdamse volkszanger en kondigde een „groots feest” aan. Dresscode: Feestelijk. Iedereen had er zin in. Als ik een „fatsoenlijke jurk”  aantrok, zei mijn buurvrouw, mocht ik ook mee. Die dag liep iedereen de polonaise. „We laten ons eigen niet opsluiten”, zegt een mevrouw. Op de terugweg mag ik rijden. Het stoplicht springt op oranje. „Gas d’r op!”, zegt mijn buurvrouw.||https://www.nrc.nl//nieuws/2022/08/11/de-auto-haar-vrijheid-a4138651
2022-08-12||CBS: hoogste aantal bedrijfsopheffingen sinds 2007||In het eerste half jaar van 2022 was het aantal bedrijfsopheffingen het hoogst sinds het eerste meetmoment in 2007. Dat blijkt donderdag uit cijfers van het Centraal Bureau voor de Statistiek (CBS). In de eerste zes maanden van dit jaar zijn 76.000 bedrijven opgeheven, in diezelfde periode in 2021 waren dat er nog 52.000. In bijna 85 procent van de gevallen ging het dit jaar, net als het jaar ervoor, om een opgeheven eenmansbedrijf.  Er zijn twee mogelijke verklaringen voor de stijging, zegt economisch woordvoerder van het CBS Marjolijn Jaarsma. De overheidssteun die werd geboden tijdens de coronamaatregelen hield dit jaar op. En aan het begin van het jaar was nog een lockdown van kracht – dat moet mensen ontmoedigd hebben, denkt ze. „Voor veel ondernemers was de maat vol, ze wilden zich niet nog verder in de schulden steken.” Als ondernemers ervoor kiezen hun bedrijf op te heffen, betekent het dat ze faillissement voorkomen en er vrijwillig voor kiezen te stoppen.  Het waren vooral webwinkels die hun werkzaamheden neerlegden: 6.785 in de eerste helft van 2022, tegenover iets meer dan 4.000 het jaar ervoor. De meeste winkels die ophielden te bestaan verkochten online kleding en huis- en tuinartikelen. Verder zijn er ruim vijfduizend organisatieadviesbureaus opgeheven en meer dan drieduizend financiële holdings. Het aandeel van faillissementen van de totale hoeveelheid opgeheven bedrijven (961 van het totaal) nam de eerste zes maanden van 2022 iets toe ten opzichte van het jaar ervoor, maar blijft laag. ||https://www.nrc.nl//nieuws/2022/08/10/cbs-hoogste-aantal-bedrijfsopheffingen-sinds-2007-a4138582
