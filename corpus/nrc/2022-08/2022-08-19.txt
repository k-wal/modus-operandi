2022-08-19||De wielerfans juichen bij de start van de Vuelta in Utrecht voor  ‘thuisteam’ Jumbo-Visma||Op het terras van de Spaghetteria op de Utrechtse Wittevrouwensingel neemt een man net een hap van zijn ravioli als er om de hoek gejuich aanzwelt. Nog kauwend op het deeg dat hij net in zijn mond heeft gestopt, staat de man snel op, net op tijd om acht mannen op fietsen op volle snelheid een haakse bocht  te zien nemen. De man kijkt ze even na en gaat dan weer zitten. Tevreden spoelt hij zijn pasta met een slok rode wijn weg. De ploegentijdrit in Utrecht, die de start van de Ronde van Spanje markeerde, had veel weg van een grote, openbare vrijdagmiddagborrel. Langs het parcours stond het weliswaar rijendik, maar het was nergens overvol. En omdat het goed mogelijk was om tijdens de race op meerdere plekken van het parcours een kijkje te nemen, wandelden veel mensen van A naar B door de stad. Een paar uur voordat de acht renners van het Spaanse team Burgos-BH als eersten van het startpodium rolden, was er op Utrecht Centraal weinig merkbaar van het feit dat hier op deze vrijdag een grote wielerronde begon. Forenzen zochten hun weg naar huis, nergens was het kenmerkende rood van de Vuelta a España te bekennen. In Hoog Catharijne, het winkelcentrum waar de renners donderdag nog doorheen fietsten als onderdeel van de ploegenpresentatie, ging het winkelende publiek, ook toen de race eenmaal was begonnen, gewoon zijn gang. En op de Neude, een van de pleinen waar een groot scherm was neergezet, waren er nog overal tafeltjes met goed zicht beschikbaar. Het aangrenzende terras van Café Le Journal zat voller. In de Biltstraat kon het zo gebeuren dat nietsvermoedende passanten die vanuit het centrum kwamen, zo tegen het parcours van de Vuelta aanliepen. Niet iedereen was daar even blij mee. „Daar staat mijn huis”, riep een studente verontwaardigd van de andere kant van de straat, waarna ze door omstanders over de dranghekken werd geholpen.  Omdat het parcours zowel op het Jaarbeursplein begon als eindigde, was het alsof er twee gescheiden werelden waren: eentje binnen het parcours en eentje daarbuiten. Voetgangersbruggetjes of tunnels waren er niet, het publiek moest zich langs dranghekken wringen om te kunnen oversteken. Toen die hekken een paar uur voor de start dichtgingen, leidde dat tot veel frustraties. Aangezien er nagenoeg geen beveiliging langs het parcours stond, namen veel mensen het heft in eigen handen en sprongen ze over de hekken om over te steken. Soms ging dat bijna mis: een student die met zijn fiets probeerde over te steken, werd bijna aangereden door een motoragent die om de hoek kwam. De agent moest vol in de remmen. Dat hij daarna enkel even bleef staan om te zeggen: „Niet zo handig, hè?”, tekende wel de sfeer. Het meeste volk was te vinden op het Jaarbeursplein, het epicentrum van de eerste etappe. Hier waren de cafés al vroeg gevuld met veelal mannen in overhemden, rechtstreeks uit hun werk. Het publiek dat met de trein kwam en  het station uit liep, had vanaf de trappen goed zicht op de start op links en  de finish op rechts. Overal was Spaanse muziek te horen, van  flamenco en muziek uit de Netflix-serie Narcos tot  Vamos a la playa van Loona. De rood-gele churroskraam werd goed bezocht, al was hij niet zo populair als de Nederlandse frietkar aan de overkant. Aan het begin van de avond was het inmiddels zo druk dat de komst van een nieuwe ploeg uitgeputte renners zich telkens ruim van tevoren aankondigde. De trappen bij het station stonden vol met publiek toen de laatste ploeg, Jumbo-Visma, in volle vaart op de finish kwam afrijden. Het ‘thuisteam’, met de Nederlanders Robert Gesink, Sam Oomen en Mike Teunissen in de gelederen, begon als favoriet aan de tijdrit en maakte die rol waar. In de laatste 500 meter reed, tot grote vreugde van de toeschouwers, Gesink naar voren en kwam hij als eerste over de streep.  Hij mocht even later op het podium de rode trui aantrekken, als eerste van het snelste team. Dat was zo van tevoren afgesproken, zei Gesink tijdens de persconferentie, en toch werd hij er even emotioneel van. „Ik had nooit meer verwacht dat dit zou gebeuren op dit punt in mijn carrière, maar het laat zien hoeveel ik voor dit team heb betekend. Dit is de mooiste manier om te laten zien hoe dankbaar ze daarvoor zijn.” Hij had het zwaar tijdens de tijdrit, vertelde Gesink, maar „de energie van al die schreeuwende mensen hebben we gebruikt om zo hard te gaan als we konden”.  De man op het terras van het pastarestaurant maakte dat allemaal niet meer mee. Nadat hij een paar keer was opgestaan om de renners te zien passeren, concentreerde hij zich op zijn eten. Even later wenkte hij de ober en stond hij op. De rekening was betaald, op naar huis. ||https://www.nrc.nl//nieuws/2022/08/19/de-wielerfans-juichen-bij-de-start-van-de-vuelta-in-utrecht-voor-thuisteam-jumbo-visma-a4139427
2022-08-19||Femke Bol pakt unieke dubbel met overtuigende winst op 400 horden||Femke Bol heeft na haar eerdere winst op de 400 meter vlak op de EK atletiek vrijdagavond ook de 400 meter horden gewonnen, haar eigenlijke specialiteit. In een tijd van 52,67 seconden was ze twee Oekraïense atletes, die het zilver en brons pakten, en de rest van het veld ruim de baas. Dat is een kampioenschapsrecord, maar geen nieuw persoonlijk record. „Ik ben zo blij en voel misschien ook wel een beetje opluchting”, zei Bol direct na afloop tegen de NOS over de druk die ze al topfavoriete voelde. „Ik ben geen machine, ook al lijkt dat misschien wel zo dit toernooi.” Normaal gesproken zijn de 400 meter vlak en de 400 meter horden eigenlijk niet te combineren op grote toernooien, maar op dit EK in München mochten de beste atleten de series overslaan. Bol greep die kans met beide handen aan en is nu de eerste atleet ooit die op een Europees Kampioenschap beide nummers wint. Vorige maand won de 22-jarige Amersfoortse op de WK atletiek in Eugene al het zilver achter de ongenaakbare Amerikaanse Sydney McLaughlin. Zaterdag hoopt Femke Bol op een derde gouden medaille als ze samen met onder anderen Lieke Klaver de finale van de 4×400 meter estafette loopt. Klaver werd vrijdagavond vijfde in de finale van de 200 meter.||https://www.nrc.nl//nieuws/2022/08/19/femke-bol-pakt-unieke-dubbel-met-overtuigende-winst-op-400-horden-a4139426
2022-08-19||‘Ook met de VAR is niet met zekerheid vast te stellen of iemand buitenspel staat’||Door een uitgestoken teen  van Dusan Tadic en de hak van Brian Brobbey liep Ajax vorig seizoen de KNVB-beker mis.   Videoscheidsrechter Dennis Higler was vanachter de  beeldschermen in Zeist onverbiddelijk. De Ajacieden stonden  in  de  Kuip in Rotterdam met hun ledematen  misschien een millimeter  over een  getrokken  lijn. Dat mocht niet. Twee keer buitenspel. Twee doelpunten afgekeurd. De beker ging naar PSV, dat de finale met 2-1 won. Was dat wel terecht? „Dat weet ik eigenlijk niet”, zegt Gerard Sierksma (77), emeritus hoogleraar Econometrie en Sportstatistiek van de Rijksuniversiteit Groningen. „En daar ligt precies het probleem. De   VAR kon dat ook niet met volledige zekerheid zeggen. En dat betekende dat de supporters het moesten doen met een dubieuze uitslag.  De zekerheid die de VAR suggereerde, was een schijnzekerheid. Dit is  nog steeds schering en inslag.” Sierksma ontvangt in het Van der Valk Hotel in Groningen. Op fietsafstand van zijn huis en zijn werk. Met een cappuccino, een glaasje water en enkele witte vellen papier voor zich op tafel, geeft hij een soort mini-college over de werking van de  Video Assistant Referee (VAR). Of  beter gezegd: waarom het gebruik van technologische hulpmiddelen om buitenspel aan te tonen tekortschiet. „Ik hou van technologie én  ik ben een voetballiefhebber”, legt Sierskma uit. „In de wiskunde en de fysica  draait het om exacte wetenschap. Bij het voetbal  gaat  het om eerlijkheid en  beleving.  Als een doelpunt wordt afgekeurd, wil je daar als toeschouwer  sluitend en overtuigend bewijs van  zien. Het liefst  op grote borden in het stadion zelf. Zo ver zijn we na vier  jaar VAR in de Eredivisie nog steeds niet.” Sierksma gaat even terug in gedachten. Naar de tijd voor de VAR. Bijvoorbeeld naar de  WK-finale  van 1966, waarin de Engelsman Geoff Hurst  via de onderkant van de lat doel trof tegen West-Duitsland. Althans volgens het oordeel van de  Zwitserse scheidsrechter Gottfried Dienst. Met het blote oog was  nauwelijks vast te stellen of de bal de lijn  helemaal was gepasseerd. In de loop der jaren waren er vaker dubieuze beslissingen te zien. Scheidsrechter Pavel Khazakov  besloot in 1973   in de laatste WK-kwalificatiewedstrijd een doelpunt van België   onterecht wegens buitenspel af te keuren.  Niet België, maar Nederland  ging naar het  WK van 1974. En   in 2002 zagen kijkers grensrechter Ronald Kloeg blunderen in de bekerfinale tussen Ajax en FC Utrecht. Ajacied Wamberto stond overduidelijk buitenspel toen hij in de slotfase gelijkmaakte. De beker ging daarna naar Amsterdam. „Miljoenen fans zagen op de televisie dat het buitenspel was, alleen de  scheidsrechter op het veld niet.  Het gemiddeld  aantal doelpunten per wedstrijd is de afgelopen vijftig jaar gedaald van ongeveer vier naar twee. Eén fout van de scheidsrechter   kan de wedstrijd beslissen. Dat werd steeds minder wenselijk”,  zegt Sierksma. „Het was logisch dat er hulp van de technologie zou komen.”  Het werd de VAR. De FIFA, de wereldwijde federatie van nationale voetbalbonden, besloot  het gebruik van de technologie  in maart 2016 te testen.  Een half jaar later volgde bij de interland tussen Italië en Frankrijk de primeur. Twee jaar daarna werd de VAR ingevoerd in de Eredivisie. Met als doel de arbitrage te ondersteunen. De VAR kan bij vier verschillende situaties ingrijpen: 1. Wel of geen doelpunt. 2. Wel of geen strafschop. 3. Wel of geen directe rode kaart. 4. Identiteitsvergissing bij het geven van een rode of gele kaart. Sierksma dacht op eigen houtje vanuit Groningen  mee over de VAR.  „Het voetbal moest eerlijker worden. Niet alleen de scheidsrechter, maar ook de toeschouwers  zouden helderheid over beslissingen  krijgen. Maar dat gebeurde niet. Integendeel. Nog steeds zijn er  dubieuze beslissingen. En  soms zijn lange onderbrekingen nodig om de VAR-beelden te beoordelen. De combinatie daarvan is dodelijk  voor het voetbal. De emotie verdwijnt.”     Volgens de econometrist  zijn er vanaf het begin cruciale fouten gemaakt. Met name als het gaat om wel of geen buitenspel. Om dat vast te stellen trok de VAR  de buitenspellijn  in het computerbeeld bij de één na laatste speler van de verdedigende partij (meestal is de keeper de laatste speler) op het moment dat  de bal was gespeeld.  Vervolgens werd gekeken naar de positie van de mogelijk  buitenspel staande  aanvaller. Was die aanvaller voorbij de VAR-lijn, dan was het buitenspel.  Dat lijkt duidelijk. „Maar dat is het niet. En helemaal niet voor een afgestudeerde wis- en natuurkundige”, legt Sierksma uit. „Het gaat fout bij de interpretatie. Als je iets gaat meten, dan is dat nooit 100 procent nauwkeurig. Je hebt te maken met foutmarges van het systeem. De getrokken lijnen zijn vaak een beetje dokterbibberlijnen. Logisch want alles beweegt en de camera vangt een situatie vrijwel nooit loodrecht.  En als het gaat om millimeters, dan is het duidelijk dat de overschrijding van de VAR-lijn  binnen de margin-of-error van de metingen ligt en weet niemand of de aanvaller wel of niet strafbaar buitenspel stond.  De VAR-lijn is in feite dus een grijze strook. Daarbinnen is op deze manier niet met zekerheid vast te stellen dat iemand buitenspel staat.” Als het in de herhaling  voor de videoscheidsrechter (VAR)  met het oog niet mogelijk is  te bepalen of  het buitenspel was, dan kan hij   een twee- of  driedimensionaal lijnenspel inzetten.  Dat laatste bestaat uit twee lijnen: een blauwe voor de verdediger, een rode voor de aanvaller. Voor buitenspel  is door de KNVB een foutmarge bepaald van tien centimeter – elke lijn is  vijf centimeter dik. Gerard Sierksma, emeritus hoogleraar Econometrie en Sportstatistiek van de Rijksuniversiteit Groningen, stelt voor die foutmarge te vergroten tot dertig centimeter.     Sierksma gaat verzitten. Hij neemt een slokje van zijn cappuccino en gooit het even over een andere boeg om zijn betoog te verduidelijken. „Laten we eens kijken naar de metingen bij verkeersboetes”, zegt hij. „De maximumsnelheid in de bebouwde kom is doorgaans 50 kilometer. Soms geeft een teller van een auto 51 aan en bij een  ander 52. Terwijl de radar 53 meet. Er is dus sprake van een foutenmarge. Om aan alle onzekerheid een einde te maken  legt de politie de grens bij 54. Tik je die snelheid aan, dan krijg je een boete. Er is geen enkele discussie mogelijk dat je dan de grens van 50 kilometer bent gepasseerd. Rijd je volgens de metingen 53, dan krijg je het voordeel van de twijfel. Het grijze gebied loopt hier dus tot 54 kilometer per uur.” Sierksma is  een jaar na de ingebruikname van de VAR met zijn theorie naar Zeist gegaan. Daar probeerde de emeritus hoogleraar de betrokkenen – onder wie enkele oud-studenten van hem – ervan te overtuigen het systeem aan te passen. „Mijn indruk was dat ze me snapten.  Maar er gebeurde niets.  Ik denk dat de contracten met het bedrijf dat de software van de VAR maakt voor langere tijd waren gesloten.” De Nederlandse VAR paste de werkwijze in 2020 alsnog aan.  Sindsdien worden er twee  lijnen getrokken, een blauwe bij de verdediger en rode bij de aanvaller, elk met een breedte van vijf centimeter. Als de ‘stroken’  elkaar op de computerbeelden raken, dan wordt geen buitenspel gegeven. Als er een streepje licht tussen zit wel. De tolerantiemarge, die rekening houdt met de meetfouten, is daarmee nu tien centimeter. Volgens Sierksma is dit zeker een verbetering, maar nog altijd onvoldoende om 100 procent zekerheid te geven. „Of ze het naar aanleiding van mijn verhaal hebben aangepast, weet ik niet”, zegt Sierksma. „Erger is dat de toeschouwer weinig snapt van de ‘rode en blauwe lijnen’, terwijl het juist de bedoeling was dat de fans de reden van de beslissing ziet en snapt.  Niet dus. De toeschouwer van een club wiens doelpunt wordt geannuleerd,  moet maar genoegen nemen met het geloof in de VAR.” Volgens Sierksma is het eenvoudigweg zaak iedere onzekerheid uit te sluiten. En daarbij draait het om de twee begrippen die toeschouwers begrijpen: snelheid en duidelijkheid. Sierksma heeft met verbazing gekeken naar een nieuw systeem van semi-automatische buitenspeltechnologie, dat in november op het WK in Qatar zijn intrede zal  doen. Daarbij moet via een chip in de bal precies duidelijk  worden wanneer die precies wordt gespeeld. Met die data, de beelden van camera’s en het gebruik van artificiële intelligentie moet buitenspel met zekerheid worden vastgesteld. Beeld van het bewijs wordt in het stadion vertoond. Sierksma schudt met zijn hoofd. „Ik heb het bestudeerd. Ik heb  er geen fiducie in. Een chip in alle ballen zou  een verbetering kunnen zijn. Al is het nadeel dat hier een prijskaartje aan hangt. De rest is voorlopig marketing met als toppunt het schermen met artificiële intelligentie. De toeschouwer wordt  nog steeds voor het lapje gehouden met schijnzekerheid.” Sierksma pakt een wit vel en gaat lijnen trekken op een denkbeeldig voetbalveld. „Het kan allemaal echt heel simpel en goedkoper. Ga gewoon werken met zinvolle tolerantiemarges, die de balchip overbodig maken. Markeer de op één na laatste verdediger en trek in het beeld de buitenspellijn, plus een grijze tolerantiestrook van  dertig  centimeter. Breng vervolgens de aanvaller in beeld die wellicht buitenspel staat. Overduidelijk binnen het grijze gebied: geen strafbaar buitenspel.  Bij de minste twijfel: niet verder aarzelen, buitenspel. Immers bij onzekerheid op de verre grens ben je ver genoeg verwijderd van de buitenspellijn van de VAR. Met andere woorden, dan rijdt de auto  zeker harder dan 50 kilometer.  En dát communiceer je met de toeschouwers. Neemt niet weg dat supporters altijd zullen blijven discussiëren. Fans kijken nu eenmaal met een gekleurde bril. En juist dáárom is het van belang dat de beslissing van de VAR snel en inzichtelijk wordt getoond en boven iedere twijfel is verheven.” Een woordvoerder van de KNVB stelt  dat de resultaten van de VAR „goed” zijn, maar „de beoordeling is nog niet altijd perfect.” Volgens de KNVB wordt eraan gewerkt de beoordeling „verder te verbeteren.” Verbeteringen zijn volgens de KNVB het gebruik van meer en betere camera’s en meer geavanceerde software om buitenspel te beoordelen.  Ook wijst de KNVB op een proef van de FIFA met een „semi-automatisch buitenspeldetectiesysteem” dat ervoor moet zorgen dat er een snellere en nauwkeurigere beoordeling van buitenspel kan plaatsvinden. Het systeem wordt op het WK getest en komt als dat succesvol is volgens de voetbalbond mogelijk ook naar Nederland.||https://www.nrc.nl//nieuws/2022/08/19/de-var-geeft-schijnzekerheid-a4139401
2022-08-19||Zelfkiek van een verlegen fotograaf||Met zijn roman De donkere kamer van Damokles schoot Willem Frederik Hermans lange tijd nauwelijks op. Hij gooide het manuscript zelfs een keer in de vuilnisbak. Maar begin 1958, terug van twee reizen naar Parijs, kan hij plotseling tempo maken. „Ik heb aan dit boek […] gedurende de afgelopen drie weken méér geschreven dan in alle vijf jaren dat ik ermee bezig geweest ben, bij elkaar”, schrijft hij aan zijn uitgever.  Over die doorbraak is vaker geschreven, maar waar hij die aan dankte is onbekend. Piet Schreuders, grafisch ontwerper en Hermans-kenner, denkt het antwoord te hebben gevonden in de vele duizenden foto’s die Hermans (1921-1995) maakte, tot kort voor zijn dood. Schreuders bestudeerde die nalatenschap voor een tentoonstelling van Hermans’ foto’s, merendeels niet eerder te zien geweest, in het Fotomuseum Den Haag. Daarbij hoort een nieuw boek over Hermans als fotograaf, dat op 31 augustus uitkomt.  „Als je het allemaal op volgorde legt, is het frappant”, zegt Schreuders. „Voor Hermans als fotograaf is 1957 een sleuteljaar.” Schrijven ging moeizaam en hij zou nooit van zijn pen kunnen leven, dacht hij. Precies in dat jaar krijgt hij serieuze ambitie fotograaf te worden. Hij neemt les bij Nico Jesse, in die tijd wereldberoemd met zijn boek Vrouwen van Parijs. Hij schrijft zich in voor het examen van de Fotovakschool en registreert zich alvast bij de Kamer van Koophandel als ‘Persfotobedrijf W.F. Hermans’.  Hermans fotografeerde al langer, met allerlei toestellen, maar een van Jesse gekochte Leica IIIf kleinbeeldcamera geeft hem vleugels. Hij gaat er meteen mee naar Parijs en maakt honderden opnamen. Op een ervan fotografeert hij zichzelf met die Leica driedubbel in de spiegels van hotel Notre Dame. Op de achterkant van de afdruk schrijft hij: „De donkere kamer van Damokles”.  „In Parijs viel het kwartje”, zegt Schreuders. „Toen hij in 1958 terugkwam, kreeg hij die roman in een paar weken af” – met een hoofdrol voor een Leica en de noodlottige foto’s die ermee worden gemaakt. Het is een illusie dat wij greep zouden hebben op de werkelijkheid, heeft Hermans keer op keer laten zien in zijn verhalen. „Er is maar één werkelijk woord: chaos.” Die universumpjes van taal heeft de schrijver paradoxaal genoeg juist volkomen in zijn greep. Al legt de schrijver het nog af tegen de fotograaf. „Mijn grootste ongeluk is dat ik niet als machine ter wereld gekomen ben en dat ik niet met licht kan schrijven als een fototoestel”, schreef hij. Want „alleen de foto kan de idee van de chaos uitbeelden zonder te ordenen”.   „Mijn grootste ongeluk is dat ik niet als machine ter wereld gekomen ben en dat ik niet met licht kan schrijven als een fototoestel”   Willem Frederik Hermans
 In 1986 maakte Hermans zelf  een selectie uit zijn zwart-witfoto’s, voor een expositie in het Stedelijk Museum in Amsterdam en een boek, Koningin Eenoog. Hij was er niet erg tevreden over, zegt Schreuders. „‘Eigenlijk vind ik al mijn foto’s  even mooi of even slecht’, zei hij. En dat zie je er wel een beetje aan af. Dit is een verse selectie.” Voor Vrij belangrijke foto’s – de titel is ontleend aan Hermans’ half-ironische opschrift op een van de vele archiefmappen – kozen Schreuders en mede-samensteller Bram Oostveen ook uit de tienduizend kleurendia’s die Hermans maakte, al trokken diens erven de grens tussen privé en publiek scherp. Een paar honderd dia’s, van een bezoek aan Noord-Noorwegen in 1961, zijn overigens al te zien op de site van het Literatuurmuseum. Ze tonen hoe nauwgezet Hermans zich documenteerde voor zijn roman Nooit Meer Slapen (1966). Met zijn ambities als beroepsfotograaf is het niets geworden. Hij stuurde afdrukken naar vakbladen, naar Life en Paris-Match en kreeg meestal niet eens  antwoord. Voor het Fotovakschool-examen zakte hij drie keer, steeds op het praktijkdeel. „Maar niet alles is geklungel”, zegt Schreuders. Dat hij voor portretfotografie een slecht cijfer kreeg, valt te begrijpen. „Hij was een verlegen fotograaf. Het is alsof hij zich achter de camera verschuilt, al geldt dat niet bij kinderen, die vaak lachend in zijn lens kijken; dan kan hij wel contact maken. En zelfportretten, dan heb je dat probleem ook niet. En bij poezen.”  In Den Haag was ruimte voor niet veel meer dan tachtig foto’s; het boek is royaler. Eén zaaltje met onbekende portretten en zelfportretten (waarvoor Hermans het woord ‘zelfkiek’ bedacht), één met nooit vertoond kleurenwerk en een derde met onder meer stadslandschappen van vervallen huizen en ruïnes.  Hermans keek naar de wereld als de geoloog die hij was, denkt Schreuders. Overal zag hij erosie, „het verval waar alles ooit aan ten prooi valt. Zelfs in de stad. In een chique straat maakt hij toch even een foto van een zijstraatje waarin afbraak te zien is.” Maar het idee dat een foto de werkelijkheid ongefilterd toont, kan hij niet volhouden. Niet in zijn boeken – zie, onder veel meer, de dubbelzinnige foto’s die zijn hoofdpersoon in De donkere kamer fataal worden – en niet als fotograaf. Al was het alleen al omdat die er een uitsnede uit maakt, kiest.  Sterker, denkt Schreuders, „Hermans’ schrijversblik zoekt verhalen.” Voorbeeld: een foto van twee Parijse vrouwen die elkaar zo passeren dat ze elkaars blik lijken te mijden. ‘De afgunst’, noemde hij die. Schreuders: „Zulke foto’s zijn anekdotes.” Als bevlogen amateurfotograaf ontwikkelde hij zijn eigen films en maakte zelf afdrukken „in helse vloeistofbaden”, de badkamer als doka. Voor het fototoestel als mechaniek had hij een levenslange liefde maar hij stierf voordat de digitale fotografie doorbrak.  „Aan computers had hij de pest”, zegt Schreuders, „maar hij was er altijd als de kippen bij om nieuwe technieken te gebruiken. In 1961 kwam de eerste camera met automatische belichting op de markt. Dan heb je geen aparte belichtingsmeter meer nodig. Hij kocht die camera meteen. Het eerste wat hij ermee fotografeert is een stripteasedanseres in Noorwegen. Dat vond ik grappig. Dus ik denk dat hij wel een digitale camera gekocht zou hebben. De kwaliteiten ervan moeten hem aangesproken hebben.” Het boek en de tentoonstelling horen bij de activiteiten rond Hermans’  honderdste geboortedag. Ter afsluiting van het ‘Hermansjaar’ neemt koning Willem-Alexander op 1 september in de Nieuwe Kerk in Amsterdam het 24ste en laatste deel van de Volledige Werken in ontvangst.   W.F. Hermans:  Vrij belangrijke foto’s. Tekst: Piet Schreuders, Bram Oostveen e.a.  Hannibal Books, 208 blz. €45,-Expositie t/m 8 jan 2023, Fotomuseum Den Haag 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/19/zelfkiek-van-een-verlegen-fotograaf-a4139349
2022-08-19||Conny van Bentum: ‘Topsport is voor te veel mensen beschadigend geweest’||Veertien jaar was Conny van Bentum toen ze als zwemster naar de Olympische Spelen van Moskou (1980) ging. Haar vader was een paar jaar daarvoor na een lang ziekbed overleden, haar moeder zorgde voor de drie andere kinderen. Een streng gereformeerd gezin uit Barneveld. Dat zij zwom werd geaccepteerd, maar niet op zondag en het was ook niet de bedoeling dat ze ermee te koop liep. Zelden zat iemand van het gezin op de tribune. Haar moeder heeft nooit een EK, WK of Olympische Spelen gezien. Ze ging dus alleen met de begeleiders van de zwemploeg naar Moskou. Kwetsbaar, ja, dat vindt ze terugkijkend ook. Eigenlijk besefte ze dat pas toen haar eigen dochter veertien werd. „Als je er middenin zit, is het allemaal normaal. Maar toen mijn dochter die leeftijd had, ben ik gaan nadenken over de cruciale rol van begeleiders in de topsport. Ik heb veel geluk gehad met mijn coaches en de mensen om me heen”, vertelt Van Bentum in de bosrijke tuin van haar huis in Hollandsche Rading. Dat gesprek was voor de  EK zwemmen in Rome, waar Conny van Bentum (57) deze week – als teamarts van de zwemploeg – terugkeerde in het Stadio Olimpico del Nuoto. 39 jaar geleden haalde ze daar als zwemster twee zilveren en vier bronzen medailles tijdens de  EK. Een klein succes in een rijke zwemcarrière, waarin ze ook een bronzen en twee zilveren medailles won tijdens drie verschillende Olympische Spelen en talloze nationale titels.  Na haar carrière werd ze huisarts in Amersfoort en sindsdien is ze ook medisch begeleider van verschillende nationale sportteams. Lange tijd de hockeyselecties en nu de zwemploeg. In die rol ziet ze hoe veeleisend topsport is geworden. Dat mensen gek kunnen worden van de druk, de verwachtingen, opgelegd door zichzelf of coaches. Verbaasd is Conny van Bentum niet dat juist de topsport regelmatig wordt geconfronteerd met kwesties rond grensoverschrijdend gedrag. In het turnen bijvoorbeeld en bij de vrouwenploeg. Deze week nog kwam over het triatlon een rapport naar buiten waaruit blijkt dat er op het nationaal trainingscentrum jarenlang een angstcultuur heerste waarbij roddelen, buitensluiten en pestgedrag leidde tot „gevoelens van diepe eenzaamheid” bij meerdere atleten.  Vaak was het bij de verschillende affaires zo dat trainers de sporters die ze onder hun hoede hadden vernederden en kleineerden – alles voor succes. Ze weet hoe het kan gaan, als sporters langzaam terechtkomen in een onveilige omgeving en zichzelf daar niet meer uit weten te krijgen. Van Bentum werd rond de eeuwwisseling door sportkoepel NOC-NSF gevraagd als vertrouwenspersoon grensoverschrijdend gedrag. Die functie was bedacht vanwege een schandaal in de judowereld.  Van Bentum: „Dat er vertrouwenspersonen kwamen was toen min of meer voor de bühne, want slachtoffers werden toen nog te vaak met de nek aangekeken. Je moest je niet zo aanstellen, vonden veel mensen. Je had toch een goed leven als topsporter? Nou, dat is zeker zo, maar er kan ook een andere kant zijn. Ik heb in die rol geleerd dat het veel subtieler gaat. Je kunt als jonge topsporter ongelofelijk kwetsbaar zijn.” U was zelf al heel jong succesvol, moest op eigen benen staan, terwijl het thuis niet makkelijk was. Hoe kijkt u op die periode terug? „Mijn vader is eigenlijk mijn hele leven ziek geweest. Hij had darmkanker, het kwam een paar keer terug. Toen ik tien jaar was, overleed hij. Mijn moeder was een intelligente vrouw, maar we hadden een heel traditioneel gezin. Ze had nauwelijks scholing gehad, geen rijbewijs. Ze moest het thuis draaiende houden. Misschien nog wel meer dan thuis vond ik in het zwemmen een familie. Ik heb geluk gehad dat er daar mensen waren voor wie mijn welzijn het belangrijkste was. Die me naar huis brachten na een training, zorgden dat ik me geborgen voelde.” Een moeilijke positie voor een meisje van veertien jaar. „Absoluut. Ik kan me niet vóórstellen dat ik mijn kind alleen met een zwemploeg naar een internationaal toernooi zou hebben gestuurd. Maar ik heb dat toen nooit zo ervaren. Toen mijn dochter die leeftijd kreeg, leefden mijn ouders niet meer. Ik heb ze nooit kunnen vragen hoe ze dat hebben ervaren.” Voelde u zich altijd veilig in de topsport? „Eén periode, voor de Spelen van 1984, had ik een coach die van mentale spelletjes hield. Machtsspelletjes speelde. Hij negeerde je als iets hem niet zinde, zorgde ervoor dat mijn clubcoach bij me werd weggehouden. Verder dan dat ging het niet, maar mijn prestaties hebben er wel onder geleden. Dat waren geen veilige voorwaarden om aan sport te doen. Ik heb veel geleerd van de zeven jaar dat ik vertrouwenspersoon grensoverschrijdend gedrag was voor NOC-NSF. Het is nu een gigantisch thema natuurlijk, maar het is er altijd geweest. Machtsmisbruik, seksueel misbruik – het zal nooit honderd procent te voorkomen zijn. Maar we kunnen in de topsport nog wel stappen zetten om de veiligheid en het welzijn van sporters te vergroten.” Waar liggen de risico’s in de topsport? „In de judoaffaire in de jaren negentig zag je nog totale victim blaming. Het was heel dapper van de slachtoffers om naar buiten te treden, maar ze werden verguisd. Waarom kom je er nu pas mee? Waarom dééd je er dan niks aan? Dat werd geroepen. Maar als je weet hoe dit soort misbruik werkt, dan begrijp je het zó goed. Punt is: je zit in een totale afhankelijkheidspositie. In het judo, maar ook bij de turnaffaire, gaat het om coaches die jou succes kunnen bezorgen. Als je je mond opendoet, kun je de Olympische Spelen vergeten – terwijl je daar vijftien jaar voor hebt getraind. Misbruik gebeurt ook niet op dag één. Het gaat geleidelijk. Heel langzaam kom je vast te zitten. Je omgeving wordt van je geïsoleerd. En steeds denk je: ja, maar die coach heeft ook goede kanten, ik kan wél succesvol worden. Of je wordt zo klein gemaakt dat je aan jezelf gaat twijfelen. Dat je denkt: het zal wel aan mij liggen. Je ziet het in de verhalen van turnsters. Ze lieten zich uitschelden en vernederen, gingen proberen te voorkomen dat ze ongesteld werden – allemaal om hun coach te pleasen.” Het gevaar van succesvol willen zijn. „Het kan ongezonde vormen aannemen. In mijn ogen zijn topsporters extra kwetsbaar omdat ze bereid zijn allerlei grenzen over te gaan. Ze hebben zo’n drive dat ze  alles willen doen voor succes op de korte termijn. Hockeyen met een gebroken hand?  Afvallen omdat je dan even beter bent? Doen ze gewoon – ook al zegt een stemmetje dat het niet helemaal oké is. Topsporters cijferen zichzelf weg en dat is in zichzelf heel kwetsbaar.” Hoe kan grensoverschrijdend gedrag worden voorkomen? „Nooit helemaal, vrees ik. Maar samen kunnen we veel doen. Bonden, technisch directeuren, coaches, fysio’s, psychologen. Vraag je af welk klimaat je wil creëren binnen jouw sport. Voelen sporters, stafleden, ouders van jeugdsporters zich vrij hun mond open te doen?   „Wij als artsen kunnen ook een belangrijke rol spelen. De arts heeft bij uitstek de positie om een gezonde cultuur te bewaken en te signaleren of grensoverschrijdend gedrag dreigt. Als arts ben je relatief neutraal, want je maakt geen selectie of opstelling. Je hebt beroepsgeheim. Uitgangspunt is dat je het beste met de sporter voor hebt en dan mag het niet zo zijn dat mensen ernstig beschadigd raken.” Wat zijn alarmsignalen die wijzen op een verziekte cultuur? „Als mensen dus niet vrijuit durven praten, maar ook als je ziet dat een coach te weinig afstand houdt tot iemands privéleven bijvoorbeeld. Of als een coach de arts buitenspel wil zetten.  Dat is niet oké. Een arts móét weten hoe de sporter zich voelt, diegene in de ogen kunnen kijken. Het gaat net als in de huisartsenpraktijk. Ik moet als huisarts tien keer een oor bekijken of eczeem behandelen, en de elfde keer zegt een patiënt: mijn man slaat me. Dan is er een vertrouwensband. Dat moet je kunnen opbouwen met zwemmers, of hockeyers. De coach mag daar niet tussen gaan staan.” Heeft u dat meegemaakt? Ze lacht. „Ik heb alles meegemaakt.” Hoe zorgt u ervoor dat u niet aan de kant wordt geschoven door een coach? „Het zou me nu waarschijnlijk niet meer gebeuren. Dat is anders als je begint. Ik ben 57  jaar en niet afhankelijk van de sport voor mijn broodwinning. Ik ben niemands puppet meer, geen marionet. En anders ga ik weg. Dat klinkt simpel en stoer, maar dat had ik heus niet toen ik net begon. Nu wel. I take no shit, zeggen ze in de Verenigde Staten. Beetje plat, maar het dekt wel de lading.” U kunt dat nu, maar jonge artsen of fysio’s zitten in een lastigere positie. „Voor hen is het veel moeilijker. Heel belangrijk: veel medici zijn afhankelijk van de sport. Dan heb je de neiging om je eerder aan een coach aan te passen, iets te slikken. Heel ingewikkeld. Dat is een van de redenen dat het zo lang mis kan gaan in een sport zonder dat iemand iets doet. Kijk naar het turnen. Tien jaar meldingen en toen gebeurde er pas iets. Ik heb gezwommen op de Universiteit van Californië, in Berkeley – daar is een coach bij de vrouwen op non-actief gesteld in verband met een angstcultuur. Die vrouw heeft daar twintig jaar gewerkt. Ook daar zijn eerder signalen afgegeven, maar ze was ook heel succesvol. Je zag dat ook bij de vrouwenhockeyploeg de laatste jaren.” U was zelf ook arts bij de hockeyploeg van Alyson Annan, waarover afgelopen jaar bekend is geworden dat er een angstcultuur heerste. „Even nadenken over wat ik kan zeggen.”  Ze laat een stilte vallen. „Ik vind het verschrikkelijk om te lezen hoe rot sommige meiden in dat team zich hebben gevoeld. Als ik lees dat er mensen zijn gekleineerd, uitgelachen, dat sporters depressief en somber uit de Olympische Spelen kwamen … Zo mag het niet zijn.  „Toen Alyson bondscoach was, werkte ik al vijf jaar als arts bij de vrouwen. Ik kende die sporters goed. Met Alyson heb ik maar negen maanden gewerkt, toen ben ik weggegaan. Daarna was zij nog vijf jaar bondscoach. Dus ik heb geen recht van spreken over de laatste vijf jaar. Tegelijkertijd ben ik niet voor niks weggegaan. Dat was geen toeval. Daar wil ik het even bij laten.” U zei net: als arts ben je in de positie om te signaleren dat het verkeerd gaat. In het ideale geval grijpt de arts dat aan om er iets aan te doen. „Wat kan ik daar nu over zeggen … Als mensen vinden dat ik niet goed functioneer, hoop ik dat ze dat tegen mij zeggen, en dat niet in de pers doen. Dus ik ben ook niet van plan om dat zelf te gaan doen over anderen. Andersom kan ik wel zeggen dat ik het bij elke coach heb aangegeven als ik vond dat er zaken verkeerd gingen, als de cultuur niet in orde was. Dus dat heb ik ook gedaan.” Blijkbaar is het in de jaren na uw vertrek niet ten goede gekeerd bij de vrouwenhockeyploeg. Ze knikt. „Mh-mh …” Wat kan een arts dan doen om werkelijk iets te veranderen binnen een ploeg? „Stap één is altijd om het binnen het team zelf bespreekbaar te maken. Dat kun je nog eens doen en nog eens. Als dat niet werkt, zijn er nog twee opties: het hogerop melden of zelf vertrekken, omdat je je er niet meer mee kunt verenigen.” Dan laat je de sporters achter in die onveilige cultuur en stap je er als arts zelf uit. „Ja, maar dat kan de ultieme consequentie zijn. Je moet wel jezelf in de spiegel aan kunnen blijven kijken.” Bestaat de gezonde topsportcultuur wel? „Ik geloof daar100 procent in. Het kan echt. Ik vind het onzin als mensen roepen dat topsport nu eenmaal hard is. De vrouwenhockeyers hebben het laten zien. Ze zijn kortgeleden wereldkampioen geworden met een nieuwe coach, die als hoogste doel had om de cultuur weer goed te krijgen. Ik denk dat je in de topsport keihard kunt zijn op functie – op tijd komen, spullen op orde hebben, zorgen dat je fit bent. Dat moet zelfs. Anders haal je dat belachelijk hoge niveau niet. Maar je moet altijd het gevoel houden dat je er mag zijn als persoon.” Heeft u dat altijd zo gevoeld tijdens uw sportcarrière? „Dat denk ik wel. Maar ik was dertien jaar, hè. Toen was ik echt nog een heel braaf, gereformeerd meisje. Héél bescheiden. Serieus en verlegen. Dat was toen mezelf. Daarna heb ik me ontplooid. Ik heb twee jaar in de VS gezwommen en gestudeerd. Daarna was ik niet meer verlegen. Die Nederlandse coach die machtsspelletjes speelde, was er trouwens na die periode in de VS ook nog, maar ik trok me er toen niets meer van aan. Daar was ik toen te sterk voor.” Door de jaren in het buitenland. „Ik was alleen, maar het heeft me als persoon heel veel gebracht.” Daarna was u niet meer het bescheiden, gereformeerde meisje? „Zeker niet.” Ook niet meer gelovig? „Nee, ook niet meer.” Door die tijd in de Verenigde Staten? „Dat was wat later. Er gebeuren ook dingen in je leven …” Ze valt weer even stil. „Ons eerste kind is kort na de geboorte overleden … Ik kon niet zien waar dat goed voor was. Dat je als baby zo kort na je geboorte overlijdt. Dat was alleen maar wreed en fout. Ik dacht: er kán geen God zijn. Kláár was het. Klaar.” Conny van Bentum loopt even naar binnen. Ze komt terug met koffie. Verdriet is in de sport vaak van een heel andere orde. Verliezen, een blessure, net niet goed genoeg zijn. Is het moeilijk daar nu nog bij te komen? „Nee, dat is niet moeilijker. Ik kan het natuurlijk veel beter relativeren. Maar ik weet ook nog goed hoeveel het voor je betekent als je er middenin zit. En wat een groot deel de sport is van je identiteit. Dat is tegenwoordig zorgwekkender dan vroeger. Het is nu heel moeilijk om ernaast te studeren. Je traint als zwemmer zes uur per dag en moet rusten. Er kan niks naast bestaan. Sport is alles. Je inkomen, je sociale netwerk, je identiteit. Het móét slagen. Er ligt dan ongelofelijk veel druk op. Dan valt de relativering wel eens weg. Sporters die niet goed presteren, denken vaak dat ze zich moeten schamen, dat ze falen. Nou, je hoeft je voor niks te schamen. Iedereen met commentaar staat daar niet, op het startblok. Wie zijn zij om jou te veroordelen?” Relativeren wordt in topsport soms gezien als gevaarlijk. „Je hebt als topsporter veel meer tegenvallers dan successen. Als je niet kunt relativeren, dan wordt het heel zwaar.” We zijn in Nederland de afgelopen jaren juist heel erg gericht geweest op topprestaties. Sporters die in de top-10 van de wereld konden komen worden door NOC-NSF financieel gesteund, anderen veel minder. „Ik vind het goed dat onder de nieuwe directeur topsport bij NOC-NSF [André Cats volgde begin dit jaar Maurits Hendriks op, red] opnieuw naar die balans wordt gekeken. Het is niet verkeerd om te streven naar het hoogste en beste. Maar je moet heel goed kijken naar de prijs die je ervoor betaalt.” Wel laat, als je ziet hoeveel affaires met grensoverschrijdend gedrag er boven komen. „Misschien wel. Maar blijkbaar was de tijd niet rijp om te luisteren naar sporters die het hebben meegemaakt. Er hebben veel mensen op de deur gebonsd. Op hun schouders staan we. We moeten naar hen luisteren en van ze leren, zodat topsport een verrijking kan zijn. Want dat kan het absoluut zijn, maar voor te veel mensen is het beschadigend geweest.”||https://www.nrc.nl//nieuws/2022/08/19/topsport-is-voor-te-veel-mensen-beschadigend-geweest-a4139402
2022-08-19||Lowlands, alsof het nooit anders was||Wat hééft de Lowlander er zin in. Wekenlang was er voorpret met playlists en appgroepen. Als donderdagavond de tentjes op het terrein van evenemententerrein Walibi Holland in Biddinghuizen zijn opgezet, is er alvast een silent disco. En dan, eindelijk vrijdag: Lowlands Festival 2022. Alsof het nooit anders was. Vanaf de markante, hoge Lowlands-schoorstenen is het uitwaaieren over het bont aangeklede terrein met elf festivallocaties. Mee in de danstornado die de onnavolgbare Prins S. en de Geit, geniaal gortdroog en opzwepend, optuigt. Of inschuiven bij de uitpuilende concerttent bij het snel opgeklommen rockduo Wet Leg. Hun noncha-coole ‘Chaise Longue’ is van een springende ontlading. Snel wordt duidelijk: er is maar weinig nodig om deze editie van Lowlands tot een succes te maken. Overal is te merken hoe ontvankelijk bezoekers zijn voor een vlucht van de werkelijkheid. Ja, alle prijzen, van toegang tot consumpties, zijn nu hoger. Maar dat is van later zorg. Want het is nu vooral een plons in een vrolijk warm bad van uitgelaten, elkaar in de armen vliegende mensen in dierenprints, fluorescerende bikini’s, Hawaï-jurkjes, veelkleurige bloesjes en bodyglitters. Er komen selfies op grote luchtbedden en in hangmatten. Er zijn opblaasfiguren op stokken. En hee, daar zijn de dansende takkenbossen weer, een trend van heel wat jaren geleden. Wet Leg op Lowlands 2022. Foto Andreas Terlaak
 Voor de een is het een intens weerzien met het festival. Voor anderen een eerste kennismaking. Door de coronajaren was het laatste festival in 2019. Steeds weer had  Lowlands moeten incasseren. Alle scenario’s kwamen de laatste jaren voorbij voor het festival: van teststraten tot vaccinatieverplichtingen voor bezoekers en aangepaste programma’s met alleen boekingen uit de Benelux. Maar steeds ging Lowlands niet door, op een onlineversie na. Drie jaar bleef het stil in de polder. Nu gaan er weer armen in de lucht bij bezeten gespeelde indiepop en gaan de ogen dicht bij meevoerende aanwaaimuziekjes. Van FKJ, wat een rijk jazzy muziekpalet, had je gehoopt dat het niet ’s middags al was. De twintigjarige Kamal is een ingetogen in lockdown opgeklommen sensatie. Met enkel een gitarist, die tevens de beats aanzette, zong hij als een Justin Bieber in zijn jonge dagen. Het zijn de heerlijke uitersten op Lowlands. De ingetogen rootsy en gospelrakende popsoul van Michael Kiwanuka slaat aan. De punkgekte van Joe & The Shitboys staat er haaks op, maar wint ook snel zieltjes met zijn chaotische antigeluid. En dan is het hosfeest bij de op Balkanleest geschoeide ska- en reggaebeat van Dubioza Kolektiv nog maar net begonnen. Lowlands gaat weer voluit, al is het niet helemaal zonder haperingen. Enkele Amerikaanse artiesten zegden af omdat ze het vanwege corona toch te risicovol vonden de oversteek te wagen. Dan bestaat de kans dat de tour stil komt te liggen. Dat biedt kansen aan Nederlandse acts als Klangstof – dromerige klankwereld met weidse vergezichten – dat meteen een groter podium op mag. Maar Lowlands geeft artiesten van eigen bodem dit jaar sowieso ruim baan, met heel wat namen op het grootste podium. Vrijdagmiddag was het meteen al de beurt aan het commerciële hiphopkanon Frenna dat de Alpha-tent liet verlangen naar het eiland Ibiza met beelden van een zonsondergang. De insteek was met  spectaculair veel vuurwerk tropisch, en nummers als ‘My Bébé’ passend bij de warmte in en rond de tent. Maar zijn regendans ‘Regen’, zijn hitje met de beroemde regel van Bløf  – „Het regent harder dan ik hebben kan” – had een helaas wel heel voorspellende uitwerking. The Opposites op Lowlands 2022.  Foto Andreas Terlaak We hadden alles gemist, maar dít niet. Tijdens het concert van Jungle (losse, warmbloedige souldance met postfunkaccenten en samenvallende hoge zangstemmen) en de Noorse bosnimf Aurora met haar sprookjesachtige electropop gutste de regen op Lowlands. Rennen dus tussen de tenten. Het terrein is in minder dan geen tijd een modderpoel. Och, zie je bezoekers denken. Straks nog de comeback van hiphopduo The Opposites, ook weer op het hoofdpodium, de megagrote Alpha-tent.
Dat wordt een massief bulderende show vol nostalgie. Terug is de onbekommerde feestmuziek met smerige, van hardstyle geleende ritmes en aansprekende, mee te brullen rapteksten. De rappers stagediven, de ‘moshpit’ is er voor het beukwerk. En dan moet de lange dansnacht, aangevoerd door onder meer dj/producer Floating Points (Chicago house en techno-accenten), nog komen. Waar The Opposites met regelmaat refereert aan oude hits (Faithless, Doe Maars ‘Belle Hélene’), kiest Eefje de Visser voor haar grote LL-show voor Kate Bush-cover ‘Running Up That Hill’. Het is niet het allersterkste moment in haar verder echt grootse show - metershoge gordijnen, een grote mysterieuze, ronde spiegel - die optilt en meevoert, met nog weer extra danseressen. Alles is zo prachtig in detail uitgedacht, de zang harmonieus en gelaagd. De respons is dan ook enorm. Wat een contrast met het surrealistisch optreden van vorig jaar voor de camera op het lege terrein. Foto Andreas Terlaak Lowlands 2022. Naast alle muziek heeft Lowlands ook dit keer weer een behoorlijk aandeel aan theatrale gekte, die cultuur paart aan goede doelen en op het eerste oog maffe gedachtenflitsen alle ruimte geeft. Want wie heeft er nu zin om een hut te bouwen op een muziekfestival? Wat ligt dat zestig meter lange en haast dertig centimeter dikke touw van de Belgische kunstenaar Ief Spincemaille nou toch over het terrein? En wat een hit, de ‘Duwtent’. Lowlanders lopen mee met een theatertent die over het terrein rolt. Er binnen speelt, op een minuscuul podium, de Nederlands-Britse tweeling ATKD rustige tunes. Het is het soort rariteiten dat Lowlands kleur geeft.  Ook ‘ludiek’ overigens, de boerenactie naast de campingwinkel. Lowlands, midden in de polder omgeven door regio’s met steun voor de boerenprotesten, heeft „altijd een hele goede relatie met de agrariërs” gehad. Maar op dit festivalterrein is geen ruimte voor protest. Je kon met twee tractoren op de foto. De boerenprotest tijdens Lowlands.  Foto Andreas Terlaak||https://www.nrc.nl//nieuws/2022/08/19/lowlands-alsof-het-nooit-anders-was-2-a4139417
2022-08-19||Column | Heel de wereld heeft het over een nieuw sociaal contract||Omdat er altijd wel iemand wil komen lunchen, of thee drinken, of erger, moet ik snel iets op tafel kunnen toveren, en omdat mijn talent daar niet ligt, ben ik steevast op zoek naar recepten. In de zomer geeft een receptenrubriek een paar makkelijke cadeau. „Makkelijker kan ik het niet maken”, zegt de receptenschrijver.  Mooi zo. Ik kies het recept dat het makkelijkst oogt en lees de eerste zin hardop. „Kneus de kardemompeulen.” Ik lees het nog eens, en dan nog eens. „Kneus de kardemompeulen.” Wat staat daar, wat betekent dat? Ik heb duidelijk niet opgelet, zucht ik, heel Nederland weet wat kardemompeulen zijn en ik weet van niets. „Voeg de saffraan toe.” Vandaag gaat mijn eigen rubriek over het sociaal contract. Als u niet weet wat een sociaal contract is, dan hebt u niet  opgelet. Heel Nederland, heel Vlaanderen, heel de wereld heeft het over de noodzaak van een nieuw sociaal contract. Het is de voornaamste modetrend van het moment en kennelijk weet iedereen precies hoe het ermee zit. Maar mijn eigen kennis is ook aan een opfrisbeurt toe, dus laten we toch nog eens kijken. Ten tijde van de Verlichting kwam het idee op dat je het ontstaan en het gezag van de staat kunt baseren op een denkbeeldig contract. In ruil voor bescherming staan mensen sommige vrijheden af die ze van nature bezitten: ze onderwerpen zich aan het gezag van een bestuur. Op zijn beurt zorgt dat bestuur voor maatschappelijke orde en rust. De ruil vindt plaats via hypothetische afspraken: er ligt geen sociaal contract in een kluis in het Torentje, het contract is een filosofisch construct. De theorie is geformuleerd in de zeventiende eeuw en uitgebouwd in de achttiende. Door politieke verschuivingen ontstond toen behoefte aan radicaal nieuwe ideeën over het gezag. En nu, in de eenentwintigste eeuw, ligt de wereld alweer overhoop. Grote vermogensongelijkheid, nieuwe technologie, uitholling van autoriteit, verschuiving van macht, gevoelens van sociale onrechtvaardigheid onder burgers. Weer is er behoefte aan radicaal nieuwe ideeën over rechtvaardigheid. En dus aan een nieuw sociaal contract? Men zegt het. „Het wordt tijd voor een nieuw sociaal contract over armoede en klimaat”, schreef sociologe Bea Cantillon vorige week in Knack. De welvaartsstaat moet in onzekere tijden zekerheden bieden aan werkarme gezinnen en mensen met lagere scholing, schrijft ze. Dat vraagt om „een herijking van het naoorlogse sociaal contract”. Hier is het contract dus geen filosofische theorie over de grondslag van de instituties, maar een twintigste-eeuws pakket van basisvoorzieningen.  In Nederland pleit Kim Putters hier ook al jaren voor. Soms verwijst hij naar de contractfilosofie van Hobbes en Rousseau, maar verder is zijn benadering hands-on. Hij heeft het niet over de rechtvaardiging van solidariteit, maar over de vraag of de samenleving in het echt solidair is. Over het actuele functioneren van de overheid. Over betrouwbaarheid en vertrouwen. „Een sociaal contract krijgt betekenis door wat het in de praktijk voor burgers betekent”, zegt hij in zijn Van Slingelandtlezing.  Nou herinner ik me toevallig een passage uit The Idea of Justice van Amartya Sen. Volgens Sen bestaat in het Verlichtingsdenken over sociale rechtvaardigheid niet één traditie, er zijn er twee. De eerste is inderdaad het sociaal contractdenken van Hobbes, Rousseau en John Rawls. Maar de tweede traditie, die van Adam Smith, Mary Wollstonecraft, Karl Marx en John Stuart Mill, gaat helemaal niet uit van een sociaal contract: die zoekt naar vermindering van onrechtvaardigheid in bestaande situaties. Zelf heeft Sen een voorliefde voor die tweede traditie, omdat hij het lastig vindt het idee van rechtvaardigheid te baseren op een contract, dat leidt tot uitsluiting en afstandelijkheid. En wat is nu het gekke? Volgens mij staan alle moderne pleitbezorgers van een ‘nieuw sociaal contract’ ook in die realistische tweede traditie. Ze kijken naar de rechtvaardigheid van bestaande arrangementen en niet naar een denkbeeldig contract als grondslag voor rechtvaardige instituties. Dus waarom ze dan allemaal die term gebruiken? De eerste traditie leeft intussen voort op idyllische plekken. Wanneer NRC-columnist Petra de Koning deze week een boerderij bezoekt, blijkt de boerin net Leviathan van Hobbes te lezen. Onze minister-president, ook op bezoek geweest, heeft de boerin vanwege dat feit nog hartelijk omhelsd. Dat is mooi: terwijl de politieke denkers met praktische inkomensvoorstellen komen, bestuderen de boeren de legitimiteit van de staat, dat is heel mooi.  Het zou bij dreigende opstand alleen wel handig zijn te weten wie wel Hobbes bedoelt en wie niet. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/19/heel-de-wereld-heeft-het-over-een-nieuw-sociaal-contract-a4139387
2022-08-19||Column | De tietendiscussie: een Goois protestje dat geen geld mag kosten||De paniekvoetbalclub Vitesse belde deze week na twee meelijwekkende afdroogpartijen in de Eredivisie met de trainer van Manchester United. Of Erik zin had om na komend weekend trainer in Arnhem te worden?  Dit lijkt me een goed onderwerp om lang, breed en vooral diep te bespreken in een van de twintig wekelijkse voetbalprogramma’s die ons land inmiddels rijk is. Hebben we wel genoeg voetbaldeskundigen voor al die lulkoek? Iedereen in die wereld is deskundig. Als jij ooit bij Helmond Sport een half jaar de hoekvlaggen hebt gestreken, dan kan je probleemloos aan een van die tafels op de Nederlandse televisie plaatsnemen. Gezellig babbelen met Arno Vermeulen en een door niemand herkende keeper van het allang failliete Wageningen. Allemaal gesponsord door gulzige gokboeren. Ook de voormalige koffiejuffrouw van de in 2013 opgeheven profclub Veendam schuift binnenkort aan om mee te babbelen over de doorzitplekken van Ziyech bij Chelsea en de belangrijke functie van Maurits Hendriks bij Ajax. Olympic Maupie gaat wat meer humor in de Amsterdamse club brengen. De Arena zal schuddebuiken. Het aantal voetblablaprogramma’s geeft de stand van het land goed weer. Las ik nou dat Wesley Sneijder zich in een van deze babbelboxen heeft beklaagd over de schandelijke verjaardagskaart die de KNVB hem onlangs op zijn 37ste geboortedag had gestuurd? Ze feliciteerden hem op die kaart met zijn 47ste verjaardag. Schande volgens Wes. Schande? Ik denk dat hij zijn vette knuistjes mag dichtknijpen. Op de laatste foto die ik van hem zag schatte ik hem 57.  Omdat ik een goede bui had. Suf geluld landje. Niet alleen over voetbal. Afgelopen woensdagochtend vermaakte ik mij kostelijk met een muffe tietentutdiscussie op onze nationale nieuwszender Radio 1. Wat was er aan de hand? Het damesblaadje Linda. wilde Nederland ontpreutsen en had daarom een aantal vrouwen met hun blote memmen op de cover gezet. Blote memmen is in dit geval overdreven. De dames hadden namelijk allemaal heel braaf de armen voor hun borsten gekruist waardoor je alleen blote armen zag. Hierdoor leek het meer op het clubblaadje van de zwartekousenkerk van Kees van der Staaij. De hoofdredacteur van de Linda verdedigde het veel te veilige plaatje door te stellen dat als ze wel alles hadden laten zien dat de foto’s dan van het strenggelovige Instagram en het zwaar islamitische Facebook geflikkerd zouden worden. En dan zou er geen krantje verkocht worden. Tsja, we zijn Hollanders, dus is geld belangrijker dan principes.  Tot zover kon ik het nog volgen.  Maar toen begon gelukkig het woke gewauwel! Er waren klachten! De foto was niet inclusief genoeg. De tieten waren namelijk te mooi en te wit en hadden allemaal het juiste cupje en de perfecte leeftijd. Wat het bezwaar was?  Er stond geen dikke vette oma tussen. Verder waren er geen treurige theezakjestypes, ook geen pronte siliconenjongens en een geamputeerde borstkankerpatiënte werd ook node gemist. Waarom ik mij kostelijk vermaakte? Omdat het weer zo hartverscheurend aandoenlijk was. Zo’n Goois protestje dat geen geld mag kosten en dan dat eigentijdse geneuzel er achteraan. Een gezellige zwarte tietendiscussie op de belangrijkste nieuwszender van het land dat bijna totaal in lichterlaaie staat door de vluchtelingencrisis, het stikstofgesodemieter, de woningnood, het inflatiespook en de massaal depressieve jongeren.  En er zijn natuurlijk meer problemen: wie vangen binnenkort de dakloze Sywert van Lienden, Camille van Gestel en Bernd Damme op? Waar brengen we dit treurige trio onder? Een hotelletje in de buurt van het idyllische Tubbergen? Een sheltertje in Ter Apel? Of toch gewoon in een gevangenis tussen wat criminele collega’s? Wel weer heerlijk dat bleek dat ze een deel van hun jatwerk gewoon ordinair gestald hadden in Zwitserland en Luxemburg. Dan hoor je bij de betere doortrapte types. Misschien heeft Wopke toen nog een postbus op de Maagdeneilanden doorgegeven.  Hij kent de route. Moeten we het over Wopke hebben? De angsthaas die zijn paniekpartijtje tracht te redden en nu met knikkende knietjes richting de boze boeren kruipt. Lief hè? Dit stukje begon met paniekvoetbal, dus laten we er dan ook maar mee eindigen. ||https://www.nrc.nl//nieuws/2022/08/19/zwarte-tietendiscussie-a4139395
2022-08-19||‘Ik kan het  prima vinden met mezelf’||Frits: „Ik woon mijn hele leven al in Langeraar. Ik heb nooit de behoefte gehad om weg te gaan. Het bevalt me wel hiero. Mijn moeder woont in de buurt. Mijn vader niet meer, die is naar zijn voorvaderen vertrokken. Mijn moeder heeft een grote tuin. Ik heb een grote tuin. Daar is altijd wel wat te doen. „Ik heb pak ’m beet acht banen gehad in mijn leven. Mijn eerste baan was in een magazijn, daarna ben ik naar verschillende bouwmarkten gegaan. Bij de laatste ben ik ontslagen, om bedrijfseconomische redenen. Mijn vader overleed en die had een bloemenkraam. Ik dacht: als ik mijn best doe kan ik dat wel aanslingeren. Dat was in het begin lastig, alles wat mis kon gaan gíng mis. En ik werd enorm tegengewerkt. „Ik heb het uiteindelijk wel zes jaar met plezier gedaan. Ik nam ernaast een baantje op de bloemenveiling voor twintig uur in de week, om een beetje inkomen te garanderen. En de kiosk was veertig uur. Op een gegeven moment moest de kiosk weg omdat er gebouwd werd op die plek. „In het begin dacht ik: ik heb nog wat boekjes te lezen, wat klusjes te doen. Maar na twee weken boekjes lezen en klusjes doen was dat ook wel weer klaar. Ik kwam een advertentie tegen van een maaltijdbezorger, die koelverse maaltijden rondbracht. Ze waren verrast toen ik belde. Meestal zijn het mensen van gepensioneerde leeftijd die het erbij doen. Ik zei: joh, ik verveel me gewoon een beetje. Dus dat doe ik nu ook al twee jaar, een paar uur in de week. Frits Lebrechthausen (46) woont in een eengezinswoning in Langeraar. Hij werkt zo’n twintig uur in de week op een bloemenveiling, waar hij planten controleert voor ze naar de klant gaan. Ook brengt hij een paar uur per week koelverse maaltijden rond. Frits studeerde elektrotechniek. Hij verdient een half keer modaal. Frits: „Ik heb geen druk leven. Ik moet om 06.30 uur op mijn werk bij de veiling wezen. Het is zaak om gelijk bed uit te komen. Als ik mezelf nog een keer omdraai, loopt het meestal verkeerd af. Door de bank genomen ben ik om 12.00 uur wel weer thuis. Ik zie mijn moeder om de dag, als ik terugkom van de veiling ga ik even langs. Met mijn vader had ik een redelijke band. De laatste jaren van zijn leven werd dat beter. Toen gingen ma, ik en pa samen op vakantie, met zijn drieën in de tent naar Italië.  „Mijn moeder heeft een groot erf. Ik maai eens een keer het gras, ik snoei de bomen, ik schilder de kozijnen. In de winter is het allemaal wat minder. Dan nodig ik af en toe wat vrienden te eten uit. Ik heb niet veel vrienden: een handjevol. Het zijn wel goeie. Dat heb ik liever dan iedere verjaardag en elk feestje een huis vol, en als er verhuisd moet worden dat niemand tijd heeft. „Verder lees ik een boekje. Ik zit wat te rommelen met de computer. Ik kook graag, soms uitgebreid. En daarna ga ik een of twee keer lopen met de hond. In mijn vrije tijd is het een beetje hetzelfde. Ik pak nog weleens een marktje. Of ik ga wandelen, neem een afbakbroodje mee en stop halverwege een keertje om over de plassen uit te kijken. Lanterfanten. Da’s een verloren gegane kunst.” „Mijn hond Dyonna is voor mij bijna net zo belangrijk als de rest van mijn familie, misschien nog wel belangrijker. Ze komt oorspronkelijk uit Roemenië. Een zwerfhond was ze.  „Toen ik mijn werk kwijtraakte bij de bouwmarkt was het zomer. Ik  had toen nog genoeg te doen in de tuin, en ik ging op vakantie. Het werd winter en ik had nog steeds geen werk. Dan word je 's morgens om 07.00 uur wakker en denk je, waarom ga ik mijn bed uit? Een week later wordt het 08.00 uur. Als je niet uitkijkt zit je tot het ’s ochtends licht wordt achter de computer. „Ik kwam in die tijd een organisatie tegen die honden haalt uit het buitenland. Dan zoeken ze eerst mensen om ze op te vangen, voordat ze verder naar iemand in Nederland gaan. Ik wilde die tussenpersoon wel zijn, tot ik een baan heb gevonden, zei ik. Ik vond het zielig om Dyonna alleen thuis te laten. Maar de buren hoorden geen gejank toen ik weer werk vond. De organisatie zei: ze is er nou al zo lang en jullie zijn zo leuk samen. Ik had geen geld voor een sterilisatie, maar die kreeg ik van hen. „Ik had door de hond een reden om de deur uit te gaan. Je loopt op straat en iemand zegt: goh, da’s een mooie hond. Dan heb je effe een gesprekje. Sommige mensen zouden in die situatie wat anders zoeken. Maar ik had een hond gevonden. En zij mij.” Frits: „Een van mijn favoriete liedjes is van Harrie Jekkers: ‘Ik houd van mij’. Ik kan het prima vinden met mezelf. Ik ben niet bewust alleen, het is een beetje zo gegroeid. Ik zag mensen tijdens het hele coronaverhaal depressief worden, omdat ze niet meer naar het café konden of ‘huidhonger’ kregen... Ik vond het alleen maar vervelend dat ik niet naar de bouwmarkt kon bijvoorbeeld, als ik een schilderijtje wilde ophangen en ik had geen schroeven.  „Mijn moeder uitgezonderd komt het ook weleens voor dat ik behalve met wandelen en op werk twee weken niemand zie. Da’s ook goed. Veel mensen zeggen: dat is toch niet leuk? Niemand die thuis op je wacht, met je praat? Wat denk je ervan dat ik er helemaal niet op zit te wachten? Ik zou mezelf best voor 95 procent gelukkig willen noemen, nu sinds een paar jaar. Da’s een tijdje, toen ik mijn baan verloor, niet gelukt.” In Spitsuur vertellen stellen en singles hoe zij werk en privé combineren. Meedoen? Mail naar werk@nrc.nl  Vakantie De laatste keer dat Frits in Italië was, vijf jaar geleden, strooide hij er met zijn moeder de as van zijn vader uit. Nu gaat hij weinig weg: daar was een tijdje geen geld voor. Frits: „Met mijn verjaardag neem ik altijd een week vrij, dan nodig ik vrienden en familie uit en kook ik uitgebreid.” Hobby’s Frits tuiniert veel en graag en heeft drie oldtimer brommers waar hij weleens aan sleutelt. Ook leest hij veel, vooral geschiedenisboeken. Op dit moment verdiept hij zich in verschillende vroegchristelijke stromingen in de eerste twee eeuwen na Christus. Sport Op zolder heeft Frits een klein sportschooltje. Frits: „In de zomer ben ik de hele tijd bezig, maar als het winter is dan moet ik ervoor zorgen dat ik een beetje in beweging blijf.” Naar bed Rond 22.00 uur. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/19/ik-kan-het-prima-vinden-met-mezelf-a4139404
2022-08-19||De strijd om chips treft hightech Taiwan in het hart||Chinese oorlogsschepen voor de kust, Amerikaanse delegaties op het vliegveld: Taiwan, een eiland dat iets kleiner is dan Nederland, bevindt zich in het middelpunt van een mondiale machtsstrijd.  Niet alleen de politieke status van Taiwan staat momenteel op het spel, ook de wereldeconomie loopt gevaar. Zeker als het gaat om chips: ruim 90 procent van de meest geavanceerde processoren komt uit Taiwan. De afgelopen week begonnen de VS en Taiwan aan de onderhandelingen voor een nieuwe handelsdeal. Die moet onder meer voorkomen dat er weer een kink in de kabel komt bij de productie van chips. Het recente chiptekort – enigszins geluwd door de haperende wereldeconomie – toonde aan hoe kwetsbaar de Aziatische aanvoerlijnen zijn. De Taiwanese maakindustrie speelt een cruciale rol in de techwereld. Amerikaanse chipontwerpers als AMD, Nvidia, Qualcomm en Apple (samen zo’n 3.500 miljard dollar aan beurswaarde) laten hun processors fabriceren door TSMC, de gespecialiseerde chipproducent uit Taiwan. Ook de  iPhone 14, die Apple volgende maand aankondigt, zal draaien op rekenkracht uit de TSMC-fabriek. De spanningen rondom Taiwan namen deze maand toe omdat Nancy Pelosi, voorzitter van het Amerikaanse Huis van Afgevaardigden, Taiwan bezocht en sprak met de leiding van TSMC. China reageerde met ongekend grootschalige militaire oefeningen rond het eiland en in de Straat van Taiwan.  De VS zien China als een agressor en als de grootste bedreiging voor de wereldvrede. China ziet de VS als agressor, en als grootste obstakel voor China’s verdere groei. Deze week bracht een tweede delegatie Amerikaanse Congresleden een – onaangekondigd – bezoek aan Taiwan, waarop China nieuwe militaire oefeningen aankondigde. Taiwan zit in een lastige positie. Het eiland wordt door China geclaimd, maar heeft al ruim zeventig jaar een eigen, onafhankelijke regering en functioneert als zelfstandig land. Taiwan profiteerde voor zijn economische groei van de goede banden met de VS, Japan en Europa én van de nabijheid tot China. Het waren ook vooral Taiwanese (en Hongkongse) zakenmensen die het Chinese groeiwonder vleugels gaven en daar zelf ook van profiteerden. Zij waren de eersten die durfden te investeren in fabrieken op het Chinese vasteland. Zij zorgden ook voor de kennisoverdracht die nodig was om een overvloed aan goedkope Chinese arbeidskracht om te zetten in de groeimotor van China als exportgigant. Juist de onduidelijke status die het eiland nu heeft, maakt het tot een perfecte schakel die internationale productieketens met China verbindt. Taiwan exporteert 65 procent van zijn chips naar de VS en 10 procent naar China. De VS zijn bang dat een steeds assertiever China het eiland binnenvalt en er de macht overneemt - net zoals Rusland dat nu probeert in Oekraïne. In Chinese ogen zetten de VS Taiwan ertoe aan zich van China af te scheiden. De VS houden weliswaar formeel vast aan hun één-China-beleid maar China vindt dat Amerika Taiwan in de praktijk steeds meer als apart land behandelt. De angst voor een formele afscheiding is overigens niet denkbeeldig: volgens de laatste opiniepeiling is de bevolking van Taiwan in meerderheid voor zo’n afscheiding. President Tsai Ing-wen kiest daar niet voor, maar wie weet doet een meer radicale opvolger dat wel. Dan zou het eiland voor China verloren gaan – voor Beijing volstrekt onacceptabel. De VS willen voor de meest complexe halfgeleiders niet afhankelijk zijn van Taiwan: ze willen ze zelf kunnen maken. Vorige week zette de Amerikaanse president Biden zijn handtekening onder de ‘Chips ACT’, een stimuleringsprogramma van 52 miljard dollar (51,5 miljard euro) voor de eigen chipindustrie. „Het is glashelder dat we die halfgeleiders nodig hebben, ook voor wapensystemen die afhankelijk zullen zijn van geavanceerde chips”, aldus Biden. „Op het moment maken we helaas nog 0 procent van dergelijke chips.” Het stimuleringsprogramma lijkt te werken. De grootste chipmakers TSMC, Samsung en Intel gaan nieuwe fabrieken in de VS bouwen. De investering van één zo’n chipfabriek kan oplopen tot 20 miljard dollar. Voor chipmakers is het niet efficiënt om de productie mondiaal te verspreiden en op meerdere  locaties op zoek  te moeten gaan naar gekwalificeerd personeel.    De Chips ACT kwamen er mede op aandringen van Intel, de Amerikaanse chipfabrikant die een paar jaar achterloopt op de techniek uit Taiwan.   De Europese Commissie besloot in februari al tot een  stimuleringspakket van 43 miljard euro voor de halfgeleiderindustrie. Europa wil ook meer chipproductie binnen de eigen regio, ingegeven door de chiptekorten tijdens de coronacrisis en  oplopende geopolitieke spanningen. Met deze grootschalige staatssteun volgt de westerse wereld de aanpak van China. Dat land trok het afgelopen decennium 150 miljard dollar uit voor de ontwikkeling van een eigen chipindustrie.  Sinds 2014 is de binnenlandse productie van chips namelijk een nationale prioriteit. In dat jaar richtte China een fonds op dat het land moest helpen om  onafhankelijk van het buitenland te worden voor de productie van chips. Dit  ‘Nationale Chipfonds’ of het ‘Grote Fonds’ past in het  ambitieuze Made in China 2025 plan. Al verwerkt China veel chips in elektronica, er is geen lokale chipindustrie die zich kan meten met de internationale eredivisie in halfgeleiders; in Taiwan (TSMC) en in Zuid-Korea (Samsung). Hoewel het aandeel van de Chinese productie van chips stijgt, blijft het land achter met geavanceerde chips.  Dat is mede  vanwege  exportbeperkingen.  Zo mogen de EUV-lithografiemachines van ASML – onmisbaar voor de productie bij de allermodernste chips – niet geleverd worden aan de Chinese chipfabrikant SMIC. De Amerikaanse overheid wil de Chinese meer gereedschap ontzeggen om chips te produceren, uit angst dat China een voorsprong krijgt in kunstmatige intelligentie en militaire kracht. Zo’n aangescherpte exportbeperking kan Japanse en Nederlandse chipmachinemakers beïnvloeden, maar raakt ook Amerikaanse toeleveranciers als Lam Research, KLA en Applied Materials. Die halen ruim een kwart hun omzet uit China. Ter vergelijking:  ASML haalde in 2021 bijna 15 procent van de jaaromzet (18,6 miljard euro) uit China. In het afgelopen kwartaal was dat 10 procent.  Een onverdeeld succes is het Chinese Grote Fonds nog niet. Zo ging er veel geld naar de Tsinghua Unigroup, dat chips maakt en onderdelen voor telefoons. Het bedrijf, dat groot werd door weer andere bedrijven in de sector op te kopen, kon zijn schulden niet meer betalen en ging in juli 2021 failliet.  Zhao Weiguo, de voormalige hoogste man van het bedrijf, was het niet eens met de manier waarop het bedrijf na het failissement werd geherstructureerd door de overheid. Ook beschuldigde hij betrokken ambtenaren ervan geld achterover te drukken. Zao werd onlangs  opgepakt en is sindsdien niet meer in het openbaar verschenen. Niet alleen hij kwam ten val: ook zeker twee hoge ambtenaren in het bestuur van het Grote Fonds werden gearresteerd. Omdat de Chinese leider Xi Jinping de sector koste wat kost snel wilde laten groeien, werd er veel geld in gestoken zonder dat er controle was op de uitgaven. Zo vielen de kosten voor sommige fabrieken in de sector veel hoger uit, zonder dat daar een duidelijke reden voor was. Dat speelde corruptie in de hand. Bij andere industrieën bleek het Chinese innovatiemodel – een overheid die met geld smijt om belangrijke sectoren te ontwikkelen – vaak succesvol, ook al werd er veel kapitaal verspild. Op deze manier kwamen de goed draaiende Chinese windenergie- en zonnepanelensector op stoom, alsmede de fabricage van elektrische auto’s. Maar bij halfgeleiders lukt dat moeilijker. De reden: het ís moeilijker. De complexiteit van chips wordt uitgedrukt in het aantal nanometers (miljoenste van een millimeter) waarmee de lijntjes op een chip aangebracht worden. Hoe fijnmaziger, des te meer schakelingen er op hetzelfde chipoppervlakte passen. Hoe meer schakelingen des te krachtiger de chip. TSMC produceert met lithografiemachines van het Nederlandse ASML 5-nanometer-chips. Fabrieken voor de volgende generaties, 3 en 2 nanometer (nm), zijn al in voorbereiding. De meest geavanceerde chipfabrikant op Chinese bodem is SMIC. Dit bedrijf weet met kunst- en vliegwerk 7 nm-chips te maken, maar loopt drie of vier generaties in productieproces achter op de internationale concurrentie. Maar China blijft in feite steken op 14 nanometer, zolang ASML geen toestemming krijgt om zijn meest geavanceerde lithografiemachines te leveren aan SMIC. In 2020 sloot de VS het Chinese techbedrijf Huawei de toegang af tot de geavanceerde chips van TSMC. China probeert de technische kennis voor chipproductie zelf te bemachtigen door TSMC-talent met hoge salarissen te lokken, tot ergernis van de Taiwanese overheid.   Kan China de chiptechnologie ook sneller, door middel van agressie, verwerven? Militaire acties zouden de delicate infrastructuur rondom de productie van chips op Taiwan kapotmaken. Mark Liu, topman van TSMC, de grootste producent van chips ter wereld, zei eind juli tegen CNN dat TSMC dan  niet meer zou kunnen functioneren. „Het zijn zeer complexe productieprocessen, ze zijn afhankelijk van een real time verbinding met de buitenwereld, met Europa, met Japan, met de VS, van grondstoffen tot chemicaliën tot reserve-onderdelen en tot diagnose-  en  ontwerpsoftware.” Ook een blokkade zou de Taiwanese hightechsector in het hart treffen. De productieketen van halfgeleiders telt zoveel afhankelijkheden dat je met  louter geld of geweld  geen fabriek  draaiende houdt. Zou China Taiwan binnenvallen, dan slacht het de kip met de gouden eieren, en riskeert en passant dat  de ontluikende Chinese chipindustrie volledig afgesloten wordt van westerse technologie. Noch China, noch de VS zijn klaar voor zo’n drastische ontkoppeling. Dat kunnen Xi Jinping en Joe Biden elkaar persoonlijk vertellen tijdens hun ontmoeting op de G20-top in Bali, in november.  Correctie (21 augustus 2022): In een eerdere versie van dit artikel stond de verkeerde uitleg bij het Amerikaanse één-China-beleid. De VS erkennen niet dat China en Taiwan één land zijn, maar erkennen dat er één China is en dat Beijing de wettige regering van dat ene China vertegenwoordigt. Dat laat nog ruimte open voor Taiwan. Dat is hierboven aangepast.||https://www.nrc.nl//nieuws/2022/08/19/de-strijd-om-chips-treft-taiwan-in-het-hart-a4139411
2022-08-19||‘Werken én zes keer in de week trainen is pittig’||‘Dit wordt mijn 27ste jaar als handballer. Ik heb een jaar in België gespeeld, vijf jaar in de buurt van Amsterdam, vier jaar als prof in Duitsland en daarnaast als international bij oranje. In de Duitse competitie was ik op mijn top. Daar is de sport populair genoeg voor clubs om een salaris uit te kunnen betalen, daardoor kon ik me volledig focussen op de sport.  „Mijn grote droom, een leven als handballer, was daarmee uitgekomen. Maar ondertussen verlangde ik steeds meer naar zekerheid over een maatschappelijke carrière daarna. Want wil het bedrijfsleven wel iemand als ik een kans geven? Ik heb veel minder werkervaring dan andere mensen van mijn leeftijd. „Ik besloot de stap te wagen en terug naar Nederland te gaan. Ik kreeg de kans me te laten omscholen en werk sinds vier jaar als IT-developer bij Kembit in Wijnandsrade. Zij zijn ook de hoofdsponsor van de Limburg Lions waar ik nu handbal, maar dat is pas gekomen nadat ik er ben komen werken. Mijn oudere broer werkt hier ook, hij heeft zich sterk gemaakt voor dat sponsorschap.  „De combinatie van werk en sport is pittig. Ik train zes keer in de week, zaterdag is wedstrijddag en daarnaast werk ik parttime, dat wil zeggen: 36 uur. Waar ik vroeger een lekker middagslaapje kon doen, zit ik nu achter een bureau. Ik merk wel dat mijn 33 jaar oude lichaam dat steeds minder leuk begint te vinden.  „Toch ben ik heel blij dat ik deze kans gekregen heb. Ik ben nu dichtbij mijn familie in Geleen en weet dat ik zekerheid heb in het maatschappelijk leven. Dat is echt een heerlijk gevoel.”  ‘Mijn inkomen van 2.500 euro bestaat voor het grootste gedeelte uit mijn salaris bij Kembit, plus een kleine vergoeding vanuit de Lions. Hoeveel dat is, kan ik niet zeggen; dat is een gevoelig puntje in de sport. Misschien omdat clubs bang zijn dat hun spelers hetzelfde zullen vragen?  „Het is wel opvallend dat het geld in de sport in Nederland zo oneerlijk is verdeeld. Als je het goed doet als voetballer, hoef je je hele leven niet meer te werken. Dat is wel een heel groot verschil met ons handballers. Ik ben er niet boos over, maar het zou wel mooi zijn als dat een beetje rechtgetrokken zou worden. „Ik woon samen met mijn vriendin. Zij werkt ook in de IT, dus we houden allebei van lijstjes en structuur. Zo hebben we onze inleg voor de gezamenlijke lasten in een Excel-bestand naar rato uitgesplitst. Ik moet er nog steeds aan wennen dat er dan genoeg overblijft om gewoon iets te kopen als ik dat wil. Zo heb ik laatst een gravelbike aangeschaft: een kruising tussen een racefiets en een mountainbike. Eerder zou ik hebben gedacht: is dat nou wel nodig? Nu kan het gewoon, zonder dat mijn spaarrekening dan leeg is. Dat vind ik nog steeds best luxe.”  Netto-inkomen: 2500 euro     Lasten: hypotheek (g/w/l gedeeld) inleg van 500 euro; mobiel/internet 35 euro; verzekeringen 235 euro;  boodschappen 250 euro; abonnementen (HBO Max, Disney+, Amazone Prime) 15 euro, sport 10 euro; horeca 50 euro, kleding 50 euro.  Sparen: geen vast bedrag  Laatste grote uitgave: gravelbike (1500 euro)     
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/19/werken-en-zes-keer-in-de-week-trainen-is-pittig-a4139414
2022-08-19||Wel een studie in Nederland,  geen plek om te wonen||Tanya Moiseeva (18) hoorde begin deze zomer dat ze is toegelaten tot de studie waar ze als veertienjarig meisje al van droomde: een prestigieuze dansopleiding aan de Amsterdamse Hogeschool voor de Kunsten. Maandag begint ze. Zevenhonderd aanmeldingen, vijfentwintig gelukkigen – ze werkte er al jaren naartoe. Maar haar geluksgevoel was van korte duur: het lukt haar niet om woonruimte te vinden. „Ik ben gestrest, gefrustreerd, en de wanhoop nabij”, vertelt ze aan de telefoon, vanuit een logeerplek in Amsterdam waar ze tot 1 september kan blijven. Moiseeva reageert op elke kamer die voorbijkomt in Facebookgroepen en op betaalde platforms. „Niemand reageert. En de paar keer dat ze dat wel doen, zeggen ze dat ze een ‘working professional’ zoeken of een Nederlander.”  Haar budget is eigenlijk 600 euro per maand, maar omdat er voor dat bedrag niets te vinden is, heeft haar vader dat  verhoogd naar 800. Dan zou ze na een paar maanden iets goedkopers kunnen zoeken. Inmiddels ligt zijn grens op 900 euro. Hij is bezorgd over zijn dochter die met twee grote koffers in een vreemde stad zit,  ook hij struint vanuit Oekraïne de woningsites af. Hij is bereid spaargeld in te zetten, al ligt zijn werk in de transportsector door de oorlog zo goed als stil.  Zoals Tanya zijn er veel meer studenten: de kamernood is groot. „Vorig jaar was het tekort 26.500 studentenkamers in Nederland en daar komen we nu zeker wel weer op”, zegt Jolan de Bie, directeur van kenniscentrum Kences, dat jaarlijks de studentenhuisvesting onderzoekt. In 2020 was het tekort nog 20.000 kamers. Vooral voor internationale studenten is dat problematisch – zij kunnen niet bij hun ouders terecht. Universiteiten riepen hen, op aandringen van studentenbonden, onlangs op niet naar Nederland te komen als ze half augustus nog geen kamer hebben. Verbazingwekkend is de kamernood niet. Begonnen er in 2015 nog 6.500 buitenlandse studenten aan een Nederlandse universiteit, vorig jaar waren dat er al 18.000. Voor komend studiejaar is het aantal aanmeldingen uit het buitenland weer 14 procent hoger dan vorig jaar, melden de universiteiten. „Het kamertekort neemt toe, en wordt in de toekomst grotendeels verklaard door internationalisering”, zegt De Bie. 61 procent van de Nederlandse studenten onder de 23 woont nu bij hun ouders.  Natuurlijk is er nóg een oorzaak voor de kamernood: de krappe woningmarkt. Tal van groepen komen moeilijk aan betaalbare woonruimte. Studenten hebben het alleen iets zwaarder: gemiddeld is een student bijna de helft van zijn inkomen kwijt aan wonen, tegen 41,8 procent bij particuliere en 33,8 procent bij corporatiehuurders. De gemiddelde prijs voor een kamer in Groningen is 400 euro per maand, in Utrecht en Amsterdam is dat al 600 à 700, zeggen studentenbonden. Een studio kost veel meer – in Amsterdam 1.400 euro voor 14 vierkante meter. Dat maakt studio’s aantrekkelijker voor beleggers. „Er valt fors meer op te verdienen”, zegt De Bie. „Er is zelfs een krimp in het aantal kamers. Beleggers bouwen hun studentenwoningen om.” De nieuwbouw voor studenten bestaat voor „zeker 95 procent” uit studio’s, zegt ze. „Zeer onwenselijk. We hebben in ons onderzoek dit jaar voor het eerst het welzijn van studenten afgezet tegen de huisvestingsvorm. Wat blijkt: studenten in kamers met gedeelde voorzieningen ervaren minder eenzaamheid.” Woonde in 2012 nog 10 procent van de studenten in een studio, inmiddels is dat 21 procent. Universiteiten zeggen al jaren de instroom van internationale studenten niet meer aan te kunnen. In plaats van actief te werven in het buitenland, pleiten ze sinds 2018 voor middelen om grip te hebben op studentenaantallen. Bijvoorbeeld een numerus fixus  specifiek voor het Engelstalige gedeelte van een opleiding. Of een maximum aantal instromers voor studenten buiten Europa. Ook willen ze een ‘noodfixus’, als tijdens de aanmeldprocedure blijkt dat er zo veel aanmeldingen zijn dat de opleiding in de problemen komt. De vastgelopen woningmarkt zou hen weleens kunnen helpen. Het beleid was jarenlang omgekeerd: veel opleidingen zijn Engelstalig geworden om aantrekkelijk te zijn voor buitenlandse studenten, waaraan universiteiten veel geld verdienen. Ze krijgen betaald per aantal inschrijvingen. Joram van Velzen, voorzitter van de Landelijke Studentenvakbond, vindt dat raar. „Je werft massaal studenten in het buitenland maar hebt geen woonplek voor ze.” De acties deze zomer van universiteiten en steden om studenten in hun thuisland al te waarschuwen voor woningnood, zijn goed, vindt Van Velzen: „Maar ook nu is de verantwoordelijkheid voor een kamer volledig bij de individuele student gelegd.” Het aandeel buitenlandse studenten ligt in Nederland  op 13 procent, maar van de Nederlandse studenten haalt slechts 2 procent zijn diploma in het buitenland. Interessant in dit verband is de stay rate: vijf jaar nadat de buitenlandse student is afgestudeerd, werkt nog maar 24 procent ín Nederland, blijkt uit cijfers van Nuffic,  die zich bezighoudt met internationalisering in het onderwijs. Het aantrekken van ‘buitenlands talent’ was juist bedoeld om het Nederlands onderzoek en de arbeidsmarkt te verrijken.  Ook Nederlandse studenten merken het woningtekort. Emma Karger (17) is opgegroeid in een West-Fries dorp en begint in september aan de Hogeschool van Amsterdam. Ze mag één keer per week reageren op een kamer op Studentenwoningweb, waar ze staat ingeschreven. Laatst reageerden 81 studenten op de kamer van 28 vierkante meter op een mooie plek in de stad voor 633 euro per maand. Ze werd 31ste.  „Ik probeer te netwerken om zo anti-kraak iets te huren als ik in september achttien ben”, zegt Karger, die werkt en een maandelijkse bijdrage krijgt van haar ouders. „Of bij andere jongeren in te kunnen wonen. Maar ik denk dat ik gewoon moet wachten tot ik langzaam klim in de wachtrij van Studentwoningweb. Een kamer ver buiten de ringweg vind ik eng, als ik ’s avonds na het uitgaan naar huis zou moeten fietsen. En alle particulier verhuurde kamers of woningen zijn zo duur – dat kan ik niet betalen. Maximaal 700 euro per maand.”  Het meest frustrerend aan de zoektocht naar onderdak, vindt Tanya Moiseeva, is dat ze zelfs bij kamers ver boven haar budget en ver weg van de universiteit vrijwel nooit antwoord krijgt. Iemand die wél reageerde, schreef  dat hij „vreest voor haar financiën” omdat ze uit Oekraïne komt. „Eerst schreef ik bij goedkopere woonruimtes dat ik uit Oekraïne kom en we weinig te besteden hebben, omdat ik dacht dat mensen dan empathie zouden voelen”, zegt ze. „Maar op advies van mijn vader laat ik dat nu weg.” In Groningen lijkt de tactiek van de universiteit om internationale studenten te waarschuwen zijn vruchten af te werpen, vertelt Leon van der Deure, voorzitter van de Groninger Studentenbond. De universitaire studentenpopulatie in de stad is in een paar jaar gegroeid van 30.000 tot 38.000, vooral door buitenlandse aanwas. „Niet gek dat de druk op de kamermarkt groeide. We hebben voor dit jaar met gemeente en universiteit onderhandeld dat zij aankomende buitenlandse studenten zouden waarschuwen. Nu líjken er iets minder te komen.”  Voor de ‘piekopvang’ – studenten die tijdelijk ergens moeten verblijven tot hun kamer beschikbaar is – waren vorig jaar in Groningen 280 plekken nodig en nu 110. Van der Deure: „Maar het is ook weer zo dat plekken zoals hostels die voorheen beschikbaar waren voor die piekopvang, nu vol zitten met Oekraïners en andere vluchtelingen.”||https://www.nrc.nl//nieuws/2022/08/19/wel-een-studie-in-nederland-geen-plek-om-te-wonen-a4139413
2022-08-19||Elma Drayer (65) tegen Milou Deelen (26): ‘Ach, jij arme jonge feminist. Jij moet op eieren lopen’||Milou Deelen (26), schrijver en sinds vijf jaar feminist, heeft geen zin om wéér te vertellen wat haar bij Vindicat in Groningen is overkomen, dat heeft ze nu al „duizenden keren” gedaan. Maar zonder haar ervaringen met het studentencorps zou ze nu niet tegenover Elma Drayer (65) aan tafel zitten om over seks en feminisme te praten, dus pakken we haar boek Krabben (2020) er even bij. Ze had een keer ‘gevoosd’ met de vriend van een clubgenoot en hij had dat aan zijn vriendin opgebiecht. Het was ‘zijn kant van het verhaal’ en Milou durfde het niet te corrigeren, de schaamte was te groot. Voor die tijd werd ze al geslutshamed omdat ze zoveel seks had, maar nu had ze echt iets ‘verkeerds’ gedaan.  Ze werd uitgescholden, bespuugd, buitengesloten, belachelijk gemaakt. Vooral door de meisjes van het corps. En die jongen? „Die stond dezelfde week weer bier te drinken.” Sommige jongens feliciteerden hem met zijn ‘mooie actie’.  Op 8 maart 2017, Internationale Vrouwendag, plaatste Milou een video op Facebook waarin ze vellen papier omhoog hield met de woorden die ze naar haar hoofd geslingerd kreeg. HOER. SLET. LAAG WIJF. De video ging viraal en toen was ze ook nog een verrader. Hoe dúrfde ze? Twee weken later was ze terug in Amsterdam, waar ze vandaan komt. Gestopt met haar studie, Europese talen en culturen, en ja, wat toen? „Het was”, zegt ze nu, „een beetje een ellendige tijd.” Het is twee weken na de sperma-emmerspeech bij het Amsterdamse corps en we eten in hotel The Dylan aan de Keizersgracht in Amsterdam. Op Milous bord ligt geroosterde bloemkool met beukenzwam, Elma bestelde burrata met tomaat en basilicum. Elma Drayer, columnist van de Volkskrant, voorheen redacteur van Trouw en Vrij Nederland, auteur van Verwende prinsesjes (2010, over de Nederlandse vrouw) en Witte schuld (2019, over identiteitspolitiek) en sinds een jaar of veertig feminist, herinnert zich dat voorval bij Vindicat nog goed. „Ik vond je ongelooflijk dapper.”  Maar waarom wil een mens bij Vindicat? „Dat blijft voor mij een raadsel.” Milou lacht. „Snap ik.” Elma: „In mijn tijd was dat ondénkbaar. Dat dééd je niet. Kakkinderen, die gingen bij het corps.” Ze is de dochter van een dominee, christelijk-gereformeerd.  Milou: „Ik was geen kakker. Ik zat wel op een kakschool, het Hervormd Lyceum Zuid, in Amsterdam, maar in mijn zijn en hoe ik eruitzie was ik geen kakker. Vind ik zelf.” Elma: „Waarom wilde je het dan?” Milou: „Ik wilde weg uit Amsterdam, uit mijn bubbel. Ik had een ex-vriendje in Groningen, hij was wel een kakker. Hij had heel veel nieuwe mensen leren kennen bij Vindicat en ik dacht: alle dagen feest, dat wil ik ook. Mijn ouders, mijn zussen, mijn vrienden, iedereen zei: jij, het corps? Ik wist niet eens wat ontgroening was. Ze dachten dat ik er binnen een jaar weg zou zijn.” Het werd anderhalf jaar. En terug in Amsterdam, zegt ze, heeft ze het feminisme ontdekt. „Ontdekt?”, vraagt Elma. Milou: „Iemand zei dat ik een vieze feminist was en ik had eigenlijk nog nooit van dat woord gehoord. Ik zocht op wat het was en toen dacht ik: ja, dat ben ik, ik ben een feminist. Ik ben erover gaan lezen, Onzichtbare vrouwen van Caroline Criado Perez, De tweede sekse van Simone de Beauvoir, en ook Soms is liefde dit van Daan Borrel, die ik toen nog niet kende.” Met haar schreef ze later Krabben. „Opeens zag ik overal seksisme, ongelijkheid en machtsmisbruik. Zo begon ik erover te schrijven. Ik ging op reportage naar een blijf-van-mijn-lijfhuis, nooit geweten dat er in Nederland zo veel geweld tegen vrouwen was.”  Ze begon in te zien, zegt ze, dat wat haar was overkomen paste in een patroon waarin mannen de dienst uitmaken en vrouwen vernederd mogen worden. „Nu heb je die brief van de vrouwen van het Amsterdamse corps waarin ze zich uitspreken tegen de mannen, maar dat is wel voor het eerst. In Groningen stond ik er helemaal alleen voor. Misschien begint er wat te veranderen.” „Vrouwen staan in rijen voor de deur om zich aan te melden”, zegt Elma. „Daar begrijp ik dus helemaal niets van.” Milou: „En ze durven er ook niet over te praten. Ik heb tientallen vrouwen benaderd, want ik ben er een stuk over aan het schrijven, maar bijna niemand wil, ook niet anoniem. Ze zijn bang om uitgestoten te worden. Ze denken dat het invloed zal hebben op hun leven later. En dat seksisme, ach, niet te veel van aantrekken.” Milou draagt een wijde tuinbroek van oude meelzakken, gekocht in New York, met daaronder een lila hemdje dat haar buik en rechterschouder bloot laat. Haar oksels zijn ongeschoren. Geen make-up. Aan haar voeten reusachtige lila Crocs. Elma draagt een soepel vallende broek met een zwart bloesje, de armen bedekt. Hooggehakte laarsjes. Rode lippenstift. Ze vertelt over haar moeder. „Ze was van 1926 en kwam uit een gezin van drie meisjes en zes jongens. Met grote vanzelfsprekendheid gingen de jongens naar het gymnasium en mochten ze daarna verder studeren. Met even grote vanzelfsprekendheid gingen de meisjes naar de huishoudschool of hooguit een paar jaar naar de ulo. Terwijl mijn moeder goed kon leren. Haar frustratie daarover heeft ze overgebracht op haar dochters. Ondénkbaar dat wij niet zouden gaan studeren.” „Dus zo ben jij feminist geworden”, zegt Milou. Elma knikt. „Midden in de tweede feministische golf ging ik op kamers in Amsterdam. Er is een iconische foto van mij, ik denk uit 1976, waarop ik De schaamte voorbij zit te lezen.” „Anja Meulenbelt”, zegt Milou. „Die heb ik geïnterviewd voor Krabben.” Elma: „Baanbrekend, dat boek. Ze beschreef een leven dat ik ook wilde, zo vrij, seksueel vrij. Toen ben ik me nog meer gaan verdiepen in het feminisme. Het sloeg enorm bij mij aan en dat ben ik nooit meer kwijtgeraakt.” „Vind je”, vraagt Milou, „dat er sinds de jaren zeventig veel veranderd is?” „Zeker”, zegt Elma. „Als ik bedenk wat ik heb meegemaakt, ongelooflijk. Een leraar die op werkweek onder de douche ging met een leerling. Docenten op de universiteit en collega’s op redacties die je meedeelden dat ze met je naar bed wilden. Dat kun je je nu niet meer voorstellen.” „O jawel, hoor”, zegt Milou. „Het gebeurt nog steeds.” Elma: „Maar de tolerantie voor dat soort gedrag neemt af. Dat bewijst het incident met die corpsjongens. Je komt er niet meer mee weg.” Milou: „Je komt er wel mee weg. Die jongens gaan er gewoon mee wegkomen.” Milou Deelen Foto Daniel Niessen
 Elma is even stil en zegt dan: „Ik ben optimistischer dan jij. Ik denk dat alle ophef erover het begin is van een andere mentaliteit.” Milou knikt. „Maar waarom duurt het zo lang?” Elma: „Mag ik mijn vader citeren? We leven in een gebroken wereld en het paradijs is niet daar. Je kunt onmogelijk verwachten dat mannen en vrouwen na duizenden jaren patriarchaat, om dat woord maar even te gebruiken, nu ineens op alle fronten fantastisch met elkaar omgaan.” Ze vertelt dat ze zichzelf al jong heeft aangeleerd van zich af te bijten als mannen opdringerig zijn. Of als ze haar zitten te mansplainen. „Bij mijn laatste boek was dat woord er net en ik heb serieus vier keer meegemaakt dat een man me ging uitleggen wat ik had geschreven.” Milou: „Wat zeg je dan? ‘Je bent me aan het mansplainen’?” „O, nee, ik zeg: wat ontzettend  sympathiek dat je me vertelt wat er in mijn boek staat.” Ze lacht. „Je moet het gewoon niet pikken. Je moet terug meppen. Maar wel met humor, naar mijn smaak.” Milou: „Seksisme bestrijden met humor?” Elma: „Vind ik wel, ja.” Milou: „Waarom?” Elma: „Hoe anders?” Milou: „Zonder humor.” Elma: „Als het fysiek is, ja. Dan heb je niets aan humor. Maar een man die je zit te mansplainen? Dat is gewoon een domme lul en dat moet je hem laten voelen.” Milou kijkt haar zwijgend aan en zegt dan: „Jij kunt dat. Jij bent mondig. Je hebt de kennis. Maar vrouwen die dat niet kunnen?” Elma: „Waarom zou je ervan uitgaan dat ze het niet kunnen?”  Milou: „Nou eh, omdat ze zich onveilig voelen bijvoorbeeld?” Elma knikt en zegt dat niemand je kan vernederen als je zelf niet vindt dat het misschien wel terecht is. „Eleanor Roosevelt”, zegt Milou. „No one can make you feel inferior without your consent.” Waarop Elma zegt dat emancipatie er wat haar betreft op gericht moet zijn dat vrouwen zich niet inferieur voelen.  „Waarom vrouwen?”, vraagt Milou. „Moet feminisme er niet op gericht zijn dat mannen dat gedrag niet meer vertonen?”  Ze vertelt over de keer dat ze was aangerand en dat een vriend toen zei: je bent zo sterk, dat overkomt jou toch niet? Ze voelde zich er nog ellendiger door. Nu leek het ook nog haar eigen schuld.  „Onzin”, zegt Elma. „Het is nooit jouw schuld als je wordt aangerand, echt nooit. Maar dat het je niet lukte om je te verdedigen doet niets af aan het principe dat vrouwen zich nooit inferieur zouden moeten voelen.” Daar hebben ze ook zelf een verantwoordelijkheid in, vindt Elma. „We zijn ménsen”, zegt ze. „Geen onmondige tere poppetjes. Kom op! Laat je tanden zien!” Foto Daniel Niessen Waar ze het over eens zijn: dat vrouwen geen betere wezens zijn dan mannen. En dat vrouwen seks net zo leuk vinden als mannen. In principe. Milou schreef een boek over het seksleven van vrouwen, Hoe doen we het? (2022), waarvoor ze veertien vrouwen interviewde, van Hedy d’Ancona  tot Lale Gül. Ze schrijft dat vrouwen vaak wel minder bevredigende seks hebben dan mannen, en dat daardoor de zin in seks kan afnemen. Mannen weten niet hoe een orgasme bij vrouwen werkt. En de meesten vinden het prima zo. „Mannen”, zegt ze, „leren dat het stoer is om te domineren en veel vrouwen te neuken. Ze kijken porno en denken dat dát seks is. Als ik seks heb met een jongen…” De ober, een jongen van een jaar of twintig, schenkt ons   water bij en doet alsof hij niets hoort. „…dan denk ik, of dácht ik, want ik ben wel veranderd: je speelt na wat je op internet gezien hebt. Anale seks. Spuiten in mijn gezicht.” De ober blijft staan. „Ik deed het zelf ook, hoor”, zegt Milou, „dat naspelen. Je denkt: zo moet het, want dat is geil. Sex talk die je zelf helemaal niet sexy vindt. Sperma oplikken terwijl je dat helemaal niet wilt.” Ze kijkt naar de ober. „Ik zeg maar even hoe het is.”  Hij loopt weg en is al snel weer terug met nog een fles water. Hij hoort Milou vertellen dat ze op haar negende al van haar moeder – Barbara van  Beukering, oud-hoofdredacteur van Het Parool – leerde hoe je een condoom gebruikt en dat je lichaam van jezelf is, doe ermee wat je wil. „Maar ik had ook graag willen leren dat seks meer is dan penetratie en dat de meeste vrouwen daar niet van klaarkomen. En jongens moeten dat ook leren. Dan wordt de seks voor hen ook veel leuker.” Nu kan de ober zich niet meer inhouden. „Ik sluit me volledig bij je aan”, zegt hij. „Mannen begrijpen gewoon niet wat ze moeten doen in bed. Sorry dat ik me ermee bemoei, maar het is echt verschrikkelijk.” Milou lacht naar hem en vertelt aan ons over de berichten op Instagram die ze van vrouwen krijgt naar aanleiding van haar boek. „Ze schrijven dat ze eindelijk met hun partner durven te praten over wat zij lekker vinden en dat penetratie…”  „Ongelooflijk”, zegt  Elma. „Het is 2022 en in míjn jeugd was dit al een thema. Sorry, oma vertelt, maar een van de belangrijkste lessen van de tweede feministische golf was dat het vaginale orgasme niet bestaat. Het gaat niet zonder clitoris. Waarom weet jouw generatie dat niet? Waarom zakt die kennis steeds weer weg? Het maakt me echt een beetje verdrietig. Raar verhaal misschien, maar toen ik 20 of 21 was dacht ik: ik zal mijn jongere broers een lesje geven over de clitoris, want daar hebben ze vast nog nooit van gehoord.” „Cool”, zegt Milou. „Maar weet je dat de clitoris nu pas in de biologieboeken staat? En dan bedoel ik het héle orgaan, inclusief de delen die je niet ziet. Ik heb er eentje  laten tatoeëren.” Ze tilt haar voet boven tafel. Een knopje met twee dikke vleugels, vlak boven haar enkel. „Niemand weet wat het is. Een bloem, zeggen mensen. Of zo’n massage-ding voor op je hoofd, weet je wel. Waar je kippenvel van krijgt.” Elma: „Ik moet denken aan Het volkomen huwelijk, een belangrijk seksueel handboek uit 1926, toevallig het geboortejaar van mijn moeder, geschreven door de arts Th. H. van de Velde. Dat moet je echt eens lezen, Milou. Later is het enorm verguisd, maar daar staat het allemaal al in. Hij heeft het zelfs over de prikkelkus, wat jij beffen noemt.” „Prikkelkus!” Milou lacht en vraagt of Elma ja zou hebben gezegd als ze haar  gevraagd had voor Hoe doen we het? „Ja”, zegt Elma. „Al zou ik je niet veel verteld hebben over mijn seksleven nu.” „Omdat?” „Omdat er ook iemand anders bij betrokken is. Maar over mijn seksleven als zesentwintigjarige wel, hoor. Alleen is dat niet zo interessant.” Milou: „Heb je altijd relaties gehad? Met mannen?” Elma: „Ja, altijd met mannen, ik ben een onverbeterlijke hetero. En ik ben heel jong begonnen.” Ze kijkt ongemakkelijk. Milou: „Vond je het leuk?” Elma: „Erg leuk. Al vond ik het rond mijn tweeëndertigste pas echt leuk. Toen wist ik ongeveer wie ik was en wat ik wilde.” Elma Drayer Foto Daniel Niessen Bij de koffie met macarons zegt Milou dat we het nog niet over identiteitspolitiek hebben gehad. Elma’s  boek Witte schuld gaat daarover. Citaat: „In het huidig racismedebat zie ik te veel dat me te weinig bevalt en ik zou niet weten waarom ik daar als witte vrouw over zou moeten zwijgen.” Maar nu zegt ze even niets. Milou: „Ik hou me ook bezig met intersectioneel feminisme. Huidskleur, gender, klasse, leeftijd, waar deze golf voornamelijk over gaat.” Elma: „Hm, hm.” Milou: „Ben jij een bondgenoot? Voel je je een supporter van het feminisme nu?” Elma: „Ingewikkeld. Ik voel me een bondgenoot van het feminisme. Maar wat dat dan is? Dat intersectionele kan ik tot op grote hoogte volgen. Het is zo logisch als wat. Hoe meer achterstanden, hoe zwaarder je het hebt. Maar daar houdt het voor mij dan ook wel een beetje  op. Dat is het korte antwoord.” Milou: „Waarom kort? Het is zo belangrijk. Feminisme was altijd vooral een strijd van witte vrouwen. Maar gender en kleur bepalen een groot deel van je positie in het leven. Ik vind dat ik op z’n minst moet erkennen wat er allemaal meespeelt.” Gemakkelijker wordt het er niet op, zegt ze. Mag zij zich over de pijn van zwarte vrouwen uitspreken? Krijgt ze dan op haar kop, want het is niet háár pijn? Of krijgt ze de wind van voren als ze zich níét uitspreekt?  Ze laat  haar linker  middelvinger zien, waar het woord VROUW op getatoeëerd is. „Ik identificeer me als vrouw, ik val óók op vrouwen, en ik kom op voor vrouwen, vandaar.” Toen hoorde ze dat je met alleen het woord VROUW transvrouwen uitsluit. Er moest een X in. Dus liet ze aan de andere kant van haar middelvinger een X tatoeëren. „En toen” – ze begint te lachen – „hoorde ik dat die X juist níét inclusief was, want transvrouwen zijn gewoon vrouwen. Waar ik het mee eens ben, maar…” Elma: „Ik zou toch wat minder snel meegaan met al die modes.” Milou: „Het is een belachelijk verhaal, vind ik ook. Het laat iets zien over mijn struggles. Ik wil het goed doen. Ik wil leren. Maar toen zat ik dus met dat kruisje. Iemand zei: je bent een Amsterdammer, zet er gewoon nog twee bij. Dus nu zijn het drie Andreaskruisjes.” Ze lacht hard. „Daar ben ik mooi vanaf gekomen.” Weer ernstig: „Wat vind jij hiervan, Elma?” Elma: „Oma spreekt weer.” Ze heeft zelf een dochter die een paar jaar ouder is dan Milou. „Schatje, zoiets ingrijpends als een tattoo! Dat kan er nooit meer af! En wat ik er verder van vind… Het lijkt me heel vermoeiend om zo in de mode te moeten blijven. Maar zo voel jij het niet, hè.” Milou: „Soms is het heel vermoeiend.” Elma: „Afgelopen week zag ik bij mij in de straat die nieuwe regenboogvlag, met al die nieuwe strepen, ook zo vermoeiend.  Iedereen wil erkend worden in zijn eigen identiteitje.”  Milou: „Maar dat is toch logisch? Als jij nooit bestond als non-binair persoon en je weet nu dat dát is wat je bent, dan wil je toch een plek? Dan wil je toch gehoord worden?” Er is een schaal van homo tot hetero, waarom moeten alle schakeringen ertussenin een eigen naam krijgen? Elma Drayer  Elma: „Voor mij is het simpel. Je hebt een schaal van homo tot hetero en alles ertussenin, waarom moeten al die schakeringen een naam krijgen? Dat begrijp ik niet zo goed. Ik val uit mijn tijd.” Milou: „Wat is er erg aan om het wel te doen?” Elma: „Omdat je er geen zák mee opschiet. Als je zo de nadruk legt op alle verschillen los je het probleem van de ongelijkheid en de ongelijke behandeling niet op. Dat los je pas op als je er niet zoveel aandacht aan besteedt.” Idealiter hoef je de verschillen niet te benoemen.  Maar soms moet je doorslaan om iets te bereiken  Milou Deelen  Milou: „Mijn ideale wereld zou ook zijn dat je de verschillen niet hoeft te benoemen. Maar je moet soms doorslaan om iets te bereiken. Zouden de rechten van homoseksuele mensen nu zo goed geregeld zijn als zij in de jaren zeventig hun plek niet hadden opgeëist?” Elma: „De voorhoede met de stormram, ja, die is nodig. Maar je bereikt een punt waarop je moet zeggen: we gaan niet verder radicaliseren, nu gaan we normaliseren.” Milou: „En wat is dan radicaliseren? Wanneer gaat dat te ver? Wie bepaalt dat?”  Elma geeft  geen antwoord. „Ik ben 65”, zegt ze. „Daar wil ik me niet achter verschuilen, maar jongens, wat ben ik blij dat ik niks meer te maken heb met dat intersectionele gelul. Die arme generaties onder mij, die moeten er wat mee. Arme Milou, jij moet op eieren lopen.” „Haha”, zegt Milou. „Ik denk dat ik er leuker en empathischer van ben geworden.” Ze vraagt of Elma haar als vrouw van 26 nog iets wil meegeven. „Ja”, zegt Elma. „Ontspan een beetje.”  Milou Deelen (1995) is feminist en schrijver, onder meer voor Vice. Haar boek Krabben gaat  over vrouwen die elkaar veroordelen. Hoe doen we het? gaat over de seksuele ervaringen van bekende vrouwen. Elma Drayer (1957) is columnist en recensent voor de Volkskrant. Eerder was ze redacteur bij Vrij Nederland en Trouw.   Voor haar boek  Witte Schuld kreeg ze in 2020 de Prinsjesboekenprijs.   Dit is de zesde aflevering van een reeks zomeravondgesprekken. Twee aan elkaar gewaagde gasten eten met NRC-redacteuren.   Volgende week het laatste gesprek: schrijfster Lisa Weeda en expert seksueel geweld  Iva Bicanic.  Foto’s Daniel Niessen.||https://www.nrc.nl//nieuws/2022/08/19/elma-drayer-65-tegen-milou-deelen-26-weten-jullie-nu-nog-niet-dat-een-orgasme-zonder-clitoris-niet-bestaat-a4139239
2022-08-19||Een droge Rijn kan de Nederlandse economie miljoenen kosten|| Die paar druppels regen van de afgelopen dagen? Verkoelend zijn ze misschien wel, ja,   maar nuttig voor de waterstand van de Rijn? Mwah, zegt Cok Vinke, directeur van logistiek dienstverlener Contargo, dat veel materialen over die rivier verscheept. „Met een paar dagen regen kunnen we niet vooruit, daar is langdurig flinke regenval voor nodig.” En dan niet hier, in Nederland, maar in het stroomgebied in Duitsland. „Alles wat hier valt, ligt een paar uur later in zee, niet in de rivier.” Bovendien: na regen stijgt het waterpeil wel, maar door de droge bodem „verdampt” nieuw water relatief snel. „Dat noemen we ‘een golf’ in een rivier: eerst zie je het water stijgen, maar daar achter zie je het gelijk weer zakken. Je hebt er een paar dagen plezier van, meer niet.” De waterstand van de Rijn zakte deze donderdag bij meetpunt Lobith tot het laagste punt ooit gemeten: naar 6,48 meter boven NAP. De verwachting is dat de waterstand aankomende week verder zakt naar 6,45 meter. Bij de vorige hevige droogte in 2018 daalde de Rijn op diezelfde plek tot 6,49 meter. Dat veroorzaakte in Nederland 295 miljoen euro aan economische schade, in Duitsland zelfs 2,4 miljard euro, bleek uit onderzoek  van haveneconoom Martijn Streng van Erasmus UPT, een expertisecentrum dat verbonden is aan de Erasmus Universiteit. Hoezeer dit jaar vergelijkbaar wordt met – of erger dan – 2018, is  afhankelijk van het weer. Daar valt dus weinig over te zeggen, volgens Vinke van Contargo. „Uiteindelijk weten we het nooit zeker.” Maar, zegt hij, „het lage water komt dit jaar vrij vroeg, in 2018 kwam het pas in de herfst. Ik vrees voor een langdurig verloop.”  Daarbij komt dat er nu meer problemen spelen dan in 2018. „De logistieke systemen zijn flink verstoord door de pandemie en de oorlog in Oekraïne. Door het ‘zero covid’-beleid van China wordt regelmatig productie stilgelegd. Bedrijven doen dan voor de zekerheid extra bestellingen, waardoor er hier uiteindelijk te veel aankomt en de terminals vollopen met containers. Daarbij komt dat een aantal schepen uit de markt is gekocht om de Donau op te varen om Oekraïens graan te transporteren. Die schepen hebben we nu niet ter beschikking, terwijl we ze goed kunnen gebruiken.” De binnenvaartschepen van Contargo hebben nog slechts een laadcapaciteit van 15 tot 30 procent, omdat ze anders te zwaar en dus te diep zijn. Daarom zijn er juist méér schepen nodig. In 2018 was de toelevering van grondstoffen en materialen een van de voornaamste gevolgen van de ‘droge’ Rijn, waardoor veel fabrieken in de Nederlandse en Duitse industrie de productie moesten verminderen of zelfs het werk moesten stilleggen. Pim van Baaren, voorzitter van de raad voor binnenvaartverladers van ondernemersvereniging Evofenedex, zei in het AD te vrezen dat de bouw in Nederland zal stagneren doordat er niet genoeg zand en grind uit Duitsland vervoerd kan worden.  Die toeleveringsproblemen zijn ook voor bedrijven in andere sectoren  een risico, zegt haveneconoom Streng van Erasmus UPT. Maar, zegt hij ook: bedrijven hebben zich ditmaal beter kunnen voorbereiden dan in 2018. „Veel fabrieken hebben de ervaring uit 2018 gebruikt om op soortgelijke situaties te anticiperen, door bijvoorbeeld grotere voorraden aan te houden. En inmiddels zijn er schepen ontwikkeld die langer door kunnen varen [bij een lage waterstand].” Gesloten fabrieken door bijvoorbeeld een gebrek aan grondstoffen kunnen de Nederlandse economie, net als in 2018, honderden miljoenen kosten. Maar voor Duitsland zal de schade het grootst zijn, mocht het weer zo ver komen. Dat komt doordat Duitsland veel grote industriële clusters langs de Rijn heeft, zegt Streng. In Nederland ligt ook een deel langs de rivier, maar het meeste in de zeehavens. Daardoor is de Duitse industrie afhankelijker van de binnenvaart en dus van de waterstand van de rivier. In 2018 moesten meerdere fabrieken in het Duitse Ludwigshafen, een van de grootste industriële complexen van Europa, de productie verminderen. Streng: „Dat kostte hartstikke veel geld.” Uit het onderzoek van Streng blijkt ook dat de financiële impact in Nederland iets gecompenseerd werd doordat de binnenvaart een hogere omzet realiseerde, als resultaat van de verhoogde tarieven. Een deel van de schippers van de Nederlandse binnenvaartvloot vaart onder contract, een ander deel begeeft zich op de ‘spotmarkt’. Schaarste en een toenemende vraag zorgden ervoor dat die schippers hoge tarieven konden vragen. Ook nu stijgen de prijzen op de spotmarkt weer hard. Een van de Nederlandse bedrijven die in 2018 flink minder kon produceren vanwege de lage waterstand, was betonbedrijf BTE, met centrales in Nijmegen, Heumen, Dodewaard en Rheden. Voor nu dreigt datzelfde scenario niet, zegt een woordvoerder, onder meer vanwege getroffen maatregelen na 2018. Zo heeft het bedrijf de opslagbunkers vergroot op locaties die afhankelijk zijn van de toeleveringen via de binnenvaart, zodat er meer voorraad is en BTE „flexibeler” met leveringen kan omgaan. Ook wordt bij laagwater nu makkelijker overgeschakeld op wegtransport, per vrachtwagen.  Dat wil niet zeggen dat er geen financiële gevolgen zijn. Vrachtwagentransport is volgens de woordvoerder van BTE „fors duurder”, en waar scheepvaart nog mogelijk is, is sprake van laagwatertoeslagen voor de klanten. Die voerde logistiek dienstverlener Contargo ook al in, zoals altijd bij laagwater. Directeur Vinke: „We kunnen minder vervoeren, maar onze kosten blijven hetzelfde. Hoe lager het water, hoe hoger de toeslag.” In sommige gevallen verdriedubbelt de toeslag de vervoerskosten. Infrastructuurbedrijf Van Gelder verwacht op korte termijn minder zand aan projecten in het oosten van het land te kunnen leveren, met „uiteraard gevolgen voor de projecten” daar, laat een woordvoerder weten. Ook zij noemt daarbij dat de verminderde laadcapaciteit en tekorten aan binnenvaartschepen „ongetwijfeld een prijsdrijvend effect” hebben.   En dat in een tijd waarin bedrijven al te maken hebben met flink hogere productiekosten, door de stijgende inflatie. Dat zal ook voor de consument gevolgen hebben, waardoor de droogte ook in diens portemonnee bovenop de huidige prijsstijgingen komt. Haveneconoom Streng: „De mate waarin is lastig in te schatten, want het verschilt per sector hoezeer dat doorwerkt. Maar dat de prijzen [ook voor consumenten] hoger zullen worden, is aannemelijk.”  De lager waterstand kan ook invloed hebben op de gasprijzen. Met name in Duitsland kan dat doorwerken. Streng: „Daar zijn vanwege de oorlog in Oekraïne minder gasleveranties door Rusland, waardoor kolencentrales zijn opengehouden. Door de lage waterstand kunnen minder kolen vervoerd worden én wordt het vervoer daarvan een stuk duurder.”   Of de huidige droogte een direct gevolg is van klimaatverandering, valt  niet te zeggen, zegt hydroloog Niko Wanders van de Universiteit Utrecht. „Vanuit de wetenschap kunnen we nooit op het moment zelf zeggen of een individuele gebeurtenis veroorzaakt is door klimaatverandering. Daar moeten we later onderzoek naar doen. Maar we zien wel een duidelijke trend waarbij droogte als deze vaker voorkomt. En dat de kans daarop toeneemt, komt wél zeker door klimaatverandering.” Dit soort droogte komt ongeveer één keer in de veertig à vijftig jaar voor, zegt Wanders. Bij een opwarming van twee graden zal die kans toenemen tot één keer in de vijftien jaar. Daarbij zullen de droge periodes die wel nog maar één keer in de veertig jaar voorkomen, erger worden. Dat zal „ernstige” gevolgen hebben, volgens Wanders. „Je moet het zien als een bokswedstrijd. Je wordt knock-out geslagen en hebt daarna tijd nodig om te herstellen. Maar als je te vaak knock-out geslagen wordt, kom je niet meer overeind.” Met meer droge periodes, verliest de natuur – én de economie – haar hersteltijd. Daarbij is een herstelperiode van vijftien jaar al niet verzekerd. Na 2018 volgden ook in 2019 en 2020 droge zomers. Wanders: „Als je met een dobbelsteen gooit, kun je ook drie keer achter elkaar zes gooien.” ||https://www.nrc.nl//nieuws/2022/08/19/een-droge-rijn-kan-de-nederlandse-economie-miljoenen-kosten-a4139405
2022-08-19||Verhoogde populariteit van games zorgt voor overnamekoorts||Driehonderd miljoen euro: dat is de som waarvoor de Japanse gameuitgever Square Enix de klassieke gamereeks Tomb Raider, drie gamestudio’s en meerdere andere franchises in februari van de hand deed. Een schijntje voor een deal die zo propvol bekende namen zat, briesten gamers. Was de Japanse uitgever Square Enix gek geworden, in een tijd dat gamebedrijven voor miljarden verkocht worden? Terwijl Square Enix geen verdere uitleg over gaf, pleegde de Zweedse Embracer Group een pr-coup waar ze al jaren naartoe hadden gewerkt. Stilletjes bouwde topman Lars Wingefors de afgelopen tien jaar aan zijn relaties met banken en investeringsfondsen, om de catalogus van zijn gamedistributie- en uitgeefbedrijf uit te kunnen breiden. De coronapandemie bleek zijn grote kans. Geld van verveelde, thuiszittende consumenten stroomde de zakken van de gamebedrijven in. Hij zette een duizelingwekkende overnamesprint in. Fusies zijn sinds 2018 aan de orde van de dag in de game-industrie, zegt Joost van Dreunen, die als analist de sector al jaren volgt. Ook in het topsegment, waar er lang een soort vredesbestand bestond tussen de ‘platformhouders’ - de bedrijfskolossen die naast games ook de hardware en software maken waar games op gespeeld worden - en uitgevers die alleen games financieren en de marketing ervoor verzorgen. Nu overheerst onder grote en middelgrote uitgevers de vraag: laat je je opvreten door zo’n bedrijf van ‘platformformaat’, of ga je zelf groeien? Games zijn al lang geen nicheproduct meer. De industrie behaalde zijn enorme omzetgroei van 70 miljard euro in 2012 naar 177 miljard euro in 2021 door steeds meer doelgroepen aan te boren. Oudere gamers, forensen, mensen die liever kijken dan spelen - voor iedereen is er tegenwoordig wel ‘iets’ in games. Heb je geld op zak, zoals de grote platformhouders Sony en Microsoft (die respectiefelijk de PlayStation en Xbox maken), of veel investeerdersgeld zoals Embracer, dan kun je een divers game-aanbod gewoon inkopen door bedrijven over te nemen die andere soorten games maken. Zie hier: de overnamekoorts. Maar zelfs in dit klimaat opereert Embracer opmerkelijk. In vier jaar tijd hengelde de Zweedse holding van Wingefors 72 gamebedrijven binnen. Waar in 2017 nog een bescheiden 507 miljoen kronen (48 miljoen euro) omzet werd behaald, kon de groep vorig jaar pronken met een totaal van zo’n 17 miljard kronen - 1,6 miljard euro grotendeels uit games. Met de aankoop van de klassieke gamefranchises van Square Enix heeft dit offensief voorlopig zijn hoogtepunt bereikt. Embracer is geen nichespeler meer, maar „een planeet-verzwelgende massa van game-uitgevers”, zoals de toonaangevende gamesite Kotaku de groep na het nieuws verdwaasd omschreef. Een nieuwe grote uitgeverij in de game-industrie, die zo snel opkomt? Dat is even wennen voor veel gamers. Toch: Wingefors startte zijn bedrijfje al in 1993, als zestienjarige. Embracer begon als Nordic Games, een postorderbedrijf voor spellen. In de jaren daarop werd het verkocht, teruggekocht, meermaals heruitgevonden. Pas met het faillissement van gamebedrijf THQ in 2013 wist Nordic een pad naar echt succes te vinden. Na jaren kwakkelen klapte deze middelgrote Amerikaanse game-uitgever tegen een muur aan. Wingefors kreeg een belletje: THQ hield een opheffingsuitverkoop van al zijn merken, gameseries, en dochterbedrijven. Had hij interesse? Nee, zei hij in eerste instantie. THQ had veel grote gameontwikkelingsbedrijven in huis, en dergelijke studio’s waren hem te duur. Maar THQ wist niet alles te slijten. Bij een tweede uitverkoop van kleinere titels liep Wingefors voor minder dan 5 miljoen euro weg met de rechten op zo’n 150 games én de waardevolle merknaam THQ. Een eerste bescheiden coup Daarmee stond Nordic wel voor de vraag: wat doe je met al die gamerechten? Ze hadden geen eigen studio’s in huis die deze games konden maken, en waren eigenlijk ook niet van plan om ze op te zetten. „Ik heb anderen slechte ervaringen zien hebben met het managen van creatieve mensen”, zei hij toen tegen gamesite Polygon. „Maar als we een goed extern team vinden, dan kunnen we gaan kijken wat er mogelijk is.” In december van dat jaar lanceerde het bedrijf alsnog zijn eerste eigen studio, Grimlore Games. Het beviel wel. Na THQ volgde de middelgrote uitgever Gearbox en zijn studio’s, daarna het iets grotere Oostenrijkse Koch Media. Met hun populaire maar relatief goedkope games als het middeleeuwse rollenspel Kingdom Come: Deliverance en zombie-schietspel Dead Island op zak vertienvoudigde de omzet van Nordic in een jaar tijd. En Wingefors bleef kopen. Inmiddels is Embracer 120 studio’s en ruim 850 gametitels rijk, verspreid over vrijwel alle budgetsegmenten. Waarom verzamelt Embracer zoveel onder één kap? Wingefors vreest om in dezelfde val te stappen als THQ en andere kwakkelende gamegiganten, zei hij dit jaar tegen The Financial Times. „Als je maar één game maakt, dan loop je veel [financieel] risico”, zei hij. „Als je tweehonderd games maakt, dan is het risico veel kleiner.” Het maakt hem niet uit of het om goedkope games voor een nichepubliek gaat, of enorme blockbusters voor een breed publiek met een budget van tientallen miljoenen. Zolang het totaalplaatje maar divers is. „Het risico van een dergelijke strategie is dat het moeilijker wordt om een efficiënte organisatie te beheren, vooral als het om veel creatieve studio’s gaat”, schrijft onderzoeker Joost van Dreunen in een e-mail. „En uit onderzoek van Anita Elberse, een hoogleraar aan Harvard Business School, blijkt dat het beter is voor een uitgever om zoveel mogelijk te investeren in de productie en marketing van één of een beperkt aantal projecten in plaats van een groot aantal kleinere games allemaal een beetje aandacht te geven. Eén succesvolle release maakt disproportioneel veel winst.” Toch is het plan van Embracer „tot nu toe” begrijpelijk. „De vraag naar games is sterk gegroeid en toegang tot kapitaal is relatief goedkoop.” Bedrijven vlak bij de top met minder in kas, en die niet zomaar anderen bedrijven kunnen overnemen, zijn nu gedwongen keuzes te maken. Vroeger kon een game-uitgever meedoen met de rest door één grote gamehit per jaar te hebben, maar dat maakt je te kwetsbaar: faalt één game, dan kan dat catastrofale financiële gevolgen hebben. Wat dan? Inzetten op abonnementen op je games, zoals Netflix met films en series doet, of de verkoop van kleinere producten in games, zoals kleren en dansjes? Of opgeven? Sommige gamereuzen maken pas op de plaats in de verwachting overgenomen te worden. „Over de hele breedte van de game-industrie zie je dat bedrijven, waaronder sommige grote uitgevers, actief op zoek zijn naar iemand die ze over kan nemen. De leidende gedachte is dat de verhoogde populariteit van games en de algehele trend richting consolidatie zulke bedrijven in staat stelt zich voor recordbedragen te verkopen”, schrijft analist Van Dreunen. Het Franse familiebedrijf Ubisoft katapulteerde zich in twintig jaar tijd naar de hoogste regionen van de game-industrie met de historische gamereeks Assassin’s Creed. Inmiddels lijkt de top publiekelijk niet zo strijdbaar meer. Ze kúnnen onafhankelijk blijven, zeiden ze tegen investeerders. Maar komt er een bod, dan staan ze daar voor open. Begrijpelijk voor een bedrijf als Ubisoft onder de huidige omstandigheden, zegt Van Dreunen. „Als een van de grootste uitgevers in Europa is Ubisoft betaalbaar met een totale waarde van 6 miljard dollar, een halvering van een jaar geleden. Nu dat consolidatie de boventoon heeft in de industrie, ligt het meer voor de hand dat Ubisoft een koper zoekt dan dat het een miljard steekt  in de lancering van een gloednieuwe franchise.” De inkomsten uit games zakken weer nu de lockdowns voorbij zijn. Wie blijft er staande als de grote overnames voorbij zijn? Qua omzet tonen uitgevers als Ubisoft (2,1 miljard euro afgelopen jaar) en Square Enix (2,9 miljard euro) zich nu de hekkensluiters van het topsegment. Sinds begin dit jaar gonst het van de overnamegeruchten. Het meest aannemelijk zijn de vele berichten over Ubisoft. Na overnamestrijd uit het verleden hebben de oprichters, de familie Guillemot, nog zo’n 15 procent van de aandelen over. Het gigantische Chinese techbedrijf Tencent, dat al zo’n 5 procent bezit, zou wel zin hebben om die op te kopen, berichtte Reuters onlangs. Het zou bij Tencent passen. Het bedrijf werd deels groot met de verkoop van games in China, maar sinds de Chinese wetgever games steeds strenger controleert op ongewenste content en ongewenste gedragsbeïnvloeding, wordt die markt lastiger. Daarom investeert Tencent al jaren in gamemakers in het Westen. Een flink aandeel in Ubisoft zou hun macht steeds verder uitbreiden. En dan is er het geval Square Enix, dat zijn Tomb Raider-studio verkocht voor een relatief laag bedrag. Is het inderdaad omdat het bedrijf zich meer op cryptotechnologie wil richten, vroegen gamers zich af. Volgens een oud-topman van één van de verkochte studio’s, Stephane d’Astous, wordt er in de wandelgangen geopperd dat Sony Square graag wil hebben - maar alléén bepaalde stukjes. „Dus gooit [Square Enix-topman] Yosuke Matsuda nu maar de rest in de uitverkoop.” Tegelijk wordt ook steeds duidelijker wie wél koste wat kost verder wil, en overgenomen worden niet ziet zitten. Niet alleen Embracer zaaide verbazing met zijn snelle inkopen, ook Take-Two Interactive, uitgever van de toonaangevende misdaadreeks Grand Theft Auto, toonde zich opeens onverwacht agressief. Met de overname van mobielegamebedrijf Zynga maakte het eerder dit jaar een statement: ook wij kunnen ‘diversiteit’ aan gamegenres inkopen. Wie keek naar de omzet, die sinds 2018 met flinke sprongen groeit, kon dat alleen maar beamen. Maar de markt verandert. Net zoals de bredere technologiesector kampen ook gamebedrijven met lagere inkomsten, nu dat mensen niet meer thuiszitten en de inflatie omhoogschiet. En dat, besluit onderzoeker Van Dongen, zal een verzamelstrategie zoals die van een bedrijf als Embracer flink onder druk zetten. Voorlopig is dat nog niet aan de hand. Donderdag werd bekend dat Embracer de exclusieve rechten voor de exploitatie van de populaire fantasyreeks The Lord of the Rings heeft gekocht. Een overnamebedrag is niet bekendgemaakt.||https://www.nrc.nl//nieuws/2022/08/19/verbazing-in-gamewereld-a4139390
2022-08-19||Hoe ‘de skinheads’ met deze aanslag het Duitse rechts-extremisme hebben opgezweept||Tussen een speelhal, een schoonheidssalon en een Lidl zit een ijscafé waar jong en oud op een warme woensdagmiddag in juli grote coupes ijs eten. Het gras is gemaaid, auto’s staan blinkend in de zon, stemmen klinken gedempt. De wijk Lichtenhagen in het Noord-Duitse Rostock is een verzorgde verzameling van typische Plattenbauten, Oost-Duitse flats, de meeste maar een paar verdiepingen hoog. Behalve het ene, beroemde flatgebouw met op de zijkant drie grote zonnebloemen.  Dertig jaar geleden werd dit zogenoemde ‘zonnebloemenhuis’ in Rostock het decor van een van de grootste rechts-extremistische aanslagen in de moderne Bondsrepubliek. Dagenlang werd de flat door honderden mensen met stenen en molotovcocktails bekogeld. Duizenden anderen stonden erbij en moedigden de aanvallers aan.   Het aanmeldpunt en de opvang voor asielzoekers van de deelstaat Mecklenburg-Vorpommern was er gevestigd, ernaast woonden Vietnamese gastarbeiders die door de DDR uit de socialistische ‘broederstaat’ waren gehaald en veelal werkten als stuwadoors in de haven van Rostock. De menigte scandeerde „Deutschland den Deutschen” (‘Duitsland voor de Duitsers’). De politie greep halfslachtig in en  moest zich op gegeven moment terugtrekken omdat ze niet opgewassen waren tegen het geweld.   Schade aan het ‘zonnebloemenhuis’, dat rechts-extremisten in 1992 bekogelden uit protest tegen het azc dat er was gevestigd.  Foto ANP Rostock-Lichtenhagen haalde elk nieuwsbulletin en is het symbool voor rechts-terrorisme in de Bondsrepubliek van de vroege jaren negentig. Achter dat symbool gaat een duizelingwekkende hoeveelheid andere aanslagen schuil, met name in de Oost-Duitse deelstaten. In augustus 1992 werden behalve in Rostock ook azc’s in Eisenhüttenstadt, Cottbus, Spremberg, Eberswalde en Wittenberge aangevallen. Een jaar eerder, in september 1991, werd in Hoyerswerda, een stad ten noordoosten van Dresden, een week lang een azc en huis voor gastarbeiders uit Mozambique door honderden neonazi’s met stenen en molotovcocktails bestookt. In november 1990 werd de Angolese gastarbeider Amadeu Antonio – net als Vietnam was Angola een zogenoemde broederstaat – door een groep van vijftig skinheads met baseballknuppels doodgeslagen. Drie politieagenten keken toe.  De terreur in Rostock en elders heeft diepe sporen achtergelaten, aldus onderzoekers. „Door een zekere mate van wetteloosheid   en door een politiek van wegkijken werd het rechts-extremisme van de vroege jaren negentig in veel regio’s mainstream”, zegt publiciste Heike Kleffner. Zij schreef meerdere boeken over rechts-extremisme.  „Zonder het falen van de overheid toen zou de [rechts-populistische] AfD nu geen kiezerspotentieel van 30 procent hebben.” „De fundamenten voor het huidige racisme en  rechts-extremisme”, schrijft publicist David Begrich in een essay, „zijn door de ‘Generatie Hoyerswerda’ gelegd.” En door de ‘Generatie Lichtenhagen’: door jonge mensen die met  geweld hun zin konden doorzetten, en door een overheid die ervoor terugdeinsde het probleem bij de naam te noemen.  Socialistische stadsplanners in de DDR wilden Rostock en het noordelijker gelegen Warnemünde tot één superstad samensmelten, en bouwden daartoe een  sliert Plattenbau-wijken. Een ervan is Lichtenhagen. Een spoorlijn rijgt de wijken aan elkaar.  De neonazi-scene van de vroege jaren negentig kon een serieuze extreem-rechtse beweging worden door het falen van justitie Een paar kilometer ten zuiden van Lichtenhagen, in de binnenstad van Rostock, zit Imam-Jonas Dogesch   in de tuin van het buurthuis. Dogesch belandde in 2000 vanuit Turkije in Rostock en zit in het herdenkingscomité Lichtenhagen 1992. „Mensen spreken van de ‘rellen’ van Lichtenhagen”, zegt Dogesch, een zestiger met baardje. „Wij noemen het een pogrom.” Het punt is, vindt Dogesch, dat de menigte in zijn opzet slaagde: „De vluchtelingen werden geëvacueerd en niemand wist waar ze daarna bleven. Ze werden verdreven.”   Een jonge vluchtelingenfamilie rond de rellen in Lichtenhagen, Rostock, in 1992. Bij de aanslagen kwam niemand om.  Foto ANP Na de aanslag besloot de deelstaatregering in Schwerin dat het azc beter niet meer in woongebied gevestigd kon worden, maar ver weg van de bewoonde wereld. Het werd een oude grenskazerne aan het bos, waar voorheen DDR-militairen langs de grens met West-Duitsland bivakkeerden. „In Schwerin dachten ze: daar worden de vluchtelingen niet gezien, dan hoeven de Mecklenburgers zich niet meer te ergeren.” Het azc in Mecklenburg is nog altijd in de uithoek gevestigd.  Ook elders werd er gereageerd als in Schwerin. De bewoners van het azc in het Saksische Hoyerswerda werden na de aanslag geëvacueerd en ergens anders ondergebracht. De autoriteiten zwichtten voor de neonazi’s. De aanslagplegers vierden het vertrek van de vluchtelingen en dat hun stad nu „vrij van buitenlanders” was.  De consequenties van de terugdeinzende staat”, schrijft publicist Begrich, „waren enorm. De ervaring dat met geweld racistische doeleinden konden worden doorgedrukt, vormde een hele generatie van jongeren en jongvolwassenen in Oost-Duitsland.” Het gevoel van de skinheads dat ze hadden gewonnen, werd nog versterkt door de lakse houding van politie en justitie, vindt Heike Kleffner.  „De neonazi-scene van de vroege jaren negentig kon een serieuze extreem-rechtse beweging worden door het falen van justitie.” Midden jaren negentig werden de „Glatzen”, de kale koppen, nagenoeg mainstream. In veel plaatsen in Oost-Duitse deelstaten waren jongens in zwarte laarzen met witte veters en bomberjacks de dominante groep op de schoolpleinen.  Over de jeugd die de Val van de Muur en de daaropvolgende sociale desintegratie moest verteren, wordt nog altijd veel te vergoelijkend gedaan, vindt Kleffner. De rechts-extremisten waren in de ogen van rechters vooral gefrustreerde jongens met een alcoholprobleem. Dat was óók zo, maar daarmee werd voorbijgegaan aan hun racistische motieven, aldus Kleffner.  „Nog altijd zijn er rechters die racistische motieven niet benoemen, zelfs als de verdachte zich als neonazi presenteert.”  Ook in Rostock werd er weggekeken, zegt Dogesch van het herdenkingscomité: „Hier werd steeds gezegd: dat waren niet onze jongens, dat waren ‘importnazi’s’ uit het westen. De Rostockers waren onschuldig. Politici wilden van de eigen burgers niet zeggen dat het racisten waren. Soms wel onder vier ogen, maar nooit in het openbaar.” Van de mensen die in de jaren negentig stenen gooiden, ging een groot deel in 2015 de straat op om tegen de open-grenzen-politiek van Merkel te protesteren, en is nu overtuigd AfD-stemmer,  volgens Kleffner. De skins van toen zijn uitgegroeid tot op het oog keurige huisvaders, maar de ideeën zijn dezelfde: de hardliners van de AfD willen dichte grenzen en, in de woorden van AfD-prominent Björn Höcke, de in Duitsland levende asielzoekers „fit for return” maken. In Mecklenburg-Vorpommern werd de AfD bij de afgelopen deelstaatverkiezingen de tweede partij. In de Oost-Duitse deelstaten Thüringen en Saksen staat de rechts-populistische partij volgens peilingen op de eerste plek.  In die deelstaten zorgt de populariteit van de AfD voor een tweedeling onder de christen-democraten van de CDU: een aantal CDU’ers proberen met een stram conservatieve koers de AfD op rechts bij te benen. De minister-president van Saksen Michael Kretschmer (CDU) uit zich ook de laatste maanden nogal mild over Vladimir Poetin, wat bij veel Saksen goed in de smaak valt. Andere CDU’ers kiezen een onverzoenlijker koers. Vorig jaar zei het prominente Saksische CDU-lid Marco Wanderwitz dat een deel van de Oost-Duitsers nu eenmaal was „gesocialiseerd in een dictatuur”. Dat deel van de kiezers, opgegroeid in de DDR, zou geen interesse hebben in democratie. En dat deel van de kiezers hoeft de CDU volgens Wanderwitz dan ook niet aan te spreken.  Bovendien, zo duidt Kleffner, zijn „honderden neonazi’s, die verantwoordelijk zijn voor de zwaarste rechts-terroristische aanslagen in de laatste drie decennia, gesocialiseerd in de vroege jaren negentig”. Kleffner noemt de daders van de NSU, de ‘Nationalsozialistischer Untergrund’, die tussen 2000 en 2006 tien racistisch gemotiveerde moorden pleegde. Ze noemt de moord op politicus Walter Lübcke in 2019, die steeds Merkels open-grenzen-politiek had verdedigd. „Ze zijn allemaal van dezelfde generatie. De moordenaar van Lübcke is exemplarisch: in de vroege jaren negentig werd hij al veroordeeld voor geweld tegen immigranten, hij is altijd met neonazi-organisaties in contact gebleven. In de jaren tien was hij kortstondig sympathisant en donateur van de AfD.” Natuurlijk, zegt Heike Kleffner, woekerde racistisch geweld in de jaren negentig ook in West-Duitsland. In Mölln, in Sleeswijk-Holstein, kwamen in 1992 twee mensen van Turkse afkomst om na een aanslag door rechts-extremisten. In Solingen stierven in 1993 drie vrouwen en twee kinderen na een brandaanslag. Het verschil, zegt Kleffner, is dat het in Oost-Duitsland openlijk en voor ieders ogen kon gebeuren.  De moeizame omgang met het racisme in de Oost-Duitse deelstaten, volgens Kleffner, komt door het taboe dat er op was in de DDR: volgens de staatspropaganda was de DDR juist „antifascistisch”. Maar ook in de DDR leefden de gastarbeiders uit Vietnam en Angola in afgezonderde flatgebouwen, het contact met de DDR-burgers werd actief tegengehouden. De gastarbeiders hadden een contract voor vier jaar, maar als een vrouw zwanger werd, werd ze direct het land uitgezet.  In Rostock is veel verbeterd, vindt Dogesch. „Begin 2000 kon je nauwelijks na het donker de deur uit”, zegt hij. Het open gesprek over Lichtenhagen is voor het comité nu het belangrijkst. Want, zo zegt hij, zoiets kan steeds weer gebeuren, helemaal als je denkt dat de Rostockers tot zoiets niet in staat zijn. ||https://www.nrc.nl//nieuws/2022/08/19/de-aanslag-die-het-duitse-rechts-extremisme-heeft-opgezweept-a4139332
2022-08-19||Jumbo-Visma wint drukbezochte ploegentijdrit van de Vuelta in Utrecht||De Nederlandse wielerploeg Jumbo-Visma heeft de ploegentijdrit waar de Ronde van Spanje vrijdagavond mee van start ging in Utrecht gewonnen. De 36-jarige Robert Gesink kwam als eerste van zijn team over de streep en is daarmee de eerste leider in het algemeen klassement. „Ik ben de jongens zo dankbaar”, zei Gesink tijdens een kort interview op het podium over zijn ploeggenoten. „Het is fantastisch dat ze me dit hebben gegund, maar de rest van deze ronde ligt de focus weer op onze kopman Roglic, hoor.” Team Jumbo-Visma deed 24 minuten en 40 seconden over de ruim 23 kilometer lange tijdrit. Ineos, met onder meer de Nederlander Dylan van Baarle en de Ecuadoraanse kopman Richard Carapaz, werd tweede op 13 seconden en Quick-Step met de Belg Remco Evenepoel als kopman derde op 14 seconden. Daarmee heeft Jumbo-renner en drievoudig Vuelta-winnaar Primoz Roglic, voor wie Gesink vanaf nu weer gaat werken, gelijk al de eerste tijdwinst geboekt op zijn belangrijkste concurrenten. Utrecht is nu de eerste stad ter wereld die alle drie de grote wielerrondes – Giro, Tour en Vuelta – heeft verwelkomd. De renners reden onder meer over de Maliebaan, het oudste fietspad van Nederland, en werden langs het hele parcours massaal toegejuicht.  Veel doorgaande wegen in de stad zijn tot laat in de avond afgesloten. Dat leidt volgens persbureau ANP tot frustratie van mensen die tegen blokkades oplopen. Dit weekend volgen nog twee etappes in Nederland. Zaterdag rijdt het peloton met Robert Gesink in de rode leiderstrui in een rit van 175 kilometer van Den Bosch naar Utrecht en zondag staat de etappe Breda-Breda van 193,5 kilometer op het programma.||https://www.nrc.nl//nieuws/2022/08/19/jumbo-visma-wint-ploegentijdrit-vuelta-in-wielergek-utrecht-a4139391
2022-08-19||Rwanda-deal of niet: bootmigranten blijven het Kanaal oversteken||Kggg kggg. „Veiligheidsinformatie. Er zijn meldingen ontvangen van kleine bootjes die proberen de Straat van Dover over te steken. Schepen, graag scherp opletten en waarnemingen melden aan de kustwacht op VHF kanaal 16.” Kanaal 16, dat is het noodkanaal.  Een clubje van drie activisten kent deze waarschuwing inmiddels uit het hoofd, want ze komt elke paar uur voorbij. Ze hebben ook wel eens gehoord hoe schepen de marine een „goede jacht” wensen, vertelt ‘Max’, een van de vrijwilligers. Ze zijn hier namens Channel Rescue, een kleine non-gouvernementele organisatie die aan de zuidkust van het Verenigd Koninkrijk probeert te monitoren hoe de Britse overheid omgaat met migranten die oversteken. De activisten hanteren schuilnamen – ze spreken elkaar er ook mee aan – omdat dit zo’n gevoelig onderwerp is in het VK. Ze willen voorkomen dat ze problemen krijgen op hun werk of worden lastig gevallen door rechtse activisten. Hun echte namen zijn bekend bij NRC. Vanaf een hoge krijtrots vlak bij Dover hebben ze goed uitzicht op het Kanaal. Ze turen door hun verrekijkers, luisteren met walkietalkies naar de scheepsradio. En op hun telefoons houden ze via allerlei apps het scheepsverkeer, het weer en de hoogte van de golven in de gaten.  In het Lagerhuis stelde een parlementaire commissie in juli vast dat het dreigen met uitzetting naar Rwanda „tot nu toe heeft gefaald”  Max: „Volgens mij is Hurricane op een missie.” De marineschepen hebben namen als Hurricane, Typhoon, Ranger en Pursuer. Het is negen uur ’s ochtends en volgens hen is de  marine vanmorgen drie keer uitgevaren om ergens halverwege het Kanaal een rubberboot te onderscheppen.  De regering van vertrekkend premier Boris Johnson probeert vergeefs grip te krijgen op de aantallen migranten die zich wagen aan de gevaarlijke oversteek van het Kanaal. Sinds april patrouilleert Defensie aan de Britse kant van het water. En de regering is met een controversieel plan gekomen om migranten naar Rwanda uit te zetten, in plaats van hen in het VK een asielprocedure aan te bieden. Idee is de migranten een afschrikwekkend toekomstbeeld voor te houden, zodat ze de oversteek niet wagen en de mensensmokkelaars hun bron van inkomsten ontnemen.  Maar de werkelijkheid is anders.  Begin deze week passeerde het aantal migranten dat dit jaar het Kanaal is overgestoken de twintigduizend. Dat is bijna twee keer zoveel als vorig jaar rond deze tijd en meer dan het dubbele van heel 2020. Soms komen op één dag meer dan zeshonderd migranten aan. Jaar na jaar wordt zo een nieuw recordaantal vastgesteld.  Het patroon van de oversteek lijkt te veranderen, stellen de vrijwilligers van Channel Rescue voorzichtig vast. Voorheen vertrokken verreweg de meeste rubberboten ’s nachts vanuit Frankrijk; die kwamen dan in de vroege ochtend in Dover aan.  Maar gisteren kwam om tien uur ’s avonds nog een boot aan, vertelt Max, wat betekent dat de migranten op klaarlichte dag aan de tocht moeten zijn begonnen. „Dat hebben we al vaker gezien. We weten niet precies waarom. Het kan met beleid hier of in Frankrijk te maken hebben, maar ook met de goede weersomstandigheden.”   In bijna alle gevallen pikt de marine de migranten nu ergens halverwege het Kanaal op. „Zo probeert de overheid uit te stralen dat ze grip op de kwestie heeft”, zegt vrijwilliger ‘Lion’. „Ergens is het ook goed wat ze doen, want zo maken mensen maar de halve tocht in zo’n gevaarlijk bootje. Maar vervolgens worden ze hier niet humaan behandeld.”  De migranten worden in detentiecentra ondergebracht of, als die vol zijn, in hotels.   Britse media schrijven dat mensensmokkelaars hun prijs voor de overtocht hebben verlaagd door de ‘Rwandadeal’. Betaalden migranten per persoon eerst tussen de 3.000 en 4.000 pond (ongeveer tussen de 3.550 en 4.750 euro) voor de oversteek, nu zou volgens dagblad The Guardian het maximum rond 1.200 pond (1.425 euro) liggen. En „sommige asielzoekers onderhandelen een prijs uit van zelfs maar 500 pond”.  Want waarom zouden ze meer betalen, als ze misschien in Rwanda eindigen?  De smokkelaars verhogen hun inkomsten intussen door steeds meer migranten per boot te vervoeren; rubberboten zijn er in allerlei maten, maar dat ze voller en voller worden, staat vast. In 2018 zaten gemiddeld zeven mensen aan boord van één opblaasboot. In 2020 waren dat er dertien, vorig jaar al 28. En volgens cijfers van het ministerie van Defensie waren het er in de eerste week van augustus – stabiel weer, lage golven – gemiddeld 43. In het Lagerhuis stelde een parlementaire commissie in juli vast dat het dreigen met uitzetting naar Rwanda „tot nu toe heeft gefaald”. „De pogingen die de overheid heeft gedaan om een kant-en-klare oplossing te vinden om deze route af te sluiten zijn onrealistisch en zullen niet slagen.” Bovendien: om goed beleid te kunnen maken weet de overheid volgens de commissie te weinig over de motivatie van migranten. Wéten die bijvoorbeeld überhaupt wel van de Rwandadeal?  Ook in hoge kringen van Defensie bestaat weerstand tegen het huidige beleid. The Daily Telegraph meldde afgelopen dinsdag dat de marine wil stoppen met het opsporen van bootjes en niet langer „als taxidienst” wil fungeren.  Ondanks dit soort twijfels en negatieve conclusies over de effectiviteit van de Rwandadeal hebben de twee Conservatieve kandidaten voor de opvolging van premier Johnson, Liz Truss en Rishi Sunak, zich er allebei aan gecommitteerd. En liefst gaan ze nog verder.  Allebei zeggen ze  „alles eraan te zullen doen om de deal te laten slagen”. Liz Truss zegt  ook met andere landen  zulke afspraken te willen maken, en ze wil de militaire aanwezigheid  op het Kanaal verder vergroten. Rishi Sunak stelt een ‘kleine boten-taskforce’ voor, met ook een belangrijke rol voor de marine, en hij wil scherpere  voorwaarden voor het verkrijgen van asiel in het VK.  Op het pleintje voor de goedkope supermarkt Poundland middenin Dover blijkt waarom beide politici voor zulke taal kiezen. Sarah Rogers zit met een stel vrienden in de schaduw onder de bomen. Rogers zit in een elektrische rolstoel en ze baalt omdat ze waarschijnlijk volgend jaar haar huis uit moet. „Dat komt doordat de migranten ook huisvesting nodig hebben. Zij nemen onze plaats in.” Het heeft ook met haar gezondheid te maken, zegt ze, ze heeft zwakke knieën en kan slecht lopen. Wat het verband met de migranten is, kan ze niet goed uitleggen.  Sarah Rogers begrijpt op zich dat migranten voor zo’n gevaarlijke oversteek kiezen, zegt ze. Ze zoeken een beter leven en betalen daar grof geld voor. „Alleen: ze kunnen hier niet blijven komen en innemen wat we niet  hébben. Zij lijken prioriteit te krijgen en dat is niet eerlijk voor ons. Dat is niet eerlijk voor de Britten.”  Rogers en Ron Murtagh, een vriend die naast haar op het bankje aan een blik bier zit, vinden het allebei goed om de migranten naar Rwanda of een ander land te sturen. Murtagh: „Ik ben helemaal niet racistisch, maar dit land heeft al genoeg problemen. We hebben ze niks te bieden.” De eerste vlucht naar Rwanda is nog niet eens vertrokken, dus je kunt ook nog niets over de gevolgen zeggen, vindt hij. „Ik denk dat het zeker afschrikwekkend kan werken.” Sarah Rogers: „Er moet ergens een ander democratisch land zijn waar ze naartoe kunnen. Want hier horen ze niet te zijn.”  De Britse samenleving is zeer verdeeld over de migrantencrisis en de Rwandadeal. Opvattingen lopen grofweg langs dezelfde lijnen als die over de Brexit. Wie voor het verlaten van de Europese Unie was, steunt meestal ook de uitzettingsplannen. Wie tegen de Brexit was, is vaak ook tegen het huidige migratiebeleid. Volgens een peiling van onderzoeksbureau YouGov van half juni steunt 44 procent de uitzettingen en is 40 procent ertegen; 16 procent weet het niet.  In Dover maken evengoed inwoners zich woest over de rechtse opvattingen van hun landgenoten. Zoals Richard MacDonald; hij loopt met een tas boodschappen door het parkje vlak bij de Poundland. De Engelse samenleving draait tegenwoordig juist op buitenlanders, zegt hij. In de supermarkten, als kleine ondernemers, in de gezondheidszorg. „Allemaal hardwerkende mensen, bereid om risico’s te nemen en lange dagen te maken. Ze zijn een verrijking voor ons land.” Een vriend van hem zei laatst ook dat het tekort aan huizen komt doordat migranten die innemen. „Ik heb hem fel tegengesproken. Dat komt niet door buitenlanders, maar door falend overheidsbeleid.”  De afspraken over uitzettingen naar Rwanda vindt MacDonald vreselijk. „Zo kun je mensen niet behandelen.” Hij schiet bijna vol als hij vertelt dat hij in de haven eens een kinderschoentje heeft zien dobberen. „Uiteindelijk zijn het gewoon mensen die hulp nodig hebben.” Hij heeft een boot, vaart ook op zee en weet hoe ruig en gevaarlijk het eraan toe kan gaan. Sinds 2018 kwamen zeker 52 bootmigranten om, met als dieptepunt vorig jaar november, toen 27 migranten van één en dezelfde boot verdronken.  De  oplossing? Volgens MacDonald moet het VK een fatsoenlijk asielsysteem krijgen waarbij een aanvraag doen vanuit het buitenland mogelijk is. Bijvoorbeeld zoals Oekraïners nu een visum kunnen aanvragen. „Al bleek dat een klucht, omdat ze hypotheekpapieren en weet ik wat nog meer moesten  laten zien.”  Ook de onderzoekscommissie uit het Lagerhuis – die bestaat uit leden van alle partijen – stelt vast dat een ander visumsysteem een idee zou zijn om de gevaarlijke overtochten te stoppen. Er moeten „veilige en legale routes komen voor asielzoekers zonder dat ze criminele bendes hoeven te gebruiken om hierheen te komen”, bijvoorbeeld door vanuit Frankrijk asielaanvragen mogelijk te maken.  Bijna alle bootmigranten vragen asiel aan (98 procent) en van hen krijgt 61 procent dat direct toegewezen. Nog eens 59 procent van hen die in beroep gaan na een afgewezen aanvraag krijgt ook asiel.  Het zijn vluchtelingen uit Irak, Iran, Eritrea en Syrië. Toch is de kans klein dat Liz Truss of Rishi Sunak dit soort aanbevelingen overneemt wanneer één van hen  begin september aantreedt als premier. Beide spreken steeds over „het aanpakken van illegale migratie”, maar nooit over het creëren van legale routes.  Het verbaast Richard MacDonald weinig. „Onze politici in Londen geven niet echt om het welzijn van de bevolking. Ze zien politiek als een spel dat ze moeten winnen.”  Dit voorjaar maakte de Britse regering afspraken met Rwanda over de opvang van asielzoekers. Tegen betaling van in eerste instantie 120 miljoen pond (ruim 142 miljoen euro) zou Rwanda asielzoekers overnemen van het VK en hen onderdak en een asielprocedure aanbieden. Dat geld is al betaald, maar het plan ligt stil. Half juni stond de eerste vlucht vanuit het VK naar Rwanda op punt van vertrek – met een handvol migranten aan boord – toen het Europees Hof voor de Rechten van de Mens oordeelde dat de migranten in het VK mogen afwachten of de Britse hoogste rechters het beleid rechtmatig vinden.  De belangrijkste zaak loopt aan het Hooggerechtshof, dat hoorzittingen heeft gepland in september en oktober. Aanvankelijk stond Rwanda op de lijst van landen waar het VK geen afspraken mee had willen maken vanwege mensenrechtenschendingen. ||https://www.nrc.nl//nieuws/2022/08/19/rwanda-deal-of-niet-bootmigranten-blijven-het-kanaal-oversteken-a4139334
2022-08-19||Soldaat Filatjev doet boekje open over wanhoop en wandaden van Russische leger in Oekraïne||Bedorven rantsoenen, haperend wapentuig en ernstige mensenrechtenschendingen. Niets van wat de Russische parachutist Pavel Filatjev op sociale media onthulde over wandaden en wanhoop van Russische soldaten in Oekraïne, is echt nieuw. Wat bijzonder is, is het feit dat de 33-jarige Filatjev, die twee maanden in Oekraïne vocht, zijn mond opendeed over een onderwerp waarover in Rusland angstvallig wordt gezwegen.  Twee weken geleden publiceerde Filatjev een 141 pagina’s tellend document op het Russische sociale medium VKontakte, waarin hij zijn oorlogservaringen boekstaaft. Het is met afstand het meest gedetailleerde relaas van de wandaden die Russische soldaten plegen in Oekraïne, en van de misstanden binnen het Russische leger. „Twee maanden van modder, honger, kou, zweet en de nabijheid van de dood. Jammer dat ze geen journalisten toelaten, zodat ons land niets hoort over de verwilderde, ongewassen, magere parachutisten, van wie het onduidelijk is door wie zij meer worden getergd: de koppige Oekraïners die zich niet laten denazificeren, of door hun ondankbare legercommandanten die zich zelfs tijdens oorlogshandelingen niet bekommeren om het materieel.” Volgens Filatjev ontbreekt het aan iedere vorm van militaire strategie of plan.  Afgelopen week ontvluchtte Filatjev Rusland met hulp van de mensenrechtenorganisatie gulagu.net, van de eerder dit jaar gevluchte Russische klokkenluider en mensenrechtenactivist Vladimir Osetsjkin. Filatjev, in dienst van de 56ste luchtbrigade op de Krim, werd kort na het begin van de Russische ‘speciale militaire operatie’ in Oekraïne met zijn eenheid naar de Zuid-Oekraïense havenstad Cherson gestuurd. Daar namen ze de haven in en sloegen vervolgens aan het plunderen. Over die plunderingen schrijft hij in zijn dagboek: „We doorzochten alle gebouwen op voedsel, water, douches en slaapplaatsen. Ik was geen uitzondering: ik vond een hoed in een kapotte vrachtwagen en nam hem mee. In kantoren vonden we kantines met keukens en koelkasten. Als een stel wilden verorberden we alles wat we konden vinden.”  Waar het materieel, wapens en medische zorg betreft, schiet het leger volgens Filatjev ernstig tekort. „De helft van onze jongens droeg Oekraïense uniformen. Vanwege de betere kwaliteit, of omdat hun eigen uniform afgedragen was, en onze grootse natie niet in staat is om ze te kleden, bevoorraden en te voeden.” Voorts beschrijft hij hoe sommige van zijn kameraden, getraumatiseerd door hun ervaringen, leden aan geheugenverlies, angst- en spraakstoornissen, en hoe velen van ellende hun salaris verdronken. Medische zorg moesten de soldaten volgens hem zelf regelen en bekostigen. Zelf raakte Filatjev bij de Oekraïense stad Mikolajiv gewond aan zijn oog. Twee maanden en allerlei bezwaarschriften verder, waaronder één aan president Poetin, lukte het hem om uit het leger ontslagen te worden en zich te laten behandelen. Toen hoorde hij pas over de massamoord op burgers in Boetsja, zo vertelde hij deze week tegen de Russische nieuwssite Mediazona. Filatjev zegt het nieuws nauwelijks te kunnen geloven en zich te schamen.  Ruim een maand lang werkte Filatjev aan zijn relaas, dat hij begin augustus op VKontakte publiceerde. Aan The Guardian vertelde hij eerder deze week, vlak voor zijn vlucht, hoe hij na publicatie voortdurend van verblijfplaats wisselde om arrestatie te voorkomen. Uiteindelijk zag hij geen andere mogelijkheid dan het land te verlaten, al was het tegen zijn zin. „Waarom moet ik vluchten, alleen omdat ik de waarheid heb verteld?”, schreef een geëmotioneerde Filatjev in een door gulagu.net gepubliceerd WhatsApp-bericht.  Hoewel verhalen over misstanden en mensenrechtenschendingen binnen het Russische leger wijdverbreid zijn en worden gestaafd door bekentenissen van gevangen of gedeserteerde soldaten, is het zeldzaam dat een soldaat publiekelijk en onder zijn eigen naam uit de school klapt. De militaire censuur in Rusland is uiterst streng en duizenden Russen, zowel burgers als militairen, kregen boetes of gevangenisstraffen wegens ‘discreditatie van de Russische strijdkrachten’.  Toch is Filatjev niet de enige Russische soldaat die zich uitspreekt. De onafhankelijke Russische nieuwssite ‘Belangrijke Verhalen’ publiceerde deze week een groot onderzoeksverhaal naar misdaden gepleegd door Russische soldaten in het Oekraïense stadje Andrejevka nabij Kiev. Daarin bekent de 21-jarige soldaat Daniil Frolkin, afkomstig uit de Siberische Altaj-regio en sinds drie jaar in militaire dienst, telefonisch schuld aan de moord op een inwoner van Andrejevka en betrokkenheid bij de moord op twee anderen.  Frolkin zegt te hebben gehandeld uit wraak en in shocktoestand te hebben verkeerd. „Ik weet dat wraak een vreselijk ding is, maar dat is hoe het is gegaan. [Hij] is de enige persoon die ik heb gedood in de zeven maanden die de speciale operatie nu al duurt. Ik redde 86 personen het leven, en heb er één gedood”, aldus Frolkin tegen de journalist. Ook geeft hij de namen van zijn meerderen, die hij beschuldigt van mishandelingen en intimidatie van de leden van zijn eenheid. De bekentenissen komen de Russische regering slecht uit. De grote verliezen die het Russische leger lijdt zorgen volgens experts voor een tekort aan manschappen en materieel. Ook onder Russische burgers groeit het besef over de uitzichtloosheid van de militaire operatie en gaan verhalen rond over de ernstige mensenrechtenschendingen binnen het Russische leger. De vraag om alternatieve dienstplicht stijgt en volgens de Russische nieuwssite ‘Vjorstka’ zouden al 1.800 soldaten dienst hebben geweigerd. (en daarvoor zijn gestraft met opsluiting en mishandeling). Om de animo voor militaire dienst te vergroten, probeert het Russische leger burgers te verleiden met  hoge salarissen, kortlopende contracten en de belofte van heldendaden. ||https://www.nrc.nl//nieuws/2022/08/19/dagboek-van-een-russische-soldaat-a4139400
2022-08-19||In regionale overleggen werd  al weken gewaarschuwd voor dwang vanuit het Rijk|| Odoorn, Ruinen, Ede, Leusden, Putten, Noordoostpolder, Markelo, Nijeveen, Oisterwijk. Een bode bezorgt op een zaterdag bij alle acht burgemeesters een brief. Of zij zich maandag in het Torentje kunnen melden. Daar deelt de premier „ijskoud” mee dat er in hun gemeente een asielzoekerscentrum komt.  De operatie heet ‘Eerst plaatsen, dan praten’. „Overheden horen zo niet met elkaar om te gaan”, reageert burgemeester Yvo Kortmann. Als hij uit Den Haag terugkeert in Oisterwijk, is  de eerste bus met asielzoekers net aangekomen. Het is 1990.  Om de paar jaar herhaalt zich sindsdien een soortgelijk scenario: het aantal opvangplekken blijkt te klein voor het aantal  asielzoekers. Het Centraal Orgaan opvang asielzoekers (COA), dat wordt betaald per gevuld bed en afschaalt als er minder asielzoekers zijn, moet bij een toestroom op zoek naar nieuwe locaties voor azc’s. Gemeenten willen niet meewerken,  kabinet dwingt. De burgemeester voelt zich overvallen en terzijde geschoven, bewoners zijn boos. Deze week ging het niet anders: staatssecretaris voor Asiel, Eric van der Burg (VVD), nam dinsdagavond de vergunningsverlening van de Twentse gemeente Tubbergen over. Zo kan het bestemmingsplan van een hotel in het dorp Albergen worden aangepast om er een azc te vestigen. Het college had „keer op keer ‘dat willen we niet’” gezegd, zei Van der Burg.  Aan de Tweede Kamer schreef de staatssecretaris over zijn dwangmiddel: „Op die manier is het Rijk niet gebonden aan de bereidwilligheid van gemeenten om een COA-locatie te openen.” Dit was bovendien slechts „een eerste stap”, schreef hij. „Meerdere locaties in andere gemeenten zullen volgen.”  De huidige opvangcrisis is een acute. In Ter Apel, het enige centrum waar een nieuwe asielzoeker zich kan en moet aanmelden, slapen al maanden asielzoekers buiten. Al in april vergeleek de burgemeester van Groningen de situatie met het Italiaanse eiland Lampedusa, berucht om de slechte leefomstandigheden. De afgelopen dagen ontstonden  in Ter Apel vechtpartijen tussen asielzoekers.  Maar het gaat veel verder dan één bottleneck: de héle keten is vastgelopen. Omdat er voor statushouders – met een verblijfsvergunning – geen woningen zijn door het landelijke woningtekort, zitten 15.000 van hen nog in een azc. Op plekken waar eigenlijk asielzoekers zouden moeten worden opgevangen. Het COA schat dat er voor het einde van het jaar 16.000 plekken bij moeten komen. Eerder deze week bleek dat bijna twee derde van de veiligheidsregio’s het afgesproken aantal niet heeft geregeld.  Daarom worden er crisisopvangplekken geregeld. Maar die locaties (leegstaande scholen, kazernes, kantoren en vakantiehuisjes) worden ook gebruikt voor de opvang van Oekraïense vluchtelingen.  Bovendien, zegt Vluchtelingenwerk Nederland, voldoen ze niet aan de wettelijke minimumeisen: het ontbreekt aan sanitaire voorzieningen, bedden, privacy, fatsoenlijk eten en bescherming. De stichting spande een kort geding aan tegen het Rijk en het COA. Tegelijkertijd heeft de voorzitter van het Veiligheidsberaad, Hubert Bruls, het kabinet laten weten dat gemeenten per 1 oktober stoppen met het organiseren van noodopvang: „Wij zijn het Rijk aan het helpen met wat ze zelf niet hebben georganiseerd.” Zo heeft de staatssecretaris nog anderhalve maand de tijd een oplossing te vinden. „Op basis van vrijwilligheid lukt het niet meer”, zei hij woensdag. Hij koos voor een dwangmiddel dat al sinds 2015 bestaat, het ‘ruimtelijke ordeningsinstrumentarium’. Dat zorgde destijds niet voor brede ophef; het wordt bijvoorbeeld ingezet bij de bouw van een vuilverbrandingsoven en geeft het Rijk de bevoegdheid „bij de verwezenlijking van een project van nationaal belang” een gemeente te overrulen. Op het oog lijkt deze crisis vergelijkbaar met andere gevallen van wrijving tussen Den Haag en lokale overheden. Zoals de uitvoering van de jeugdzorg door gemeenten, of de stikstofcrisis die het kabinet bij de provincies heeft neergelegd.  Dat is gezichtsbedrog. Want asiel is geen gedecentraliseerde taak, maar een rijksbevoegdheid. Het COA heeft geen toestemming van een gemeentebestuur nodig om asielzoekers te huisvesten. De gevolgen zijn wél voor de burgemeester: boze bewoners, bang voor overlast of  verandering. In Albergen stonden elke avond demonstranten voor het door het COA aangekochte hotel. Ze demonstreerden níét bij het gemeentehuis. Aan een gesprek daar met de burgemeester hadden de omwonenden „een heel goed gevoel” overgehouden. Overbuurman Ben Boerrigter voelde zich in eerste instantie behoorlijk genept door de gemeente. „Maar ik geloof nu wel dat ook zij echt overruled zijn”, zegt hij. Burgemeester Wilmien Haverkamp-Wenker zegt dat Tubbergen geen alternatief is geboden. Driehonderd asielzoekers op bijna 3.600 inwoners vindt zij uit balans. „Kijk naar de schaal van de gemeente”, zei ze woensdag. Wethouder Ursula Bekhuis-Groothuis (Gemeentebelangen, VVD) zei   dat Tubbergen enkele tientallen Oekraïners opvangt, crisisopvangplekken heeft en in het hotel „maximaal twintig statushouders” wilde huisvesten.  Die houding, die ook in andere ‘weigergemeenten’ te horen is, wekt weer wrevel op bij gemeenten die wél asielzoekers opvangen en niet alleen tijdelijke plekken creëren. Jaap Velema, burgemeester van Westerwolde, waar Ter Apel onder valt, zei tegen RTV Noord dat zijn collega’s ook „aan de voorkant moeten leveren, dat doen ze niet. Dit is een probleem van mijn toch nalatige collega-gemeenten.” In  regionale overleggen wordt  al weken gewaarschuwd voor dwang vanuit het Rijk. Gemeenten die wel asielzoekers opvangen, vinden dat ‘weigergemeenten’ daarom niet verrast  moeten zijn. Van der Burg is ondertussen bezig met een wetsvoorstel om alle gemeenten, via een provinciale verdeelsleutel, te verplichten  asielzoekers op te vangen. Dat verwacht hij na de zomer naar de Tweede Kamer te  sturen. De wet zou wat hem betreft per   januari moeten ingaan.  In Oisterwijk, dat zich in 1990 overvallen voelde door het Rijk, heeft het gemeentebestuur onlangs het azc-contract overigens met nog eens dertig jaar verlengd.  ||https://www.nrc.nl//nieuws/2022/08/19/in-regionale-overleggen-werd-al-weken-gewaarschuwd-voor-dwang-vanuit-het-rijk-a4139412
2022-08-19||Dode bij schietincident in winkelcentrum Malmö, verdachte zou 15 jaar oud zijn||Bij een schietincident in een winkelcentrum in de Zweedse stad Malmö is vrijdag een man gedood en een vrouw zwaargewond geraakt. Dat schrijven Zweedse media. Er is één verdachte aangehouden, die volgens de politie mogelijk actief is in het criminele milieu. De verdachte zou vijftien jaar oud zijn. In winkelcentrum Emporia klonken aan het einde van de middag zo’n twintig schoten, volgens de Zweedse nieuwszender TV4 Nyheterna. Aan de Zweedse krant Expressen melden getuigen dat een persoon plotseling op mensen begon te schieten, waarna mensen dekking zochten in onder meer opslagruimtes van winkels.  De politie is in groten getale uitgerukt. Agenten hebben de omgeving van Emporia afgezet en zijn met getrokken wapens het pand binnengegaan, terwijl honderden mensen het winkelcentrum uitrenden. Er is volgens de politie geen sprake meer van direct gevaar.  Op drie kwartier rijden van Malmö, in de Deense hoofdstad Kopenhagen, vond vorige maand ook een schietincident plaats in een winkelcentrum. Een 22-jarige man schoot „willekeurig” op winkelend publiek en doodde daarbij drie mensen. Volgens de Deense politie had hij een lange geschiedenis van psychische problemen. ||https://www.nrc.nl//nieuws/2022/08/19/gewonden-bij-schietincident-in-winkelcentrum-zweeds-malmo-verdachte-zou-15-jaar-zijn-a4139399
2022-08-19||Rusland draait gaskraan Nord Stream binnenkort weer dicht voor &#8216;onderhoud&#8217;||Het Russische staatsbedrijf Gazprom legt de gastoevoer naar Europa via de Nord Stream-pijpleiding van 31 augustus tot en met 2 september opnieuw stil, meldt persbureau AFP. Volgens Gazprom is er onderhoud aan de pijplijn nodig. Eerder bracht Gazprom de toevoer naar Duitsland via de pijpleiding terug tot een vijfde van het normale niveau na een gepland onderhoud van ruim een week. Volgens het gasbedrijf is er vanwege achterstallig onderhoud niet meer capaciteit beschikbaar.  De vraag is hoeveel gas er na het komende onderhoud geleverd gaat worden. Duitsland beschuldigt Rusland ervan de gastoevoer in te zetten als machtsmiddel.  Door de zorgen over de komende afsluiting is de gasprijs vrijdag opnieuw tot recordhoogte gestegen. De prijs op de toonaangevende Nederlandse TTF Gas Futures bedroeg vrijdag aan het eind van de handelsdag 257,40 euro per megawattuur.||https://www.nrc.nl//nieuws/2022/08/19/rusland-draait-gaskraan-nord-stream-binnenkort-weer-dicht-voor-onderhoud-a4139393
2022-08-19||Kabinet steekt extra geld in opvullen van gasbergingen||In de bergingen in Bergermeer en Norg wordt deze winter meer aardgas opgeslagen dan volgens de Europese afspraken noodzakelijk is. In het Noord-Hollandse Bergermeer, waar gas ligt opgeslagen dat geschikt is voor de industrie, wordt de buffer voor 90 procent gevuld. Het Drentse Norg, waar gas ligt dat geschikt is voor huishoudens, is nu al voor 80 procent vol en dat gaat mogelijk naar 100 procent. „Wat de voorraad aan gas betreft, staan we er als Nederland heel goed voor”, zei energieminister Rob Jetten (D66) vrijdag na afloop van de ministerraad, waarin het besluit was genomen. „Tegelijkertijd zijn de zorgen groot. De prijzen zullen hoog blijven en dat raakt de huishoudens en bedrijven fors.” Sinds de Russische inval in Oekraïne zijn de gasprijzen naar recordhoogte gestegen. In reactie op de sancties heeft president Poetin de leveranties aan Europa fiks beperkt. Dinsdag boekte de gasprijs zelfs een record toen die even boven de 250 euro per megawattuur kwam: ruim tienmaal meer dan een jaar geleden. Vrijdag bewoog de gasprijs zich tussen de 240 en 248 euro. Die hoge prijzen raken ook de overheid want het vullen van de bergingen is door het hoge prijsniveau een kostbare zaak. Bergermeer zou mede door ingrijpen van de overheid al tot 68 procent worden gevuld. Het kost 210 miljoen om de opslag tot 90 procent te vullen. Aanvankelijk was 623 miljoen euro uitgetrokken voor de eerste vuloperatie, maar daarvan was nog zo’n 200 miljoen over. Tot het uitbreken van de energiecrisis was het vullen van gasbergingen voor bedrijven financieel interessant: op het moment dat de berging in voorjaar of zomer wordt gevuld, ligt de prijs normaal lager. Dat opgeslagen gas levert vervolgens in de winter, als de vraag veel groter is, een hogere prijs op. Op dit moment is de prijs het hele jaar zo extreem hoog, dat bedrijven kans lopen dat de prijs in de winter lager is dan op dit moment.  Voor Bergermeer bestaat nog een ander probleem. Een fors deel van de Noord-Hollandse berging, meer dan 40 procent, is in handen van Gazprom. Het Russische staatsbedrijf lijkt geen plannen te hebben om de voorraden aan te vullen en het was de vraag of het  mogelijk was die ruimte van Gazprom te vullen. Volgens het ministerie van Economische Zaken en Klimaat is dat nu juridisch afgedekt.  Het verhogen van de voorraad tot  90 procent betekent een extra opslag van 1 miljard kubieke meter. Bergermeer is nu voor 58 procent gevuld en dat zou volgens de eerdere plannen vóór de winter op 68 procent uitkomen. Nederland gebruikte tot vorig jaar jaarlijks ruim 40 miljard kubieke meter, maar door besparingen, een zachte winter en het staken van bedrijfsactiviteiten ligt het verbruik dit jaar tot nu toe bijna 30 procent lager. Vrijdag werd niet duidelijk of Norg voor 100 procent wordt gevuld zoals dat wel bij de twee kleinere bergingen, Alkmaar en Grijpskerk, gebeurt. Eerder sprak Jetten die wens wel uit. „Komende weken gaan we kijken of we Norg tot 100 procent kunnen vullen”, zei hij vorige maand tijdens een persgesprek over de gasproblematiek. GasTerra, dat namens de overheid gas aan- en verkoopt, heeft de taak om Norg te vullen. Volgens een vorig jaar gesloten akkoord met de NAM, in handen van Shell en ExxonMobil, is de voorraad inmiddels voor iets meer dan 80 procent gevuld. Om het nog verder te vullen wilde GasTerra eerst financiële garanties van de overheid. Om tot 100 procent te komen, moet voor minimaal 2,5 tot 3 miljard euro aan gas worden ingekocht, becijferde een woordvoerder van Gasterra deze week. Het gaat in Norg om buitenlands gas (hoogcalorisch) dat door het toevoegen van stikstof geschikt is gemaakt voor huishoudelijk gebruik. Daardoor lijkt het op gas dat tot voor kort uit de Groningse bodem kwam. Veel industriële bedrijven gebruiken hoogcalorisch gas zoals dat in Bergermeer is opgeslagen. Deze vrijdag werd al verwacht dat het kabinet groen licht zou geven voor het verder vullen van Norg, dat met een capaciteit van 7 miljard kubieke meter de grootste berging van Nederland is. Maar er bestaat al langer onvrede bij bewoners rond het gasveld, onder meer omdat de afhandeling is gestaakt voor het vergoeden van de aangebrachte schade aan woningen. De komende tijd wordt nu volgens het kabinet eerst met de bewoners overlegd over de gestaakte schadeafhandeling en komt er extra onderzoek naar de oorzaken van de schade. De EU-lidstaten hebben ingestemd met de eis van de Europese Commissie dat elk land vóór de komende winter zijn bergingen gemiddeld voor minimaal 80 procent vult. Nederland beschikt vergeleken met andere landen over een flinke capaciteit aan gasopslag. Toch zijn de voorraden, die deels ook voor de export worden aangelegd, volgens een recent energierapport van ABN Amro goed voor hoogstens een kwart van de vraag tijdens een gemiddelde winter. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/19/kabinet-steekt-extra-geld-in-opvullen-van-gasbergingen-a4139392
2022-08-19||Stichtingen en verenigingen kunnen voorlopig geen rekening bij ING openen||Een stichting of vereniging die een nieuwe bankrekening wil openen, kan de komende maanden niet bij ING terecht. Dat heeft de bank vrijdag bekendgemaakt. ING komt personeel tekort dat de nieuwe klanten kan controleren op bijvoorbeeld witwassen of financiering van terrorisme.  Banken moeten niet alleen bij het aannemen van nieuwe klanten uitzoeken met wie ze te maken hebben, maar ook bij bestaande klanten controles uitvoeren. „Beide zijn nu heel intensief”, zegt een woordvoerder van ING. „Aangezien we nu een capaciteitsgebrek hebben, concentreren we ons op de periodieke controles. Op dit moment zijn we daar een achterstand aan het inhalen.” De bank merkt dat de controles steeds meer moeite kosten, zegt de woordvoerder. „Niet alleen omdat de regels strenger zijn dan eerst, maar ook omdat criminelen inventiever worden.” Volgens de bank vraagt onderzoek naar verenigingen en stichtingen meer werk dan naar andere soorten klanten. „Om te voorkomen dat nieuwe klanten met lange wachttijden komen te zitten, hebben we besloten dat ze tijdelijk geen klant kunnen worden.” In het eerste kwartaal van 2023 kunnen verenigingen en stichtingen weer een nieuwe rekening openen, verwacht de bank.  ING werd eerder op de vingers getikt vanwege gebrekkig onderzoek naar witwassen. In 2018 moest de grootste bank van Nederland een recordbedrag van 775 miljoen euro betalen in een schikking met het Openbaar Ministerie, omdat haar rekeningen ongestoord konden worden gebruikt voor „criminele activiteiten”. Samenwerkende Brancheorganisaties Filantropie (SBF), een koepel van fondsen, goede doelen en kerken, zegt tegen persbureau ANP „zeer teleurgesteld” te zijn over de stap van ING. Voor organisaties die bijvoorbeeld donaties willen verzamelen of hulpgoederen willen bestellen, zijn de bankrekeningen „essentieel”. Ook andere banken hebben vanwege de verplichte witwascontroles te maken met stijgende kosten, maar ze lijken vooralsnog niet van plan nieuwe klanten te weren. ABN Amro sluit geen groepen klanten uit, zegt een woordvoerder. De Rabobank, SNS en Nederlandse Vereniging van Banken konden vrijdagmiddag niets over het onderwerp zeggen. ASN was niet bereikbaar.||https://www.nrc.nl//nieuws/2022/08/19/stichtingen-en-verenigingen-kunnen-voorlopig-geen-rekening-bij-ing-openen-a4139388
2022-08-19||Curator Braidotti: ‘Weg van de sacrale beeldvorming, Bach was ook geen heilige’||‘Galanterie? Als thema van een Nederlands festival? Dat is een gigantisch risico!” roept Rosi Braidotti vrolijk uit. De Italiaans-Australische universiteitshoogleraar aan de Universiteit Utrecht, filosoof van het posthumane, en feministisch activiste, is dit jaar tot haar grote plezier co-curator van het Festival Oude Muziek in Utrecht. Maar het thema dit jaar, galanterie, de gracieuze verfijning van de rococo, die in de 18de-eeuw vanuit Frankrijk over de rest van Europa uitwaaierde, heeft ze absoluut niet zelf uitgekozen. „De eerste keer dat ik er met de organisatoren over sprak, was ik echt een beetje bang. Muzikaal is het een geweldige keuze, maar het concept is zó on-Nederlands. Hoffelijkheid? Hier? Als je op straat loopt als oudere vrouw word je gewoon tien keer per dag aan de kant geduwd!” Ze lacht hartelijk en doet het voor met haar ellenbogen. „Geen good manners, die zijn er gewoon níet! Jullie elite, de koninklijke familie misschien, maar de anderen absoluut niet. Alhoewel, zelfs bij de elite is het moeilijk.” Waar kijken we naar uit dit culturele seizoen? Ze lacht opnieuw, zoals ze het hele interview een onvermoeibaar en aanstekelijk enthousiasme uitstraalt. Ze is groot liefhebber van het festival, al vindt ze de naam niet goed. „Oude muziek bestaat niet!”, roept ze tijdens het gesprek wel acht keer. „Alle muziek is hedendaags!” Haar grote missie is om meer jongeren te trekken. „Er zijn nu allerlei groepen die naar het festival komen. De kenners, de gay bourgeoisie, en de dromers. Dat zijn de hippies, de alternative fringe. Maar om nieuwe generaties binnen te halen, moeten we een beetje weg van de sacrale beeldvorming. Bach is geen heilige man hoor. Hij was een professioneel musicus, en hij hield van seks, hij had wel twintig kinderen of wie weet hoeveel. For Christ’s sake!” Dus aan haar de taak dit thema aantrekkelijk te maken voor een breed publiek. „Galanterie is een beetje snobistisch he? Etiquette, goede manieren, bleh, ze zijn allemaal erg klasse-gericht. En het tweede grote risico: wat is galanterie in de wereld van vandaag? Met de pandemie, met oorlog, met de klimaatcrisis. Etiquette voor de upperclass in een wereld vol pijn en wanhoop? Het past totaal niet.” Hoe heeft u dat opgelost? „Galanterie, dat is in wezen een set omgangsregels. En in onze context, met een maatschappelijk debat dat zo verziekt is dachten we: regels zijn de enige manier waarop we kunnen samenleven.”  Dat doet ze in zes salons, helemaal in de stijl van de 18de eeuw, waarin ze gasten ontvangt en met en het publiek galanterie onderzoekt als sociale code, vroeger en nu. Met speciale aandacht voor Het boek van de hoveling van renaissanceauteur Baldassare Castiglione uit 1528: een lang filosofisch gesprek over de vraag hoe de ideale hoveling zich gedraagt.  „Castigliones boek is een verhandeling over protocol. Hoe moet je doen om je doel te bereiken? Hoe moet je met machtige mensen praten en onderhandelen, maar ook gewoon, hoe moet je op een fatsoenlijke manier door het leven gaan? Je praat niet met de bisschop, de koning en de hoogleraar op dezelfde manier als je praat tegen je moeder of kinderen. Er zijn verschillen, en die verschillen zijn niet slecht. Regels zijn goed. Denk aan de beelden van de corpsballen in  Amsterdam, een paar weken geleden. Het minst galante gedrag denkbaar. Een totale afwezigheid van regels!” Toch denk ik dat corpsballen juist mannen zijn die, in het openbaar, vrouwen hun stoel aanschuiven. „Klopt, galanterie wordt daar een totaal  hypocriete manier om de agressieve normen van de mannen te beschermen. En dat is het gevaar met galanterie. In de zestiende, zeventiende eeuw was het een manier om politiek te bedrijven. Nu is het een beetje hypocriet de deur openhouden, en het betekent niets. Maar als je Castiglione leest, zie je dat galanterie niet zo leeg hoeft te zijn. Bij hem gaat het over macht, en daar wisten de Italianen in de veertiende en vijftiende eeuw wel wat van, zie ook Machiavelli. Galanterie was een manier om met de machthebbers in contact te treden zonder in conflict te komen.” Rosi Braidotti. Foto Roger Cremers
 Is galanterie dan niet vooral een beschermingsmechanisme van de bestaande verhoudingen? Soms wil je misschien juist conflict met de machthebbers. Zeker als feministisch activist moet je niet altijd beleefd willen zijn. „Zeker, en dat was mijn generatie ook niet. Wij wilden in de jaren zeventig echt niet dat mannen de deur voor ons opendeden. Alle regels vonden we een vorm van onderdrukking. Maar ik denk dat omgangsregels voor de millennial nu juist heel belangrijk zijn, met name voor inclusiviteit. Dus dan gaat het niet over oppervlakkige galanterie, maar over het ontwikkelen van nieuwe regels waardoor iedereen een kans krijgt. Galant kan ook zijn: fair play, eerlijke spelregels. En vergeet niet, voor Castiglione is galanterie ook het instrument van een slimme diplomaat. Van een goede manipulator. Als je jong bent, is het aanlokkelijk om omgangsregels naast je neer te leggen. Maar als je probeert bínnen de instituties te werken, moet je toch meedoen. Ik heb dertig jaar gewerkt aan de universiteit, en het is echt moeilijk. De universiteit was nu eenmaal patriarchaal. Door de regels van het spel te beheersen kan je toch je doel bereiken. En ondertussen moeten er door de jongere generatie nieuwe, betere regels ontwikkeld worden.” De regels van galanterie kunnen ook progressief worden?  „Absoluut! Ik wil echt een oproep doen aan de jonge mensen, om mee te denken, op een subversieve, niet-conservatieve manier. Wat is de galanterie van vandaag? Wat zijn de codes voor deze tijd? De rococo was een tijd van transitie. Na de totale macht van de zonnekoning, Lodewijk de veertiende, gaan we naar een nieuwe tijd van vrijheid, experiment. De rococo is helemaal krankzinnig. Heb je het Sanssouci paleis in Potsdam gezien? Van Frederik de Grote, met al dat bladgoud en rocaille? De-li-ri-um! Je ziet het en denkt, wat dóen deze mensen? Het is een moment in de geschiedenis waarop alles begint te veranderen. De regels van de vorige generaties zijn niet meer geldig. En ook nu is het belangrijk om te praten met elkaar over welke regels, welke protocollen we voor de omgang met elkaar hebben. Ook online: ‘netiquette’, zoals het nu gaat kunnen we echt niet verder. Op dit moment gaat alles een beetje kapot, vind ik. Na Covid, met de oorlog nu, klimaatverandering, de depressies die jonge mensen hebben, ik zie het bij mijn studenten, het gevoel dat er geen toekomst is. Alles is zo zwaar. En rococo, dat is lichtheid.” Als feminist met een Italiaanse achtergrond, hoe vindt u het als een man in een restaurant voor u de deur openhoudt? „Ik vind dat inmiddels prima, het is ook een beetje traditie, net zoals je tradities hebt in de muziek. En als je uit eten gaat, is het ook een spel. Dat gevoel hebben we ook erg sterk in onze salons. We hebben muziek, theater, in een mooie kamer, en we spélen een beetje. Je moet niet altijd bloedserieus zijn, je moet ook frivoliteit toelaten. Voor mijn generatie was alles een conflict, ik hoop zo dat het voor  de volgende generatie lichter is. Maar daarvoor heb je grenzen nodig. Pas als je regels hebt kan je er ook mee gaan spelen.” In uw salons gaat het ook over een minder frivool onderwerp: oorlog. „Ja, over oorlogvoering ‘volgens de regels van de kunst’. Er bestaat een militaire medaille voor galanterie. Dat fascineert me totaal. Een galante soldaat voert op een fatsoenlijke manier oorlog, hij doet het volgens de regels. Dus hij verkracht geen vrouwen, bijvoorbeeld. Ik sprak iemand bij de militaire academie in Breda en ze zijn daar super streng: er is een juiste manier om te doden, en een foute manier. Ze zijn bijvoorbeeld tegen drones, vertelde een officier me. ‘Drones weten niet hoe ze moeten doden, ze schieten gewoon. Maar ik ben een soldaat, ik weet hoe het moet.’ Ik was daar erg van onder de indruk. En je ziet natuurlijk in de oorlog in Oekraïne, wat de Russen doen is Game of Thrones-achtige beestachtigheid. Tegen alle regels.”  Oorlog op de ‘nette’ manier is natuurlijk nog steeds verschrikkelijk.  „Galanterie in de oorlog zie ik als de historische ontwikkeling met als eindpunt het vredestribunaal in Den Haag.  Het zou beter zijn als oorlogen niet bestonden. Natuurlijk, alsjeblieft! Maar, als je pragmatisch met de wereld wil omgaan, wil je dat een oorlog gevoerd wordt volgens de regels. Regels zijn de enige bescherming die we hebben tegen totale, complete vernietiging.” En dan heeft u nog een heel andere onverwachte invalshoek gevonden: galante robots, met  een live Roco-coding evenement. Hoe kwam u daarbij? „Heel simpel: we hebben het over regels als sociale codes, en muziek als code. Maar algoritme is ook code! Dus ontwerpers Wander Eikelboom  en Mark Meeuwenoord hebben de afgelopen maanden aan een galant robots programma gewerkt met een groep jonge mensen, designstudenten uit Breda. Want dat is iets om over na te denken voor de toekomst, welke codes geven we door aan kunstmatige intelligentie? Maken we galante robots of killer drones? Ik hoop dat ze in de komende jaren op het festival doorgaan met  programmeren, en dat er wat jonger, sexy publiek komt. Bring in the young!  En natuurlijk, ik verheug me er ook  op dat er  ooit tussen het  publiek  robots zullen rondlopen.”  Hoe ziet het nieuwe culturele seizoen eruit? De cultuurredactie van NRC blikt vooruit op bijzondere kunstproducties van het najaar. Lees verder in ons overzicht Cultuur op komst › 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/19/weg-van-de-sacrale-beeldvorming-bach-was-ook-geen-heilige-2-a4139389
2022-08-19||Centraal Planbureau: ‘dramatische’ krimp koopkracht||Om er één cijfer uit te halen: volgend jaar dreigt bijna een op de tien kinderen in Nederland op te groeien in armoede. Het is een van de grimmige statistieken in de economische ramingen die het Centraal Planbureau vrijdag presenteerde. „Dramatisch”, noemde CPB-directeur Pieter Hasekamp de nieuwe cijfers zelf tegen de NOS. Het is een teken dat de koopkrachtklap het leven van iedereen raakt, maar dat van sommigen nog veel harder dan dat van anderen. De kosten van levensonderhoud stijgen zo hard dat Nederlanders er in doorsnee dit jaar bijna 7 procent op achteruit gaan als het kabinet geen nieuwe maatregelen treft, blijkt uit de door het CPB gepresenteerde conceptversie van de Macro Economische Verkenning. De helft van de Nederlanders gaat er meer op achteruit, de andere helft minder.  Vanuit het kabinet is reikhalzend naar de  ramingen van het CPB uitgekeken. Wie de afgelopen weken informeerde wat Rutte IV wil gaan doen om de stijgende kosten voor huishoudens te temmen, kreeg te horen dat het allemaal op deze cijfers aan zou komen voordat er actie kon worden ondernomen. Die zijn er nu – en ze zijn niet mals. Premier Mark Rutte (VVD) had het vrijdag tijdens zijn wekelijkse persconferentie over „historisch slechte” koopkrachtcijfers. Dat was geen overdrijving: vermoedelijk is de koopkracht sinds de Tweede Wereldoorlog niet zo hard gedaald,  tweette Peter Hein van Mulligen, hoofdeconoom van het Centraal Bureau voor de Statistiek in reactie op de cijfers.  VVD, D66, CDA en ChristenUnie hebben nu een week de tijd om die kennis toe te passen: op vrijdag 26 augustus wordt normaal gesproken de laatste hand gelegd aan de Prinsjesdagbegroting, die op de derde dinsdag in september wordt gepresenteerd. Het nijpendst zijn de problemen voor de meest kwetsbare huishoudens. Door de hogere prijzen van energie en boodschappen komen bijvoorbeeld fors meer mensen onder de armoedegrens terecht, mogelijk ruim driehonderdduizend Nederlanders extra als het kabinet niks doet,  schat het CPB. Hun inkomen stijgt namelijk niet evenredig mee met de kosten.  Het zou zelfs goed kunnen dat de uitgebrachte koopkrachtplaatjes de werkelijke problemen bij mensen met lage inkomens nog onderschatten, zo denkt het CPB zelf. Armere huishoudens geven in andere jaren al een veel groter deel van hun budget uit aan basisbehoeften zoals energie dan meer welgestelde huishoudens. Daardoor komen de hogere energieprijzen bij hen ook harder binnen. Deze ‘inflatie-ongelijkheid’, zoals het CPB het zelf noemt, is niet verwerkt in de eigen rekenmodellen. Als de economen dat wél proberen mee te rekenen, valt de armoede in de voorspellingen nog hoger uit: dan duikt volgend jaar niet 7,6 procent, maar 8,1 procent van de Nederlanders onder de armoedegrens. Huishoudens een stuk boven het sociaal minimum worden ook hard geraakt. Zij voelen de stijgende prijzen eveneens, en ze komen niet in aanmerking voor de extra energietoeslag van 1.300 euro die het kabinet dit jaar geeft aan de allerarmste huishoudens. Uit een eerdere ‘stresstest’ van het CPB bleek dat er „een aanzienlijke groep is die risico loopt om niet rond te komen” onder huishoudens met een inkomen boven 120 procent van het sociaal minimum. De klap komt overal anders aan, en op een ander moment. Wie goed geïsoleerd woont, betaalt minder. En miljoenen Nederlanders hebben nog geen nieuw energiecontract afgesloten. Zij zullen dat in veel gevallen in de komende maanden alsnog moeten doen, tegen veel hogere prijzen dan ze tot dan toe betaalden, waardoor ze de tegenslag grotendeels pas volgend jaar in hun portemonnee gaan merken.  Omdat het CPB in zijn raming doet alsof alle huishoudens nu al met de hogere energieprijzen worden geconfronteerd, valt de koopkrachtklap van minus 6,8 procent bij het CPB volledig in 2022. In de prognose stijgt volgend jaar de doorsnee koopkracht zelfs licht. Maar in de praktijk zal dat per huishouden verschillen. Een huishouden dat al maanden hoge energietarieven betaalt, krijgt de klap dit jaar al, een ander huishouden deels pas volgend jaar.  Nog een tegenvaller: van een kortstondige, tijdelijke dip is geen sprake. Nederland wordt in vergelijking met de rest van Europa extra hard geraakt door de stijgende energieprijzen, vanwege de afhankelijkheid van gas in het Nederlandse energieverbruik. De gasprijs zal volgend jaar vermoedelijk nog steeds „ruim boven het niveau van de afgelopen jaren” liggen, aldus het CPB. Het Planbureau gaat er nu vanuit dat de inflatie dit jaar uitkomt op 9,9 procent, en volgend jaar op ruim 4 procent. Althans: als de energiecrisis niet verder escaleert, en daarover heerst onzekerheid. En ook in het gunstige geval dat de prijzen niet verder stijgen, blijft de situatie pijnlijk. Er is in de cijfers dan misschien geen sprake meer van inflatie, maar zolang de prijzen niet dalen blijft de financiële nood hoog. Ook elders is het nog maar de vraag of de rust snel terugkeert. De oorlog in Oekraïne, een mogelijke opleving van het coronavirus, de acties van centrale banken om te laveren tussen de stijgende inflatie en een mogelijke recessie: het zijn stuk voor stuk onzekere factoren. Dat de economie dit jaar toch fors groeit, komt door het sterke herstel na de coronacrisis. Het CPB voorziet nu geen zware recessie, maar „onderliggend” is het economische beeld volgens het Planbureau wel aan het kantelen. De investeringen van bedrijven zullen naar verwachting stokken en de consumptie komt tot stilstand. Daardoor groeit de economie de komende kwartalen nauwelijks.  Gaat iedereen er dan zwaar op achteruit? Toch niet helemaal. Anders dan bij huishoudens is bij de overheid en in het bedrijfsleven grosso modo nog weinig aan de hand.  Sterker nog, minister van Financiën Sigrid Kaag (D66) kan een paar financiële meevallers noteren. Ze krijgt meer geld binnen door de hoge gasprijs en de gestegen winsten bij bedrijven. Tegelijk zal het niet lukken alle geplande uitgaven  daadwerkelijk te doen, denkt het CPB. Er zijn simpelweg niet genoeg mensen te vinden voor alle plannen van het kabinet, bijvoorbeeld voor alle extra defensie-uitgaven.  De staatsschuld blijft daardoor volgend jaar gestaag dalen, en het begrotingstekort komt lager uit dan verwacht. Dat geeft het kabinet de financiële ruimte om huishoudens te helpen.  En daar is volgens het CPB nog een reden voor. Premier Mark Rutte (VVD) en Kaag zeggen sinds de oorlog in Oekraïne vaak dat het niet mogelijk is iedereen te compenseren voor de koopkrachtdaling. Nederland is in hun woorden „collectief armer” geworden door de hoge energieprijzen die het aan buitenlandse leveranciers betaalt.  Maar die collectieve verarming wordt nu vooral gedragen door huishoudens, constateert het CPB. Bedrijven zijn sterk uit de coronacrisis gekomen, de winstcijfers zijn „relatief gunstig” en „ondanks de krappe arbeidsmarkt nemen de lonen opvallend weinig toe”. Het zal niet voor alle sectoren en bedrijven even sterk gelden, maar volgens het CPB is er dus ruimte voor loongroei, zonder dat werkgevers die hogere lonen direct hoeven door te berekenen in de prijzen van hun waren en diensten. Die vaststelling zal met aandacht gelezen worden door werknemers, vakbonden en het kabinet, die allemaal aandringen op extra loonsverhoging. Hun onderhandelingspositie wordt verder versterkt door een andere constatering van het CPB: de arbeidsmarkt blijft nog wel even krap. De overheid heeft de komende jaren extra handen nodig voor het onderwijs en de gezondheidszorg en om de plannen voor de energietransitie uit te voeren. Een snelle oploop van de werkloosheid is ondanks alle economische onzekerheden dan ook „onwaarschijnlijk”. Wat kan het kabinet doen? De afgelopen maanden gaf het kabinet al tegen de zeven miljard euro uit aan compensatie. Behalve de energietoeslag zijn bijvoorbeeld de accijnzen op brandstof en de btw op energie tijdelijk verlaagd. Zulke maatregelen liggen opnieuw voor de hand nu de coalitie nadenkt over een „omvangrijk pakket”, in de woorden van CDA-fractievoorzitter Pieter Heerma. De CPB-ramingen roepen alleen de vraag op hoelang zulke maatregelen  houdbaar zullen zijn. Aan de onderkant zit best een grote groep mensen die net wel of net niet rond kan komen, blijkt uit de modellen van het CPB. Als deze groep keer op keer bij een tegenslag op eenmalige reparaties moet leunen om het hoofd boven water te houden, is het de vraag of het systeem wel werkt. Als het kabinet in plaats daarvan iets structureels wil doen, dan moet het denken aan het verhogen van de uitkeringen, het verder verhogen van het minimumloon of het uitkeren van geld via de Belastingdienst (een verzilverbare heffingskorting), concludeerde het CPB eerder. Niet aan eenmalige reparaties dus. In de coalitie ligt lastenverlichting voor bredere groepen ook op tafel.   Dat het kabinet juist nu moet beslissen, maakt de keuze tussen tijdelijke en structurele maatregelen extra saillant. Veel van de grotere ingrepen kunnen namelijk alleen op jaarbasis ingaan, en dat moet weer geregeld worden in de begroting voor Prinsjesdag, waarover nu onderhandeld wordt. Zo heeft het traditionele gesleutel aan de koopkracht dit jaar veel meer gewicht gekregen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/19/centraal-planbureau-dramatische-krimp-koopkracht-a4139382
2022-08-19||Opinie | Hoge energieprijzen zijn  een geschenk||Mensen zijn over het algemeen erg koppige en hardleerse wezens. Wij houden er niet van om ons gedrag te moeten aanpassen. Tenzij het echt niet anders kan.  Steven Braham is freelance software developer. Juist nu is het belangrijk om ons gedrag te veranderen. De oorlog in Oekraïne heeft pijnlijk duidelijk gemaakt hoe afhankelijk wij zijn van autoritaire landen voor onze energiebehoefte. En ook worden de gevolgen van de klimaatcrisis steeds zichtbaarder door de droogte in heel Europa. Voor de meeste mensen (en landen) is het echter nooit een echte prioriteit geweest om zuinig om te gaan met energie. Vaak komen wij pas in actie op het moment dat het ons serieus geld begint te kosten.  ‘Gelukkig’ is er nu een eindelijk een directe prikkel ontstaan: de torenhoge energierekening. Op deze manier kunnen kijken naar de energiecrisis is natuurlijk een luxe. Veel mensen kunnen het zich niet veroorloven om hun woning te isoleren of over te stappen op een elektrische auto. De regering dient er daarom zorg voor te dragen dat mensen aan de onderkant van de samenleving deze winter niet massaal in de problemen komen door de hoge gasprijs.  Toch moeten we niet vergeten dat er een grote groep Nederlanders is die wel de middelen heeft om te verduurzamen, maar nooit genoeg noodzaak of behoefte heeft gevoeld.  En energie besparen hoeft ook niet per se door dure investeringen te doen. Het kan ook ‘klein’, zoals bijvoorbeeld eens kritisch kijken naar welke apparaten de hele dag actief zijn. Of door de verwarming iets lager te zetten. Simpele dingen die iedereen kan doen, maar vaak over het hoofd worden gezien wanneer de juiste stimulans ontbreekt.  Het zou daarom zonde zijn als de regering besluit om weer massaal een energietoeslag uit te delen, aangezien de prikkels om het eigen energieverbruik te verminderen dan weer verdwijnen.  De opinieredactie verzint voor deze zomerserie een kop, u schrijft het artikel met de beste argumenten erbij. De opdracht voor komende   week: Asielopvang moet juist in dorpen. De tekst (max. 600 wrd.) kunt u uiterlijk 24 augustus sturen naar opinie@nrc.nl o.v.v. Anderzijds.  Ook op mondiaal niveau maken de hoge energieprijzen het nut van verduurzaming een stuk urgenter. Veel mensen geven  de ‘energietransitie’ de schuld van de huidige hoge prijzen en zijn bang dat deze nog verder omhoog gaan door nieuwe klimaatwetgeving. Het tegenovergestelde is juist waar. Als we veel sneller en eerder hadden geïnvesteerd in de mogelijkheden voor het opwekken van duurzame energie, en tegelijkertijd onze huidige energieconsumptie hadden verminderd door efficiënter om te gaan met energie, waren de effecten van een hoge gas- of benzineprijs een stuk minder geweest.  Net als de inkomsten van Poetin, die nu volop profiteert van de hogere prijzen.  De Europese Unie probeert momenteel de kortetermijneffecten van een hogere gasprijs en mogelijk gastekort te beperken door deals te sluiten met LNG-producenten. De Europese Unie zou echter lessen moeten trekken uit de huidige energiecrisis. Wil de Europese Unie haar eigen duurzaamheidsambities halen en energie voor haar burgers op langere termijn betaalbaar houden, dan zou zij moeten investeren in het opwekken van duurzame energie door kerncentrales, zonneweides en windmolenparken te bouwen. Zodat wij dankzij onze eigen geproduceerde hernieuwbare energie niet meer afhankelijk zijn van wereldwijde prijsschokken en de grieven van despoten. De huidige hoge energieprijzen zijn helaas voor veel mensen een grote bron van financiële zorgen. Maar ze kunnen uiteindelijk ook een eyeopener zijn voor de manier waarop wij energie verbruiken en opwekken. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/19/hoge-energieprijzen-zijn-een-geschenk-a4139381
2022-08-19||Grote ruzie in kabinet na uitspraken Hoekstra|| Te midden van de vele crises waar het kabinet een antwoord op moet zien te vinden – over koopkracht, over asielopvang, over energie, over stikstof – zorgde CDA-leider Wopke Hoekstra voor een nieuwe politieke crisis: over het voortbestaan van het kabinet zelf. Zijn interview vrijdagochtend in het AD, waarin hij een van de pijlers van het moeizame stikstofbeleid overboord gooit, heeft binnen de coalitie grote woede gewekt. Vooral bij D66, die geen millimeter wil schaven aan de in het coalitieakoord vastgelegde afspraken over het doel en de timing van de stikstofaanpak: een halvering van de uitstoot in 2030. En ook bij de VVD, die met Christianne van der Wal de minister heeft die voor het taaie dossier verantwoordelijk is. „Het raakt je, als je je zó inzet voor een dossier en dan zo’n interview leest”, zei ze met zichtbare ingehouden woede na afloop van de ministerraad. „Je hoopt natuurlijk op steun vanuit het team.” „Dit is niet klein”, vat een betrokkene de spanningen in de coalitie samen. Op verzoek van PVV-leider Geert Wilders komt de Tweede Kamer volgende week terug van reces voor een debat met premier Rutte. Ook de vier coalitiepartijen stemden in met dit verzoek. Voor de camera’s probeerden de kabinetsgenoten van vicepremier Hoekstra nog  luchtig te doen over de uitspraken in het AD. Hoekstra pleitte daarin voor „een herstart” van het stikstofproces, waarbij „ zonder dogma’s” nieuwe afspraken moeten worden gemaakt. De harde maar omstreden deadline van 2030 is daarbij voor de CDA-voorman niet langer „heilig”. Minister Van der Wal probeert juist al weken uit te leggen waarom dat strakke tijdpad noodzakelijk is. „De natuur kan niet wachten.” Premier Rutte vond Hoekstra’s publieke afwijzing van het coalitieakkoord lastig maar „staatsrechtelijk nét kunnen”. Een bewindspersoon die ook partijleider is, zei Rutte vergoeilijkend, heeft „meer ruimte om zich partijpolitiek te uiten dan collega’s in het kabinet die dat niet zijn”. Een jaar geleden werd CDA-staatssecretaris Mona Keijzer nog door Rutte uit het kabinet gegooid omdat zij zich openlijk tegen het coronabeleid van Rutte III had gekeerd.  „Uiterst opmerkelijk”, noemde D66-leider  Sigrid Kaag het interview van haar collega-vicepremier Hoekstra, maar ze had formeel „geen verzoek gelezen voor het openbreken van het coalitieakkoord”. Ze zei het CDA te zullen houden aan de daarin gemaakte afspraken. Achter de schermen is er grote ruzie in het kabinet uitgebroken over de zorgvuldig voorbereide aanval van de CDA-leider op het coalitieakkoord. Kort na het verschijnen van het AD-interview verspreidde Hoekstra via sociale media een uitgebreide toelichting erop. Donderdag had hij premier Rutte en minister Van der Wal telefonisch al op de hoogte gebracht van zijn uitspraken in het AD. De stikstofminister reageerde daarop woedend, vertelde Rutte later die avond in het Catshuis. Daar was de top van de coalitie bijeen voor overleg over de begroting van volgend jaar. De vier fractieleiders uit de Tweede Kamer waren er en de drie vicepremiers.  Hoekstra lichtte bij deze gelegenheid zijn interview in het AD in kort bestek toe. De D66’ers, Kaag en fractievoorzitter Jan Paternotte, reageerden not amused en zeiden eerst de publicatie af te wachten. Vrijdagochtend, nadat iedereen het interview had kunnen lezen, belegde de top van de coalitie een conference call. Hierbij reageerden de D66’ers opnieuw „zeer stevig”, aldus een van de gespreksgenoten. Vrijdagmiddag volgde de ministerraad. Zonder in detail te treden lieten  veel bewindslieden duidelijk doorschemeren dat het er hard aan toeging in de Trêveszaal. „Een stevig gesprek”, zei Hoekstra er zelf over. „Openhartig”, zei Rutte. Politiek gezien is de actie van Hoekstra niet onbegrijpelijk. In de peilingen verliest het CDA al maanden kiezers, voornamelijk aan de BBB. De boerenachterban, die traditioneel op het CDA stemde, loopt weg juist door het stikstofbeleid van dit kabinet. Met de Provinciale Statenverkiezingen in aantocht, maart volgend jaar, moet Hoekstra proberen de sympathie van het platteland te herwinnen.  Ook intern staat de partijleider onder druk. Lokale CDA-politici vinden hem te onzichtbaar. Hij laat binnen het kabinet te weinig het klassieke CDA-geluid horen. Dat hij heeft gekozen voor de positie van minister van Buitenlandse Zaken en niet in de Tweede Kamer is gaan zitten wordt hem daarbij kwalijk genomen.  De bezweringsformule die het kabinet voor nu heeft gekozen om de gebeurtenissen  niet in een echte kabinetscrisis te laten uitmonden, is dat  alle vier partijen benadrukken in het stikstofdossier eerst het proces-Remkes af te wachten. Ook Hoekstra zegt zich daaraan te committeren – „Ik heb daar het volste  vertrouwen in”, zei hij vrijdagmiddag. VVD-veteraan Johan Remkes leidt op dit moment een serie gesprekken tussen kabinet en bij de stikstofopgave betrokken organisaties. Hij wil eind deze maand met aanbevelingen komen.  Het is juist de timing van Hoekstra die bij zijn regeringspartners tot grote irritatie heeft geleid. Als de CDA-leider moeite heeft met het door hem zelf ondertekende stikstofbeleid had hij dat intern en al eerder in het kabinet aan de orde moeten stellen. Niet via de media op het moment dat Remkes nog met zijn missie bezig is. Minister Van der Wal wil een dezer dagen het haar door Remkes opgedragen huiswerk inleveren, in een nieuwe poging boze boeren weer aan tafel te krijgen. Eén van de openstaande vragen is juist een betere onderbouwing van de noodzaak om de beoogde stikstofreductie te vervroegen van 2035 naar 2030. Onder deze spanning moet het kabinet komende week grote besluiten nemen over de begroting van volgend jaar – ook daar deed Hoekstra in het interview al een voorschot voor; hij vindt dat er minimaal 10 miljard euro moet worden uitgetrokken voor koopkrachtreparatie.   Eén ding heeft de CDA-leider de rest van de ministersploeg al door de neus geboord. Het traditionele informele uitstapje aan het einde van het zomerreces – het eerste voor dit kabinet – is afgeblazen. Het was komende dinsdag gepland, maar volgens vicepremier Kaag zal juist die dag het ingelaste Kamerdebat plaatsvinden – over de verwarring die Hoekstra heeft gezaaid. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/19/grote-ruzie-in-kabinet-na-uitspraken-hoekstra-a4139380
2022-08-19||Amazon tipt boek dat lof zingt van ‘het blanke volk’||Op een ranglijst met ‘cadeau-ideeën’ van online-winkel amazon.nl stond deze week  een boek dat de lof zingt van ‘het blanke volk’  bij de Nederlandstalige boeken op een vierde plaats. Op het lijstje best verkochte Nederlandstalige boeken van amazon.nl stond De prachtige blanken: slachtoffer van hun eigen fatsoen zelfs helemaal bovenaan.  Volgens het boek hebben „blanke Europeanen en Amerikanen de moderne wereld opgebouwd, met geen enkele bijdrage van de gekleurden”. In Amerika  zouden „de zwarten telkens zeuren over politiegeweld”. En „ondanks de hoogwaardige eigenschappen van de zwarten is er één ding dat in heel Afrika onvindbaar is en totaal onbestaand; een onschuldig gezicht”.  Volgens de inleiding is het boek „puur geschreven als tegengeluid op de ongerechtvaardigde en niet aflatende pogingen van de zwarten om het geweten van de blanken  te bespelen.”  Daarbij wordt wel erkend dat „wat er allemaal is gebeurd” onder nazi-Duitsland „een zwarte bladzijde” uit zijn geschiedenis is waarvan „iedere blanke goed op de hoogte is”. Maar die details worden „gebruikt door de gekleurden om de blanken neer te halen (…) zodat miljoenen bij het Anne Frankhuis belanden.” De naam van de auteur, mogelijk een pseudoniem, is Forest Dankworth. Het boek verscheen eerder onder de titel Het blanke ras. Het wordt gepresenteerd als een vertaling, maar de oorspronkelijke taal of titel wordt niet vermeld. De vele verwijzingen naar de Nederlandse situatie lijken erop te wijzen dat de auteur bekend is met Nederland of zélf Nederlander is. Eerder verscheen onder dezelfde auteursnaam De laatste eeuw; de zelfvernietiging van een zielig volk, over ‘de islamisering van Nederland’.  Dat boek is níet te koop bij Amazon. Een woordvoerder van Amazon zegt per email dat „de bestseller-lijsten met de populairste producten (in dit geval boeken) op amazon.nl  worden gecreëerd op basis van onze verkoopcijfers en  elk uur worden  bijgewerkt”. Amazon wil niet zeggen hoeveel exemplaren zijn verkocht van het boek, dat zowel op papier als e-book werd aangeboden. Zaterdag, nadat NRC over de kwestie had gepubliceerd, vermeldde de site van Amazon dat het boek niet meer verkrijgbaar is. Op de vraag hoe het racistische boek op de lijst met ‘cadeau-ideeën’ terecht is gekomen, en daarmee door Amazon wordt aanbevolen, kon Amazon zaterdag tegen het middaguur nog geen antwoord geven. De Nationaal Coördinator tegen Discriminatie en Racisme, Rabin Baldewsingh, zegt het boek niet te kennen. Maar als hij bovenstaande citaten krijgt voorgelegd en de toelichting op het boek leest op de site van Amazon, toont hij zich geschrokken. In die toelichting staat onder meer: „De linkse moraliteitsterroristen, de tsunami van nep vluchtelingen, en de al gevestigde allochtonen spelen voortdurend trucjes met het over-ontwikkelde geweten van de blanken om hen zo op de knieën te krijgen. Worden de blanken niet op tijd wakker (…), dan zullen de demografische veranderingen ertoe leiden dat ze eerst op hun eigen grondgebied een onderdrukte minderheid zullen worden, om tevens vervolgd en compleet uitgeroeid te worden”. Baldwesingh noemt het „verbazingwekkend dat zo’n boek door Amazon aan de man gebracht en gepromoot wordt. Dit riekt naar een racistisch boek. Het is niet goed als een boek probeert tweespalt te zaaien tussen bevolkingsgroepen in een samenleving”. Hij kondigt aan zich er verder op te zullen oriënteren. Anders dan bij Amazon is De prachtige blanken bij de concurrent Bol.com niet verkrijgbaar en nooit verkrijgbaar geweest, zegt een woordvoerder. Bol.com verwijdert soms boeken uit zijn online winkel. „Boeken met haatdragende, discriminerende of racistische teksten of symbolen zijn niet toegestaan op het platform.” Bol.com zegt onder meer de boeken Race Differences in Intelligence en  The Protocols of the Learned Elders of Zion offline gehaald te hebben. Bij bol.com „worden automatisch duizenden nieuwe boeken per week geüpload, aanvullend op een bestaand assortiment van tientallen miljoenen boeken. Die boeken worden dus niet eerst beoordeeld door een boekenteam. Het toetsingskader wordt daarom reactief gebruikt na een melding. Op basis daarvan kunnen we bepalen of een boek online blijft, een label krijgt of offline gaat. Soms vragen we advies aan experts op het gebied van bestrijding van antisemitisme en discriminatie.” Dit artikel is zaterdag om 11.45 uur geactualiseerd, met de toevoeging dat het boek op de site van Amazon inmiddels niet meer verkrijgbaar is.||https://www.nrc.nl//nieuws/2022/08/19/amazon-tipt-boek-dat-lof-zingt-van-het-blanke-volk-a4139379
2022-08-19||Sinds haar tweede wilde medewerker Gini (20) ‘snoepmeisje’ worden bij theaterfestival De Parade. „Je verandert in dat karakter!”||Theaterfestival de Parade voelt alsof je op een kermis uit 1920 bent beland. Overal spontane optredens van acteurs die de laatste kaartjes voor hun show aan de man brengen. Een vrouw die rondfietst om appels te verkopen. Iemand met een kinderwagen waarin een komkommer ligt. Het enige wat ontbreekt is iemand die een ‘gepatenteerd wonderlotion’ aanprijst. „Het voelt creatief en vrij. Daarom kom ik er al jaren”, zegt fotograaf Folkert Koelewijn. „Maar ik had geen idee dat er een heel dorp achter zat.” Festival De Parade doet in de zomermaanden meerdere Nederlandse steden aan. Koelewijn ging langs in Den Haag. Naast het festivalterrein ligt de minstens even grote werknemerscamping, de fotograaf liep er een dag rond. Hier slapen acteurs en zangers, podiumbouwers, drank- en etenverkopers. Niet gescheiden, iedereen slaapt bij elkaar. Foto Folkert Koelewijn
 „Ik begon op mijn veertiende op de Parade, als appelmeisje” zegt Gini Kooyman (20). „Pas op mijn zestiende mocht ik snoepmeisje worden, omdat we toen nog sigaretten verkochten – snoep voor volwassenen.” Ze droomt er sinds haar tweede van ‘snoepje’ te worden in de snoepkraam van haar tante. Op de foto hieronder trekt Kooyman haar kostuum aan, net als haar collega Romy Paap. „Je verandert in dat karakter! Met die rode lippenstift, in die jurk, op die hoge hakken, je voelt je tien keer zo sexy als normaal. En mensen accepteren bijna alles van je.” Eén keer was ze de politie aan het uitdagen. Ze wilde die handboeien proberen. Stond ze een uur aan de kraam geketend. „Dan liepen ze langs: ‘Hoe bevalt het?’ Dat was een van de leukste dagen.” Romy Paap en Gini Kooyman (de snoepmeisjes) maken zich klaar achter de schermen Foto Folkert Koelewijn Veel Parademedewerkers reizen alle maanden mee en hebben een sterke onderlinge band. Kooyman heeft een deal met de mannen van de zweefmolen. Doet iemand lastig, dan gooit zij een muizensnoepje naar de molen. Komen de sterkste mannen van de Parade kijken wat mis is. De organisatie is strak. Wat op de Parade spontaan lijkt, wordt hier tot in de details voorbereid. En toch draagt de camping van de Parade dezelfde sfeer. Een kunstenaarsdorp, met caravans en tenten beschilderd als kunstwerken. De Parade mag dan wel een theater zijn, een illusionair eiland in de smog van de stad, op de camping zie je dat het een oprechte illusie is. Annemoon Mater  en knuffel meneer Stroop ontspannen op de werknemerscamping Foto Folkert Koelewijn Foto Folkert Koelewijn Foto Folkert Koelewijn Kiki van Caspel lakt haar nagels nog rood achter de schermen voordat ze het Paradeterrein opgaat met de appelfiets. Foto Folkert Koelewijn Anne Roeper (24), Anna Dubois en Susy Steijn doen atletische oefeningen in de ochtend op het lege terrrein van de Parade in Den Haag. Foto Folkert Koelewijn  Franco Fabricio Fanelli, Dane Schippers, Sophie Tiel en Hannah van Houten rijden over de werkenemerscamping Foto Folkert Koelewijn Tosca Sommerdijk ontspant op de werknemerscamping Foto Folkert Koelewijn Foto Folkert Koelewijn 
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/19/achter-de-schermen-bij-theaterfestival-de-parade-een-rondtrekkend-ons-kent-ons-a4139356
2022-08-19||Drs. P-liedjes vrolijk verstript||De zwarte humor in de liedteksten van Drs. P is in het nieuwe stripboek La bande dessinée de Drs. P inventief verbeeld: in haast ieder lied legt wel iemand het loodje. Tien liedteksten van de doctorandus (alias van Heinz Polzer, 1919-2015), zowel bekende als ‘Veerpont’ en ‘Dodenrit’ („Troïka hier, troïka daar”) als onbekende,  zette kunstenaar Frits Smid om in strips. Ieder lied kreeg een eigen tekenstijl. Zo is het lied ‘De gezusters Karamazov’, waarin de ene tante de andere wil vergiftigen, in een oude, zwart-witte houtgravure stijl getekend. Het refrein „Terwijl de kater sliep, en de pendule liep, en de kanarie sprak tjiep, tjiep, tjiep, tjiep” is steeds  weer anders in beeld gebracht.  Erg kleurrijk is het ‘Het Sneker Café’ verbeeld, waarbij het plaatje waarop de hospita die in Lugano met Sam en Moos „in contact” was gekomen, weinig te raden over laat over wat de lustvolle aard van dit contact was. In ware grand guignol-sfeer, waar Drs. P dol op was, is ‘Het trapportaal’ getekend, in art-deco-stijl, waarbij de slachtoffers in het refrein „Nou ligt er weer een juffrouw in het trapportaal… die op afschuwelijke manier is overleden” zo uit misdaadfilms lijken te komen.  „Ik krijg vaak beelden in mijn hoofd bij teksten”, zegt Smid, beeldend kunstenaar en cartoonist, die met dit boek zijn eerste stripboek maakte. „Ik ben ook cameraman geweest, en dat helpt bij het opzetten van zo’n strip.” Hij wilde altijd al graag liedjes in beeld omzetten. En door de lockdown had hij eindelijk tijd om aan zo’n groot tekenproject te beginnen. Aan niets is te merken dat dit Smids stripdebuut is.  De tekeningen zitten vol mooie details, zoals de scheepsmotor in ‘De Veerpont’ („Heen en weer”; „De boot is vol”) van het merk Samofa: een echte jaren vijftig scheepsdiesel uit Nederland van de Samenwerkende Motoren Fabrieken.  De stijl van de lettering verschilt ook per liedstrip, met als hoogtepunt het lied over de minstreel Plunko ‘Keplingkepling’, die in de geest van het lied middeleeuws oogt, met stripplaatjes die naar Jeroen Bosch verwijzen.  Het begin van dat lied is overigens ook op onze tijd van toepassing: „Dit is een tijd van boos gerucht, van duivelswerk en grove klucht.”  Dit stripboek toont de actualité van Drs. P.||https://www.nrc.nl//nieuws/2022/08/19/drs-p-liedjes-vrolijk-verstript-a4139377
2022-08-19||De man blijft man||Een kutzwager kan in de volksmond dan wel verwijzen naar een zwager die strontvervelend is tijdens het kerstdiner, in het woordenboek van seks en erotiek van Ton den Boon, De taal der liefde, heeft dit woord de letterlijke betekenis van het woord toegedicht gekregen: een andere man die met dezelfde vrouw heeft liggen rampetampen, piepjanknorren, pieremachochelen en waarom ook niet: de pijp heeft liggen uitkloppen.  Een woord van gelijke strekking voor ons pikzusjes, wellicht vermoed je het al, komt niet voor in het woordenboek der Nederlands seksisme en liefde. Er komen eigenlijk verbijsterend weinig woorden voor die vrouwen die op mannen vallen ginnegappend aan een diner op tafel kunnen gooien. Nu is het een legitieme vraag of vrouwen überhaupt op dit soort woorden zitten te wachten. Ik niet, en nog minder op woorden als plork en sperma-emmer. Met dank aan de  Amsterdamse corpsballen voor deze laatste aanwinst, die zich al sperma-emmers vullend omhoog parvenu-en tot bestuursfuncties bovenaan de corporate ladder.   Nu is het een legitieme vraag of vrouwen überhaupt op dit soort woorden zitten te wachten: ik niet Wat dacht je van het – plotseling vriendelijke –  pijpsletje? De tegenhanger, befhoer, doet slechts giechelen. Nee hoor, ik ben helemaal niet boos. Vrouwen die op mannen vallen zijn natuurlijk ook pijpsletjes en mannen die op vrouwen vallen befkoningen. Zo is het in onze moderne, geëmancipeerde samenleving. Hier mag je als vrouw zoveel sletten, snollen en hoereren als je wilt, lijkt Den Boons woordenboek te zeggen: er zijn immers genoeg woorden voor.  Bij tijd en wijle is het, dat moet gezegd, ook een lollig boek. Want er zijn nou eenmaal verschillen. Zo zijn alleen mannen wel eens cocu (uit het Frans ontleend): man die door zijn vrouw bedrogen wordt met een andere partner. Graag citeer ik Simon Carmiggelt, uit Een toontje lager: „Een volmaakte cocu was oom Frans, al die jaren. Hij was gelukkig. Tante was gelukkig. En meneer was gelukkig.” Ook het bijpassende werkwoord, cocufiëren, bedriegen, heeft slechts betrekking op de man. Reden tot hilariteit. Of toch niet? De vrouw die vreemdgaat is en blijft volgens dit woordenboek een slet en een man die vreemdgaat, gewoon, een man.  Graag een nieuw woordenboek van seks en erotiek. En dit keer, zomaar een suggestie, samengesteld door vrouwen. Bij deze meld ik me aan. ||https://www.nrc.nl//nieuws/2022/08/19/de-man-blijft-man-a4139374
2022-08-19||Tuchtrechter: Haagse deken moet Rusland aan nieuwe advocaat helpen na vertrek Houthoff|| De Russische Federatie heeft recht op een nieuwe advocaat die het land kan bijstaan bij een reeks Nederlandse rechtszaken, nadat kantoor Houthoff eerder dit jaar de bijstand staakte vanwege de Oekraïne-oorlog.  De deken van de Orde van Advocaten in Den Haag, Inge Aardoom-Fuchs, weigert Rusland tot nu toe een nieuw advocatenkantoor toe te wijzen. Dit is „in strijd met het fundamentele beginsel van de Nederlandse rechtstaat dat een ieder toegang tot de rechter moet kunnen hebben”. Dat oordeelt het Hof van Discipline,  de tuchtrechter voor advocaten,  in een vrijdag gepubliceerd vonnis.  Door de weigering van de deken wordt Rusland in feite „toegang tot de rechter onmogelijk gemaakt”, aldus het Hof.  Het Amsterdamse kantoor Houthoff, dat Rusland jarenlang bijstond in allerlei rechtszaken, besloot in maart de zakelijke relatie te verbreken. De Russen konden vervolgens zelf in Nederland geen nieuw advocatenkantoor vinden, blijkt uit het vonnis. Ze verzochten daarom de deken in Den Haag om een nieuw kantoor aan te wijzen dat het land zou kunnen bijstaan. De deken besloot echter het verzoek te weigeren, omdat het leveren van diensten aan de Russische staat in strijd zou zijn met de Europese sancties. Bovendien zou geen enkel Haags advocatenkantoor bereid zijn om voor Rusland te werken.  Het Hof van Discipline veegt die argumenten nu van tafel. De huidige sancties staan juridische dienstverlening aan Rusland bij rechtszaken niet in de weg. Dat alle Haagse kantoren bijstand aan Rusland weigeren, noemt  het Hof „onvoldoende onderbouwd en evenmin gebleken”. Bij het Gerechtshof in Den Haag lopen op dit moment  vijf civiele procedures waarin Rusland partij  is. Daaronder is een langlopende zaak tegen oliebedrijf Yukos, dat in handen was van Poetin-tegenstander Michaïl Chodorkovski, over het eigendom van een aantal wodkamerken.  Deken Inge Aardoom-Fuchs zal Rusland nu alsnog een nieuw kantoor moeten toewijzen. Zij was vrijdagmiddag niet direct beschikbaar voor commentaar.||https://www.nrc.nl//nieuws/2022/08/19/tuchtrechter-haagse-deken-moet-rusland-aan-nieuwe-advocaat-helpen-na-vertrek-houthoff-a4139357
2022-08-19||Terrein rond aanmeldcentrum Ter Apel aangewezen als risicogebied||Het voorterrein van het aanmeldcentrum voor asielzoekers bij Ter Apel is ingesteld als veiligheidsrisicogebied. Dat heeft de gemeente Westerwolde, waar Ter Apel toe behoort, vrijdag besloten in samenspraak met de veiligheidsregio Groningen, het Openbaar Ministerie en de politie Noord-Nederland. Door het besluit kan de politie preventief fouilleren en het cameratoezicht verscherpen.  De gemeente maakt zich zorgen over de sociale veiligheid, de brandveiligheid en de hygiëne bij de poort van het aanmeldcentrum, staat in een verklaring. De maatregel moet kwetsbare vrouwen en kinderen beter beschermen, evenals personeel van het Centraal Orgaan opvang asielzoekers (COA), de immigratiedienst IND en de beveiliging, die allemaal werkzaam zijn op het terrein. Het is al weken erg druk bij het aanmeldcentrum en asielzoekers moeten regelmatig buiten de nacht doorbrengen. In de nacht van donderdag op vrijdag sliepen zo’n driehonderd mensen buiten, het hoogste aantal tot nu toe. Het Rode Kruis sloot vanwege een vechtpartij onlangs het humanitaire servicepunt in het aanmeldcentrum, maar kondigde vrijdag aan dat na het weekend weer te openen. Volgens de hulporganisatie is de beveiliging opgeschroefd en kunnen medewerkers weer veilig aan het werk.   Het instellen van het veiligheidsrisicogebied is volgens burgemeester Jaap Velema „een lapmiddel”, maar geen structurele oplossing. „Het hele proces moet beter, met name de laatste periode is er helemaal geen doorstroming”, zei hij vrijdagmiddag op een persconferentie. „We willen nu rust creëren, zodat iedereen zijn werk kan doen.” De gemeente Westerwolde en de veiligheidsregio Groningen roepen het Rijk, provincies en andere gemeenten op om de druk op Ter Apel „structureel te verlichten”. Om de druk op Ter Apel te verlichten zijn het COA en het kabinet in heel het land hard op zoek naar meer opvangplekken. Deze week verplichtte staatssecretaris Eric van der Burg (VVD, Asiel en Migratie) de gemeente Tubbergen om asielzoekers op te gaan vangen in een hotel. Dat leidde tot veel protest van omwonenden en het lokale bestuur. Van der Burg zei vrijdagmiddag na afloop van de ministerraad dat hij niet verwacht dat op korte termijn nog meer gemeenten ineens worden verplicht asielzoekers op te vangen op een door het kabinet aangwezen locatie. Hij hoopt dat gemeenten zelf hun verantwoordelijkheid nemen. „We moeten echt extra plekken hebben in Nederland”, zei hij tegen persbureau ANP.||https://www.nrc.nl//nieuws/2022/08/19/gemeente-stelt-voorterrein-aanmeldcentrum-ter-apel-aan-als-veiligheidsrisicogebied-a4139353
2022-08-19||Kritiek op Israël om inval bij Palestijnse organisaties||Het Israëlische leger heeft donderdag de kantoren van zeven Palestijnse organisaties gesloten, omdat die met terroristen zouden samenwerken. De sluiting, die gepaard ging met geforceerde deuren en de inbeslagneming van computers en documenten, leidde direct tot kritiek van de Verenigde Naties, die de Israëlische beschuldigingen ongegrond noemden. Ook de Verenigde Staten toonden zich „bezorgd” over de invallen en Washington heeft de Israëliërs om bewijzen voor hun beschuldigingen verzocht. Het gaat onder meer om de bekende Palestijnse mensenrechtenorganisatie Al-Haq, maar ook om de agrarische hulporganisatie UAWC, die jarenlang hulp van Nederland ontving. Een groep westerse diplomaten bezocht na de  inval het kantoor van Al-Haq, waar medewerkers hun werk  trachtten voort te zetten. „We betuigen onze solidariteit met onze partners, die we al vele, vele jaren steunen”, verklaarde delegatieleider Sven Kühn von Burgsdorff, de EU-vertegenwoordiger in de Palestijnse gebieden.  Hij noemde Al-Haqs werk „onmisbaar”.  Israël beweert dat de organisaties  geld  doorsluizen naar het Volksfront voor de Bevrijding van Palestina (PFLP). De linkse PFLP, die een politieke en een gewapende vleugel kent, wordt door Israël, de EU en de VS als een terroristische organisatie beschouwd. In het verleden heeft de PFLP dikwijls terroristische aanslagen gepleegd.  Na grondig onderzoek concludeerde negen Europese staten, waaronder Nederland, vorige maand echter dat Israël niet kon aantonen dat de zes ngo’s het stempel van  terroristische organisatie verdienden. Ze kondigden daarom aan hun hulp aan de betreffende organisaties voort te zetten. Critici verdenken Israël ervan de organisaties het zwijgen te willen opleggen, omdat ze geregeld kritiek uitoefenen op het Israëlische optreden jegens Palestijnen. Een woordvoerder van het mensenrechtenkantoor van de VN in Israël verklaarde donderdag dat de Israëlische autoriteiten nog altijd niet met bewijsmateriaal  voor de dag zijn gekomen. „Als zodanig lijken de sluitingen volkomen willekeurig”, aldus de woordvoerder. Behalve Al-Haq en UAWC heeft Israël ook Addameer, een organisatie die Palestijnse gevangenen bijstaat, het Bisan Centre for Research and Development, Defense for Children International – Palestine, de Health Work Committees (HWC) en de Union of Palestinian Women's Committees (UPWC) voor gesloten verklaard. Veel van deze organisaties documenteren beschuldigingen van schendingen van de rechten van Palestijnse burgers door Israël, maar ook wel door de Palestijnse Autoriteit. Daardoor staan ze vaakzowel met Israël als met de Palestijnse Autoriteit  op gespannen voet.  Nederland financierde alleen UAWC direct. Indirect betaalt Nederland mee aan Defense for Children (via de VN) en Al-Haq.  Een zegsman van het Amerikaanse ministerie van Buitenlandse Zaken wijst erop dat de civil society „een integraal bestanddeel vormt van bloeiende democratieën”.||https://www.nrc.nl//nieuws/2022/08/19/kritiek-op-israel-om-inval-bij-palestijnse-organisaties-a4139355
2022-08-19||Column | Femke Bol zet 400 meter lang passen waarvan ik er niet eens vier kan nemen||Met een rolmaat in de hand loop ik op blote voeten de tuin in. Het is vroeg, het gras is nog nat. Twee meter rol ik uit, vanaf het terras. Bij het einde leg ik een bal van de kinderen. Ik meet twee meter verder. Daar leg ik een skateboard. Nog twee meter verder. Daar lag de tuinsproeier al. Nog twee meter verder dient het huisje van de rolmaat als voorlopig einde. Met een aanloop probeer ik vier passen te maken die precies uitkomen bij de bal, het skateboard, de sproeier en de rolmaat. Het lukt niet. Ik probeer het nog eens. En nog eens. Bij de vierde keer haal ik het bijna, maar stoot ik mijn tenen zo hard tegen de sproeier dat ik even pauze moet nemen om de pijn weg te knarsen.  Passen van twee meter, die zijn niet te maken. Althans, niet door mij. De passen van Femke Bol zijn nog langer. Langer dan twee meter, als ze hordeloopt. Vijfendertig meter staan de horden uit elkaar. Vijftien passen neemt ze tussen elke horde. Vierhonderd meter lang zet zij passen waarvan ik er niet eens vier kan nemen. Ik had die illusie ook echt niet. Maar soms helpt het om het onvoorstelbare voorstelbaar te maken, om nog dieper door te laten dringen hoe onvoorstelbaar knap het is. Als ik dit schrijf, weet ik nog niet of ze gewonnen heeft. Of ze Europees kampioen op de 400 horden geworden is. Ik hou van deze uren. Het vacuüm vol verwachting. Femke doodt deze gestolde tijd met dutjes. En met haar plan over lopen in haar hoofd. De puzzel leggen. Nog eens, en nog eens. Tot ze hem van buiten kent. Hordelopen lijkt wel een contradictio in terminis. Elke pas moet tegelijkertijd overdacht en op instinct worden genomen. Vlammen en nadenken gaat niet samen, eigenlijk. Helemaal niet als je ook nog eens verzuurt. Bij elke pas verandert het gevoel in je benen, telkens komt er een scheutje pijn bovenop. Blijf dan maar eens constant als een metronoom. Soms lukt dat. Soms ook niet. Wat doe je dan? Femke heeft voor elk scenario een plan. Voor niet goed uitkomen voor de horde. Voor niet perfect landen om verder te vlammen. Voor niet die vijftien passen kunnen nemen. En telkens is er die split second waarin ze instinctief beslissen moet: wat doe ik? Voor ze heeft kunnen beslissen, is het moment eigenlijk alweer voorbij. Hordelopen is een sport voor denkers, voor puzzelaars. Een race valt als Tetris-blokjes in elkaar, steeds sneller – je kunt nauwelijks nog reageren, terwijl je toch reageren moet. En hordelopen is een sport voor sadomasochisten. De pijn die zich opbouwt in vierhonderd meter, is immens. Femke traint daarop. Het zijn trainingen om bang voor de worden. Weten dat je pijn gaat lijden, dat je lichaam schreeuwt om stoppen. En dan toch doorgaan. Dan vind je pijn gewoon heel lekker. Dat kan niet anders.  Ik neem nog een keer een aanloop, en met een poging tot reuzenpassen kom ik via de bal, het skateboard en de sproeier in vier sprongen bij de rolmaat uit. Ik bal mijn vuist. Stel je toch eens voor dat je dit kunt, als allersnelste, vierhonderd meter lang. Dat komt dichter bij vliegen dan bij lopen. Wat een immens machtig gevoel moet dat zijn.||https://www.nrc.nl//nieuws/2022/08/19/de-reuzenpassen-van-femke-bol-a4139354
2022-08-19||Afstudeerkunst van Lotte Manders: ‘Hoe zou ik bewegen als ik een slak was?’||Twee borden op een tafel, twee stoelen ernaast. Plus een salontafel met een kamerplant en een grote televisie tegen de muur. Zo zag de ene helft van Lotte Manders’ examenexpositie in Arnhem eruit. Het vreemde was dat alles met een dikke laag witte gips was bedekt. Behalve de televisie. Daarop was een film te zien van iemand die zich 2,5 minuten lang in strak vleeskeurig ondergoed als een slak of slang door de kamers van een huis bewoog, over vloeren, tafels en onder het beddengoed door. Op een tweede scherm, tegenover de gipskamer, draaide een kortere film waarop die persoon glijdt over een met gips ingesmeerde fauteuil die daardoor barsten krijgt.  „Hoe ik zou bewegen als ik een slak zou zijn, dat was mijn uitgangspunt”, zegt Lotte Manders (22) over haar video-installatie Onze buiken kruipen over elkaar. „Een slak woont niet in zijn huis, maar zijn thuis is deel van zijn lichaam. Ik wilde onderzoeken hoe mijn lichaam relateert aan plekken die ik zie als thuis.” Het is gefilmd op plekken waar ze zich thuis voelt: haar eigen huis, bij haar vriendin en bij haar ouders. Slakken zijn voor Lotte Manders al twee jaar een grote inspiratie. Omdat ze geen gender hebben en omdat ze een extern skelet (de schelp) hebben dat kan veranderen. „Ons skelet staat vast en die vorm wordt door anderen gelezen, daar heb je geen keus over. Net zoals ik niet gekozen heb om geboren te worden als vrouw, terwijl dat wel bepaalt hoe ik gezien wordt. Dat binaire van man-vrouw wil ik niet. Door in de film iets tussen mens en slak te zijn, maak ik het onderzoek naar mijn lichaam minder een genderkwestie.” Waarom dat gips in de installatie en de tweede film? „Gips associeer ik met menselijke botten. Daarmee maak ik mijn eigen slakkenhuis, als het ware. Zo zou het zijn als ik net als een slak een huis had dat deel van mezelf was.” Onze buiken kruipen over elkaar is gemaakt met de stopmotion-techniek. „Met een zelfontspanner in mijn hand knip ik een foto en verplaats mijn lichaam een stukje en maak dan weer een foto. Tijdens het editen plak ik de beelden aan elkaar en dat vormt een film. Het geluid heb ik later opgenomen door met een microfoon over de oppervlakken te gaan waarover ik bewoog.” Tekenen was helemaal haar ding toen ze aan de academie begon, vertelt Manders. „Maar ik ontdekte dat ik het leuk vind om films te maken. Film is voor mij de meest rijke manier om mijn verbeelding uit te beelden. Stopmotion geeft daar nog iets extra’s aan, want die wereld bestaat niet in de werkelijkheid. Daardoor wordt in Onze buiken kruipen over elkaar de beweging van mijn lijf nog unieker.” Lotte Manders is kritischer gaan nadenken over film en over wat het betekent om een vrouw te zijn in film. Na de zomer begint ze een pre-master filmwetenschappen aan de UVA. „Even helemaal de boeken in. Ik heb nu veel behoefte aan theoretische diepgang, maar wie weet gaat het creatieve hand in hand met de theorie. Anders komt het later wel weer.” Martine van Lubeeks met water gevulde plastic waterplassen op de vloer. Druppelende waterfilters aan het plafond. De installatie is een bijzondere ervaring voor oog een oor. Instagram: @martinevanlubeek  Marieke Leene maakte een felblauw verhoogd kijkkamertje waar op een tiental schermen haar korte humoristische video’s te zien zijn. Inl: qualitykittenpainter.com Neleore van Laar maakte op ooghoogte een eindeloze kijkdoos vol kabouters naar haar evenbeeld. Instagram: @n.eleore De Ewijkse Tacitusbrug van zijn jeugd inspireerde Ruben Jeurissen tot een reconstructie in onderdelen. Een ventilator en een basgitaar zorgen voor het juiste geluid van de wind door de tuien van de brug. Inl: artez.nl  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/19/afstudeerkunst-van-lotte-manders-hoe-zou-ik-bewegen-als-ik-een-slak-was-a4139351
2022-08-19||Jeugdorkest veel te goed voor alleen opa’s en oma’s||Dvorak-liefhebbers konden de afgelopen week hun hart ophalen. Twee van zijn symfonieën waren vlak na elkaar te horen in het Concertgebouw, te beginnen met het Antwerp Symphony Orchestra onder hun chef Elim Chan. Helaas zat er maar weinig publiek in Amsterdam om te genieten van haar alerte, precieze en gracieuze manier van dirigeren. Ze startte met een bruisende ouverture van Mozarts Idomeneo, die zo vederlicht klonk dat je ’t drama dat hierop zou volgen niet zou vermoeden, maar wel een goede scherpte had.  Violist Randall Goosby, bekend pleitbezorger van zwarte componisten, speelde vervolgens Vioolconcert in G van Joseph Boulogne Chevalier de Saint-Georges. Het klonk fris als pepermuntje in een knisperend zilverpapiertje. Goosby speelde  dusdanig dat je steeds wilde weten hoe het verder ging, met onmiskenbare urgentie en een glanzende klank. Zijn toegift, Louisiana Blues Strut, was een swingend cadeau.  Dan Dvoraks achtste, waarbij Chan steeds meer warmte en diepte uit het orkest wist te halen. Er zat weliswaar wat ruis op de klank, met name de eerste violen leken niet helemaal op één lijn te zitten, maar Dvoraks geestdrift werd overgebracht, en dat maakte indruk.   Het Concertgebouworkest Young in Amsterdam.     Foto Milagro Elstak Bij Dvoraks negende, de volgende dag, was het wél volle bak. Voor de derde keer werd het project Concertgebouworkest Young georganiseerd, waarbij  jongeren tussen de 14 en 17, uit heel Europa onder begeleiding van musici van het Concertgebouworkest een programma instuderen. Natuurlijk wilden alle trotse familieleden komen kijken naar de vruchten van de repetitieweken in Ede. Dirigent Gustavo Gimeno mocht de jonge troepen aanvoeren.  Ze trapten af met het sferische Hímnica van de aanwezige Francisco Coll: een deken van klank die steeds van kleur verschiet, bij vlagen explosief. Gevolgd door het vioolconcert van Beethoven, met Isabelle Faust. Het beginspel klonk uiterst verzorgd en intiem, en vreemd genoeg  zelfs een beetje timide. Je verwacht bij een jeugdorkest misschien ongecontroleerde gretigheid, maar daar was geen spoor van te bekennen.  Faust speelde al even slank en verfijnd. Toen ze bij het daverende applaus haar bloemen aan de jonge concertmeester gaf, bloosde die hevig.    Het was voor de pauze al duidelijk dat het concert veel te goed was om alleen opa’s en oma’s te bekoren, en toen moest Dvorak nog komen. Zijn symfonie Uit de nieuwe wereld is altijd een geweldig stuk voor jeugdorkesten, omdat de optimistische opwinding over de toekomst er zo heerlijk in doorklinkt. Ze speelden het vol vuur, en met groot succes.  De zaal ging uit haar dak, terecht, en toen volgde een uiterst brave toegift –  een enkel verbeterpuntje. Natuurlijk is het de kracht van het project dat deze jongeren de muziek bloedserieus nemen, en de organisatoren hoge eisen stellen. Maar het zijn ook tieners, en één enkel onverwacht, brutaal, of luchtig element mag er toch ook wel in. Niet alles hoeft bittere ernst te zijn op je zestiende, ook niet in het Concertgebouw.  Klassiek Antwerp Symphony Orchestra o.l.v. Elim Chan: Wolfgang Amadeus Mozart, Joseph Boulogne Chevalier de Saint-Georges en Antonín Dvořák. Randall Goosby, viool. Gehoord: 17/8 Concertgebouw,  Amsterdam. 

●●●●●
 Concertgebouworkest Young o.l.v. Gustavo Gimeno: Francisco Coll, Ludwig van Beethoven, Antonín Dvorák. Isabelle Faust, viool. Gehoord: 18/8 Concertgebouw,  Amsterdam. 

●●●●●
 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/19/jeugdorkest-veel-te-goed-voor-alleen-opas-en-omas-a4139350
2022-08-19||Opinie | Rushdie belichaamt het vrije woord||Lang geleden – op 7 december 1992 om precies te zijn – zette ik in een theater in Toronto achter de schermen net mijn Stetson af. Samen met twee andere schrijvers, Timothy Findley en Paul Quarrington, had ik een medley van country- en westernklassiekers uit de jaren vijftig uitgevoerd, speciaal herschreven voor schrijvers – ‘Ghost Writers in the Sky’, ‘If I Had the Wings of an Agent’ en meer van zulke malle parodieën. Het was typisch zo’n benefiet van PEN Canada uit die tijd: verklede schrijvers die voor gek wilden staan om schrijvers te helpen die door regeringen werden vervolgd om dingen die ze hadden geschreven. Margaret Atwood is schrijfster. Juist toen we ons gedrieën beklaagden hoe vreselijk we het eraf hadden gebracht, werd er op de deur geklopt. Backstage werd afgesloten, zeiden ze. Geheim agenten praatten in hun mouw. Salman Rushdie was het land in gesmokkeld. Hij zou zo dadelijk het podium op komen met Bob Rae, de premier van Ontario, het eerste regeringshoofd ter wereld dat hem in het openbaar steunde. „En jij, Margaret, als oud-president van PEN Canada, gaat hem inleiden”, werd me gezegd. Pfff. „Nou ja, vooruit”, zei ik. En ik leidde hem in. Het was zo’n moment van geen woorden maar daden. En nu, na die aanslag op hem, is dat ook zo. Rushdie kwam in 1981 als een komeet de literaire wereld binnen met Middernachtskinderen, zijn tweede roman en dat jaar bekroond met de Booker-prijs. Geen wonder ook: het vernuft, de draagwijdte, het historische bereik en de verbale vaardigheid waren adembenemend, en het boek opende de deur voor volgende generaties schrijvers die voorheen misschien het gevoel hadden dat hun identiteit of thematiek hen uitsloot van de caleidoscopische Engelstalige literatuur. Op de Nobelprijs na heeft hij elke eer bereikt: hij is geridderd, hij staat op ieders lijstje van belangrijke Britse schrijvers, hij heeft een indrukwekkend aantal prijzen en eerbewijzen vergaard, maar het belangrijkste is dat hij een groot aantal mensen over de hele wereld heeft ontroerd en bezield. Een grote schare schrijvers en lezers is hem al vele jaren veel verschuldigd. Plotseling zijn zij hem nóg iets verschuldigd. Lang heeft hij de artistieke uitingsvrijheid tegen iedereen verdedigd. Nu is hij hiervan een martelaar geworden, ook als hij van zijn verwondingen mocht herstellen. Als je bewind onder druk staat, brengt een boekverbrandinkje wat afleiding voor het volk In elke toekomstige herdenking van vermoorde, gemartelde, gevangengezette en vervolgde schrijvers zal Rushdie een prominente plaats innemen. Op 12 augustus werd hij door een aanvaller op het podium neergestoken tijdens een literaire bijeenkomst in Chautauqua, een eerbiedwaardige Amerikaanse instelling in de staat New York. Eens te meer bleek ‘zoiets zal hier nooit gebeuren’ niet te kloppen: in onze huidige wereld kan alles overal gebeuren.  Meer dan ooit tevoren wordt de Amerikaanse democratie bedreigd: de poging tot moord op een schrijver is domweg het zoveelste symptoom. Ongetwijfeld werd deze aanslag op hem gepleegd vanwege zijn vierde roman, De duivelsverzen, een satirische fantasie die naar zijn eigen mening ging over de verwarring bij immigranten uit (bijvoorbeeld) India  in  Groot-Brittannië, maar die als instrument werd ingezet in een politieke machtsstrijd in een ver land. Als je bewind onder druk staat, brengt een boekverbrandinkje wat afleiding voor het volk. Schrijvers hebben geen leger. Ze hebben geen miljarden dollars. Ze hebben geen drom kiezers achter zich. Het zijn dus goedkope zondebokken. Het is zo gemakkelijk hun de schuld te geven: hun medium zijn woorden, die uit hun aard meerduidig en vatbaar voor misverstand zijn; en ze zijn zelf vaak mondig, zo niet ronduit brutaal. Erger nog, vaak zeggen ze de macht de waarheid. En ook los hiervan zullen sommige mensen zich aan hun boeken ergeren. Zoals schrijvers vaak zelf hebben gezegd: als iedereen waardeert wat je geschreven hebt, moet je iets verkeerd doen. Maar als je een machthebber beledigt, kan dat dodelijk zijn, zoals veel schrijvers hebben ondervonden. In het geval van Rushdie was de macht die hem als pion gebruikte ayatollah Khomeiny van Iran. In 1989 sprak hij een fatwa uit – ruwweg het equivalent van de kerkbannen die  pausen in de Middeleeuwen en de Renaissance als wapen gebruikten tegen seculiere machthebbers, maar ook tegen theologische uitdagers als Maarten Luther. Ook loofde Khomeiny een grote beloning uit aan degene die Rushdie zou vermoorden. Er waren tal van moorden en moordpogingen, zoals in 1991, toen de Japanse vertaler Hitoshi Igarashi werd doodgestoken. Rushdie zelf zat noodgedwongen jarenlang ondergedoken, maar gaandeweg kroop hij uit zijn schulp – die PEN-bijeenkomst in Toronto was de belangrijkste eerste stap – en in de afgelopen twintig jaar leidde hij een vrij normaal leven. Maar hij liet nooit de kans voorbijgaan om zich uit te spreken voor de beginselen die hij zijn hele schrijversleven had belichaamd. Daarbij stond de vrijheid van meningsuiting voorop. Dat begrip was ooit een slaapverwekkend liberaal cliché, maar is inmiddels iets zeer beladen, omdat extreem-rechts ermee aan de haal wilde gaan ten behoeve van smaad, leugens en haat, en extreem-links het uit het raam wilde gooien ten behoeve van zijn versie van de aardse perfectie. Er is geen glazen bol voor nodig om menige paneldiscussie over dit onderwerp te voorzien, mochten we ooit weer een moment bereiken waarop een rationeel debat mogelijk is. Maar hoe het ook zij, het recht op vrije meningsuiting omvat niet het recht om te belasteren, om kwaadwillig en schadelijk te liegen over aantoonbare feiten, om doodsbedreigingen te uiten of voor moord te pleiten. Dit zou strafrechtelijk vervolgd moeten worden. Er zijn geen volmaakte slachtoffers, zoals er ook geen volmaakte kunstenaars zijn en geen volmaakte kunst bestaat Wat de mensen aangaat die over Rushdie nog altijd ‘ja, maar...’ zeggen – een variant op ‘hij had beter moeten weten’, à la ‘ja, heel erg van die verkrachting, maar waarom droeg ze dan ook zo’n kort rokje’ – kan ik alleen maar opmerken dat er geen volmaakte slachtoffers zijn. Zoals er ook geen volmaakte kunstenaars zijn en geen volmaakte kunst bestaat. Mensen die tegen censuur zijn, moeten vaak werk verdedigen dat ze verder zouden afkraken, maar zo’n verdediging is noodzakelijk, want anders moeten we allemaal onze stembanden laten weghalen. Lang geleden beschreef een Canadees parlementslid een ballet als „een stel nichten dat rondsprong in een lange onderbroek”. Laat ze springen, zeg ik! Wie in een pluralistische democratie leeft, wordt omringd door een veelheid van stemmen, die soms dingen zullen zeggen die ons niet bevallen. Wie niet bereid is hun recht van spreken te handhaven, zoals Salman Rushdie zo vaak  wel heeft gedaan, zal uiteindelijk in een tirannie leven. Rushdie was er niet op uit een held van het vrije woord te worden, maar is dit nu wel. Alle schrijvers, overal – voor zover geen staatslakeien of gehersenspoelde robots – zijn hem veel dank verschuldigd.||https://www.nrc.nl//nieuws/2022/08/19/schrijvers-zijn-salman-rushdie-dank-verschuldigd-a4139348
2022-08-19||Onderzoekers: algen mogelijke oorzaak van vissterfte in Oder-rivier||Niet chemisch afval, maar giftige stoffen die algen uitscheiden waren de oorzaak van massale vissterfte in de Oder. Dat vermoedt het Duitse onderzoeksbureau IGB op basis van metingen in de rivier op de grens met Polen. Toch betekent dat niet dat de vissen aan een natuurlijke oorzaak zijn overleden, schrijven de onderzoekers. De algensoort Prymnesium parvum, die sterke gifstoffen produceert, komt volgens de onderzoekers veel voor in het water, hoewel ze dat nog met dna-onderzoek moeten bevestigen. Opmerkelijk is dat die alg leeft in brak water, tussen zoet en zout in, dat normaal niet in het getroffen gedeelte van de Oder voorkomt. Een combinatie van warm laag water door droogte en industriële zoutlozingen kan de omstandigheden hebben gecreëerd waarin de giftige alg gedijt. Eind juli dreven duizenden dode vissen in de Oder. Toen werd al snel aan lozingen van chemische stoffen gedacht, zoals het giftige mesityleen. Duitse politici vroegen opheldering van Polen, dat maar mondjesmaat informatie deelde. Het onderzoek van het Leibniz Instituut voor Zoetwaterecologie en Binnenvisserij (IGB) loopt nog, maar vanwege alle publieke aandacht komt het onderzoeksinstituut nu alvast met voorlopige resultaten. De Duitse onderzoekers vonden honderdduizend algencellen per milliliter. „Dan is bij deze alg wel sprake van een bloei”, zegt Dedmer van de Waal, onderzoeker bij het Nederlands Instituut voor Ecologie en hoogleraar Aquatische functionele ecologie aan de Universiteit van Amsterdam. „Als de voedingsstoffen op raken, kan zo’n bloei gifstoffen gaan produceren.” De onderzoekers hebben de gifstof van deze specifieke alg nog niet opgespoord. Van de Waal: „Vervolgens moet je nog vissenweefsel onderzoeken om te kijken of er een verband is met de vissterfte. Ik neem aan dat ze dat nu aan het doen zijn.” In Nederland komt de Prymnesium parvum ook voor, maar volgens Van de Waal is er te weinig zicht op. „Bij zoetwateralgen zoals blauwalg zijn er protocollen, en er worden wekelijks metingen gedaan om algen in zee te vinden. Daar zitten de brakwateralgen tussen, die buiten de boot vallen.” Van de Waal pleit daarom voor een betere inschatting van de risico’s van algen zoals de soort die nu in verband wordt gebracht met de vissterfte in de Oder. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/19/onderzoekers-algen-mogelijke-oorzaak-van-vissterfte-in-oder-rivier-a4139346
2022-08-19||Tienerpoëzie die wat kleur brengt in zwart-witdenken||Applaus voor mijn vinger  heet de poëziebundel voor tieners die Erik van Os schreef en die Jan Jutte illustreerde. Voor deze bundel kroop Van Os in de huid van pubers, we lezen de gedichten vanuit hun standpunt. ‘Ik zit met een boek in de bioscoop. / Moest van haar van Nederlands // Nou ja, moest, moest. Ik móést niet/ met mijn boek in de bioscoop gaan zitten// ik hoefde ze alleen maar met elkaar te vergelijken. Wat was er beter.’ Kinderen van rond de tien, twaalf, dertien zullen vrijwel zeker genieten van zijn taalspel en de mooie mix van light verse en meer betekenisvolle poëzie. Poëzie die vaak dicht bij huis blijft en een flinke dosis humor toont. Die vroege tieners vinden de onderwerpskeuze waarschijnlijk nog spannend: een zusje dat op foute jongens valt, voor het laatst gekozen worden bij gym, een politiebericht dat meldt dat liefde uit een bundel is ontsnapt. Bij een tiener van vijftien, zestien of zeventien zal de bundel waarschijnlijk minder succes oogsten. Daar zijn de gedichten veelal te braaf voor, en eigenlijk ook iets te clichématig. ‘Mobieltje in haar achterzak. / Mijn zus kan weer gaan winkelen. / En als haar vriendje opbelt / begint haar kont te rinkelen.’ Bij zo’n gedicht voel je de ogen al rollen. Ook voel je bij enkele gedichten dat Van Os op de rand balanceert en met zijn schrijven net iets te veel op die goedbedoelende vader lijkt die aan zijn zoon vraagt of hij misschien tijd heeft om samen epic te chillen, omdat het hem swag lijkt weer eens wat samen te doen. ‘We hebben gym. / Ik heb liever pauze. // We hebben pauze. // Straks geschiedenis. / Ik heb liever toekomst.’ Gelukkig fonkelen er genoeg mooie prikkelende zinnen om de bundel op dat soort momenten niet weg te leggen. Een aantal gedichten zijn ook spannend qua ritme en door goed gebruik van enjambementen, en dragen bovendien erg mooie zinnen in zich. Zoals het gedicht ‘En we gaan nog niet naar huis’. Daarin lezen we: ‘Elk huwelijk van mijn vader met / een file houdt nooit langer stand / dan anderhalf uur’, en: ‘Mijn vader wilde weer scheiden door een afslag te nemen. Hij vindt altijd nieuwe wegen voor precies / dezelfde problemen’. Deze zinnen hebben een diepere betekenis en roepen tegelijkertijd herkenning op. In zo’n gedicht kun je betekenis zoeken en vinden. Helaas zijn er ook aardig wat gedichten die dit niveau niet halen en tegen het flauwe  aanschurken. Zeker naast de sterke gedichten ademen die een zekere ambitieloosheid. Er had net even verder gedacht, gepuzzeld, gemeanderd moeten worden. De maar liefst 52 gedichten gaan gepaard met 52 illustraties van Jan Jutte (die drie keer het Gouden Penseel won). Zijn prenten zijn inspirerend en versterken de tekst. We zien kubistische invloeden met een knipoog naar Picasso, maar ook illustraties waarin pop-art een rol speelt en een hint van Roy Lichtenstein te vinden is. We zien een cartooneske stijl, collages, stempeltechnieken. Spannende composities en uitdagend kleurgebruik. Het is feest om naar te kijken en aangezien pubers de wereld nog weleens zwart-wit willen zien, is een beetje kleur  best welkom. Dan mag er toch ook wel enig applaus zijn voor de vinger die het licht aanknipt. Al is het maar om de moedige ouder de weg te wijzen die met een bundeltje poëzie aan de slaapkamerdeur klopt.  Querido, 128 blz. € 17,99. 11+ 

●●●●●
||https://www.nrc.nl//nieuws/2022/08/19/tienerpoezie-die-wat-kleur-brengt-in-zwart-witdenken-a4139347
2022-08-19||Opinie | De EU mag niet zwichten voor Poolse dreigementen. De rechtsstaat is én blijft een absolute voorwaarde||Een mooi donut-stuk heeft de Poolse eerste minister Morawiecki geschreven. Er zit veel lekkers in maar het wordt toch vooral gemarkeerd door een groot gat in het midden. De zware woorden die Morawiecki dreigend hanteert  – ongelijkheid tussen de lidstaten, oligarchie in Brussel, dominantie door Duitsland, de „grote afrekening met Europa’s geweten” – hebben weinig met de oorlog in Oekraïne te maken, maar alles met wat hij niet noemt: de wankele rechtsstaat in Polen. Guy Verhofstadt is lid van het Europees Parlement (Open Vld). Hij was premier van België (1999-2008).  Toch is het signaal niet mis te verstaan: we stevenen af op een frontale clash tussen de Europese Unie en een van zijn vooraanstaande lidstaten, en het resultaat daarvan gaat Europa voor lange tijd bepalen. Voor alle duidelijkheid, eerst dit: ik voel me op geen enkele manier aangesproken door zijn verwijt alsof alleen het nobele Polen ons gewaarschuwd heeft, terwijl de rest van Europa lekker met zichzelf bezig was. Zelf heb ik meer dan voldoende tegenwind gekregen voor mijn tussenkomst op Maidan in 2014 waar het allemaal begon. Ik hield er een persoonlijk inreisverbod in Rusland aan over. En mijn ergernissen over Europa’s geopolitieke zwakheid zijn meer dan bekend. Ik ben overigens nooit bang geweest daarvoor meerdere malen ook Duitsland met de vinger te wijzen, en tegelijk tegen de schenen te schoppen van Morawiecki’s goede vriend, Viktor Orbán, die iedere dag zoete broodjes blijft bakken met Poetin.  Kortom, dit opiniestuk  van Morawiecki  is een schijnaanval dat deel uitmaakt van een breder wanhoopsoffensief vanuit Warschau. Het startschot daartoe werd eerder deze maand al gegeven door PiS-leider Jaroslaw Kaczynski, die verkondigde dat een onafhankelijk Polen niet past in de, jawel, „Duits-Russische plannen  om Europa te overheersen”. Deze week  deed de president van de Poolse centrale bank daar nog een schep bovenop, door ervoor te waarschuwen dat Duitsland Polen op de knieën wil krijgen om zo stukken Pools grondgebied opnieuw te kunnen annexeren.  De echte reden voor die overspannen retoriek en dito oplopende spanningen tussen de Europese Commissie en de PiS-regering, is niet, zoals Morawiecki beweert, omdat Polen niet naar waarde wordt geschat omtrent zijn houding ten aanzien van Oekraïne. Integendeel. Van bij het begin van de Russische inval heeft Europa de positieve bijdrage van Polen erkend: door wapens te herfinancieren die Polen aan het Oekraïense leger overmaakte, door hulp te verlenen aan het Poolse sociale systeem waarin een massa Oekraïense burgers wordt opgevangen, door Oekraïense vluchtelingen die via Polen doorreizen een onderdak te bezorgen in de rest van Europa. De PiS in Polen toelaten de rechtsstaat onderuit te halen, is de EU-rechtsstaat op de helling plaatsen  Nee, het conflict tussen de Poolse regering en Europa heeft niets, maar dan ook niets met de Russische agressie in Oekraïne te maken. Kaczynski, Morawiecki en de PiS hoopten wel om van die oorlog een hefboom te maken om meer dan 36 miljard euro los te wrikken van het zogenaamde coronaherstelfonds, een gigantische som geld die al geruime tijd bevroren is, en dit zolang de regering in Warschau de beginselen van de rechtsstaat met de voeten blijft treden.  Maar het maneuver  mislukte. Commissievoorzitter Von der Leyen maakte voor de zomer nog wel een opening, maar kreeg vanuit het Europees Parlement onmiddellijk het deksel op de neus: dat dreigde het vertrouwen in de Commissie op te zeggen, zodra geld zou worden uitgekeerd zonder dat tegemoetgekomen zou zijn aan de strikte voorwaarden  aangaande het herstel van de rechtsstaat in Polen, zoals geformuleerd door het Europese Hof van Justitie. Net dat weigert de PiS-regering mordicus te doen. En nu willens nillens ook de Europese Commissie voet bij stuk houdt, blijft er voor de Poolse regering niets anders over dan het uiten van verwijten en het lanceren van allerlei dreigementen.  Er zijn goede redenen waarom de Europese Unie niet mag zwichten voor de Poolse dreigementen. Een daarvan is dat de rechtsstaat niet alleen een fundamentele waarde is van het Europese project – ingeschreven in Artikel 2 van het Europese Verdrag, waartoe alle lidstaten zich bij toetreding verbonden hebben – maar ook en vooral een absolute noodzaak is voor elke vorm van Europese samenwerking. Een voorbeeld: Nederlandse rechtbanken hebben de voorbije jaren meermaals geweigerd verdachten uit te leveren aan Polen, gewoon omdat een eerlijke rechtspraak aldaar door een gebrek aan onafhankelijkheid van de individuele rechters, niet langer meer gegarandeerd is. Onafhankelijke rechtspraak is de sokkel onder ieder overheidsoptreden, van strafrecht en corruptiebestrijding tot migratiebeleid en eerlijke verkiezingen, en dus ook de basis voor elke samenwerking in Europa tussen Europese lidstaten. Zonder rechtsstaat is geen Europese Unie denkbaar. Laten we ons dus niet afleiden: de PiS in Polen verder  toelaten de rechtsstaat onderuit te halen, is de rechtsstaat op de helling plaatsen in de gehele Europese Unie. Sterker nog, het dreigt het hart zelf van de Europese samenwerking aan te tasten. Maar ook over Oekraïne heeft de Poolse premier ongelijk. Europa’s zwakte is niet alleen een kwestie van ‘niet luisteren’. Die zwakte zit diep in onze instellingen ingebakken. Naarmate de Russische agressie voortduurt, wordt steeds duidelijker dat de bestaande regels en instellingen niet volstaan om Europa een slagvaardige geopolitieke rol te laten spelen – al zeker niet in deze dramatische omstandigheden. Alle Europese landen samen geven vier keer zoveel uit aan defensie als Rusland, maar ons hele militaire apparaat is machteloos Alle Europese landen samen geven vier keer zoveel uit aan defensie als Rusland, maar ons hele militaire apparaat is machteloos, verbrokkeld als het is langs nationale grenzen, van bestelling en productie tot inlichtingen en uiteindelijke inzet van mensen en middelen. Dus zijn we elke keer als het crisis is toch opnieuw aangewezen op de Amerikanen. Dat was al zo ten tijde van de oorlog op de Balkan, in Kosovo. Dat is nu opnieuw het geval in Oekraïne waar het vooral de VS zijn die dit buurland van ons, militair ondersteunen en overeind houden. Maar Europa moet drastisch ook zijn energiebeleid omgooien. Vandaag heeft het daar noch de wettelijke, financiële of praktische middelen toe. Dus blijft het toch weer afhankelijk van de nationale regeringen en met name van de zwakste schakels: landen die niet willen bewegen tenzij ze afgekocht worden met Europees geld. Zo blijven we dagelijks miljarden betalen die de Russische oorlogsmachinerie draaiende houden. Hetzelfde geldt voor de sancties jegens Moskou. Europa kan makkelijk sancties heffen die Rusland raken waar het pijn doet  – in de portemonnee van Poetins corrupte elite – maar slaagt daar nog stééds (na een half jaar oorlog!) onvoldoende in omdat die enkel bij unanimiteit genomen kunnen worden. Dus blijven duizenden Poetingetrouwen buiten schot, en zo kabbelt Rusland verder terwijl Oekraïne brandt. Of je het nu wilt of niet: in deze griezelige wereld is onze nationale soevereiniteit onlosmakelijk verbonden met Europese slagkracht – die van Polen evenzeer als die van Nederland of Duitsland. Dat is geen kwestie van retoriek of van historisch ressentiment, zoals bij Morawiecki, maar van internationale daadkracht: Europa moet met één stem kunnen spreken, intern consistent zijn met wat het internationaal predikt, en dan economisch en militair de daad bij het woord kunnen voegen. Onze politieke instellingen zijn er om dat doel te bereiken, en dat doen ze vandaag de dag manifest niét. Wie zich daar nog het meest van bewust zijn, zijn de Poolse burgers zelf. Uit alle peilingen blijkt dat Polen de meest pro-Europese lidstaat is. Steevast zijn 8 of zelfs 9 op de 10 Polen vóór EU-lidmaatschap, omdat ze weten dat Europa voor twee dingen staat: het beschermt hun soevereiniteit in de wijdere wereld, waarin Polen al te vaak te zwak bleek om alleen te staan, en het beschermt hen als burgers tegen machtsmisbruik van hun eigen elite. En dat willen zij, net als ik, graag zo houden. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/19/de-rechtsstaat-is-de-basis-van-een-sterke-eu-a4139345
2022-08-19||Opinie | Alleen EU van sterke lidstaten krijgt Moskou op de knieën||De oorlog in Oekraïne heeft de waarheid over Rusland aan het licht gebracht. Wie niet wilde zien dat Poetins staat neigt naar imperialisme, moet vandaag onder ogen zien dat de demonen van de 19de en 20ste eeuw in Rusland herboren zijn: het nationalisme, het kolonialisme en het steeds meer zichtbare totalitarisme.  Mateusz Morawiecki is premier (PiS) van Polen.  Maar de oorlog in Oekraïne bracht ook de waarheid over Europa aan het licht. Veel Europese leiders hebben zich laten verleiden door Vladimir Poetin en zijn nu geschokt. De terugkeer van het Russische imperialisme zou niet als een verrassing moeten komen. Onder het toeziend oog van het Westen bouwde Rusland al bijna twintig jaar langzaam zijn positie weer op. Het Westen koos in die periode voor een geopolitiek dutje in plaats van voor verstandige waakzaamheid. Het wilde het groeiende probleem liever niet zien. Europa belandde in de huidige situatie, niet omdat het onvoldoende geïntegreerd was, maar omdat het niet wilde luisteren naar de stem van de waarheid. Deze stem komt al jaren uit Polen. Polen claimt geen monopolie op de waarheid, maar heeft beduidend meer ervaring in de betrekkingen met Rusland dan anderen. De voormalige president van Polen, Lech Kaczynski, had gelijk, net als Cassandra die de val van Troje aankondigde, toen hij vele jaren geleden zei dat Rusland niet zou stoppen bij Georgië en naar meer zou grijpen. Ook hij bleef ongehoord. Het negeren van de Poolse stem is slechts een voorbeeld van het bredere probleem waarmee de Europese Unie van vandaag wordt geconfronteerd. Op papier zijn alle individuele staten gelijk. De politieke praktijk laat zien dat de stemmen van Duitsland en Frankrijk het belangrijkste zijn. Wij hebben dus formeel te maken met een democratie maar feitelijk met een oligarchie, waarin de sterksten de macht hebben. Daar komt nog bij dat de sterksten fouten maken en niet in staat zijn kritiek van buitenaf te accepteren. De veiligheidsklep die de EU beschermt tegen de tirannie van de meerderheid is het unanimiteitsbeginsel. Het vinden van een compromis tussen 27 landen, die zo vaak tegenstrijdige belangen hebben, kan frustrerend zijn, en het compromis zelf is misschien niet voor iedereen 100 procent bevredigend. Maar de vereiste van unanimiteit zorgt ervoor dat elke stem wordt gehoord en dat de gekozen oplossing voldoet aan de minimale verwachtingen van elke lidstaat. Als wordt voorgesteld dat het optreden van de EU nog meer dan voorheen afhankelijk zou moeten zijn van Duitse besluiten – wat het gevolg zou zijn van het afschaffen van het unanimiteitsbeginsel – volstaat het om van die besluiten een korte terugblikkende analyse te maken. Als Europa de afgelopen jaren altijd had gehandeld zoals Duitsland wilde, zouden we dan nu in een betere of slechtere situatie verkeren?  Als heel Europa de Duitse stem had gevolgd, zou niet alleen gaspijpleiding Nord Stream 1 al vele maanden geopend zijn, maar ook Nord Stream 2. Europa’s afhankelijkheid van Russisch gas, die Poetin nu gebruikt als chantagemiddel tegen het hele continent, zou bijna onomkeerbaar zijn. Als heel Europa in juni 2021 het voorstel had aangenomen om een top tussen de EU en Rusland te organiseren, zou Poetin als volwaardige partner zijn erkend en zouden de sancties die na 2014 aan Rusland zijn opgelegd, worden opgeheven. Als dit Frans-Duitse voorstel – toen geblokkeerd door Polen, Litouwen, Letland en Estland – was aangenomen, zou Poetin de garantie hebben dat de EU geen echte actie zou ondernemen om de territoriale integriteit van Oekraïne te verdedigen. Als de Europese Unie de in 2015 voorgestelde regels voor de verdeling van migranten had aangenomen, in plaats van een streng beleid om haar eigen grenzen te verdedigen – het basiskenmerk van staatssoevereiniteit –, zouden we vandaag meer en meer speelbal van in plaats van speler in de internationale politiek zijn. Het was in 2015 dat Poetin zag dat migranten konden worden gebruikt in een hybride oorlog tegen de EU – en in 2021 viel hij samen met de Wit-Russische president Aleksandr Loekasjenko Polen, Litouwen en Letland aan. Als wij in 2015 hadden geluisterd naar de voorstanders van open grenzen, zou onze weerstand tegen nieuwe grote crises nu nog lager zijn. Ten slotte: als heel Europa wapens naar Oekraïne zou sturen op net zo’n schaal en in net zo’n tempo als Duitsland, zou de oorlog al lang geëindigd zijn – in een meedogenloze overwinning voor Rusland. En Europa zou op de rand van een nieuwe oorlog staan. Omdat Rusland, aangemoedigd door de zwakte van zijn tegenstanders, verder zou gaan. Te lang is de lage prijs van Russisch gas voor veel landen de belangrijkste waarde geweest.  Oekraïne betaalt nu met bloed  Tegenwoordig is elk pleidooi uit het Westen voor beperking van de wapenlevering aan Oekraïne, voor versoepeling van sancties en voor een dialoog  tussen ‘beide partijen’ (de agressor en het slachtoffer) voor Poetin een teken van zwakte. En toch is Europa veel sterker dan Rusland. Als wij het vandaag echt willen hebben over democratische waarden, is het tijd voor een grote afrekening met het Europese geweten. Te lang is de lage prijs van Russisch gas voor veel landen de belangrijkste waarde geweest. Wij weten nu dat die zo laag kon zijn, omdat de echte prijs, die Oekraïne vandaag met bloed betaalt, er niet aan toegevoegd was. Het overwinnen van het imperialisme in Europa is ook een uitdaging voor de Europese Unie zelf. Internationale organisaties zullen zich alleen met succes kunnen verzetten tegen het imperialisme als ze zelf hun fundamentele waarden verdedigen – vrijheid en gelijkheid van al hun lidstaten. Dit is voor de EU bijzonder actueel. De EU heeft steeds meer problemen met het respecteren van de vrijheid en gelijkheid van alle lidstaten. Steeds vaker horen wij dat de EU unanimiteit moet loslaten en bij meerderheid moet beslissen over de toekomst van de hele gemeenschap. Dat brengt ons dichter bij het model waarin de sterkeren en de groteren domineren over de zwakkeren en kleineren. Het tekort aan vrijheid en het tekort aan gelijkheid komen ook voor in de eurozone. De aanvaarding van de gemeenschappelijke munt is geen garantie voor duurzame en harmonieuze ontwikkeling. De euro introduceert zelfs mechanismen van onderlinge concurrentie, wat bijvoorbeeld te zien is aan het constante export-overschot van sommige landen, die de waardestijging van hun eigen munt tegengaan door economische stagnatie in andere landen in stand te houden. In zo’n systeem bestaan gelijke kansen alleen op papier. Deze tekorten maken de Europese Unie bijzonder kwetsbaar en verzwakken haar wanneer ze wordt geconfronteerd met het Russische imperialisme. Rusland wil van Europa iets maken dat het al eeuwenlang kent en dierbaar is – een machtsspel met gezamenlijk afgebakende invloedssferen. Onnodig te zeggen wat deze ‘internationale orde’ betekent voor de Europese vrede. De middelgrote en kleine landen verliezen in toenemende mate de mogelijkheden om hun rechten, belangen en behoeften te verdedigen in confrontatie met de grootste landen. Deze schending van hun vrijheden wordt vaak afgedwongen in de naam van het vermeende belang van de gemeenschap. Het algemeen belang was een waarde die centraal stond in het Europese project. Het was vanaf het begin de drijvende kracht achter de Europese integratie. Tegenwoordig wordt dit belang bedreigd door bijzondere belangen, die vooral door nationaal egoïsme zijn geïnspireerd. Het systeem geeft ons een ongelijke strijd tussen de zwakken en de sterken. De grootste landen hebben grote economische macht, kleine en middelgrote landen ontberen zo’n voordeel. De sterksten kunnen politiek en economisch overheersen, voor de anderen is er politiek en economisch cliëntelisme. Voor iedereen is het algemeen belang een steeds abstractere categorie. Europese solidariteit wordt een leeg begrip, gereduceerd tot het afdwingen van instemming met de feitelijke dictaten van de sterkeren. Laten we duidelijk zijn: de orde van de Europese Unie beschermt ons vandaag onvoldoende tegen imperialisme van buitenaf. Het is precies het tegenovergestelde: de instellingen en praktijken van de EU zijn niet vrij van de verleiding om de zwakkeren te domineren en blijven openstaan voor doordringend Russisch imperialisme. Daarom doe ik een beroep op alle Europese leiders om de moed te hebben te denken in termen die passen bij de tijd waarin wij leven. En wij bevinden ons op een historisch moment. Het imperialistische Rusland kan worden verslagen – dankzij Oekraïne en onze steun aan het land. Het winnen van deze oorlog is slechts een kwestie van onze consistentie en vastberadenheid. Dankzij de levering van militaire benodigdheden op een schaal die nog relatief klein is voor het Westen, is Oekraïne begonnen het tij van de oorlog te keren. Rusland valt aan, zaait dood en verwoesting, begaat wrede misdaden – maar al bijna een half jaar is het moreel van de Oekraïners niet gebroken. Het moreel van de Russische troepen is echter – zoals inlichtingengegevens laten zien – steeds zwakker. Het leger lijdt zeer ernstige verliezen. De middelen voor wapens en andere uitrusting zijn niet onuitputtelijk, en de productie ervan door de Russische militaire industrie – getroffen door sancties – zal steeds moeilijker worden. Wij moeten Oekraïne dus steunen in zijn strijd om verloren territorium terug te winnen en Rusland te dwingen zich terug te trekken. Alleen dan is een echte dialoog mogelijk en een echt einde aan de oorlog – in plaats van een korte pauze tot de volgende agressie. Alleen zo’n einde zal onze overwinning zijn. Ook binnen de EU moeten wij de dreiging van het imperialisme overwinnen. Wij hebben een grondige hervorming nodig die het algemeen belang en de gelijkheid weer bovenaan de EU-beginselen brengt. Het zal niet gebeuren zonder een verandering van visie – het zijn de lidstaten, niet de EU-instellingen, die moeten beslissen over de richting en prioriteiten van de Unie, omdat instellingen zijn gecreëerd voor staten, niet staten voor instellingen. De basis voor samenwerking moet altijd de ontwikkeling van consensus zijn, en niet de dominantie van de grootste over de rest. De huidige situatie zal ons dwingen om in geheel nieuwe kaders te denken. Wij moeten de moed hebben om toe te geven dat de EU heeft gefaald, zowel tijdens de coronacrisis als tijdens deze oorlog. Het probleem is echter niet dat wij het pad van integratie te langzaam volgen en dat wij het proces drastisch moeten versnellen. Het probleem is dat dit pad zelf verkeerd is. Soms is het de moeite waard een stap terug te doen en de zaken in perspectief te plaatsen.  Het vooruitzicht om terug te keren naar de principes die de basis van de Europese Unie vormen, lijkt het meest rooskleurige. Het gaat er niet om die fundamenten te ondermijnen, maar om ze te versterken, niet om er dwars doorheen te bouwen. Europa heeft de hoop nodig als nooit tevoren. En die kan het alleen vinden door terug te keren naar principes, en niet door de institutionele bovenbouw te versterken.||https://www.nrc.nl//nieuws/2022/08/19/alleen-eu-van-sterke-lidstaten-krijgt-moskou-op-de-knieen-a4139344
2022-08-19||Onverwoestbare PFAS zijn toch betrekkelijk eenvoudig af te breken||Er is eindelijk een manier om de schadelijkste PFAS onder milde temperaturen af te breken, in een simpele reactie met goedkope en ongevaarlijke stoffen. Dat ontdekten Amerikaanse en Chinese onderzoekers, die donderdag hun bevindingen in Science publiceerden. Voorheen waren de stoffen alleen af te breken bij extreem hoge temperaturen, wat niet toepasbaar is op grote schaal. PFAS, kort voor poly- en perfluoralkylstoffen, zijn moleculen die veel bindingen tussen koolstof- en fluoratomen bevatten. Dat is de sterkste koolstofbinding die bestaat. Om die reden vallen PFAS in de natuur nooit uit elkaar, en bacteriën zijn evenmin in staat om de bindingen af te breken. Het zijn dan ook onnatuurlijke stoffen: alleen de mens is verantwoordelijk voor de duizenden tot miljoenen verschillende PFAS die op aarde rondzwerven. Door hun unieke eigenschappen zijn ze geschikt voor talloze toepassingen, van pannen en voedselverpakkingen tot kogels en cement. Deze maand werd duidelijk dat PFAS overal ter wereld te veel voorkomen in water en bodem, van Nederland tot Antarctica. De concentraties zijn zodanig hoog dat ze schadelijke effecten kunnen veroorzaken. Bij lagere concentraties zijn ze schadelijk voor het immuunsysteem: ze verlagen de effectiviteit van vaccinaties bij vooral kinderen. Bij hogere concentraties zijn ze kankerverwekkend en schadelijk voor onder andere de lever en schildklier. De onderzoekers bestudeerden de schadelijkste klasse PFAS: de carbonzuren. Daartoe behoren de beruchtste en wijdverspreide PFAS, zoals  PFOA. Deze stoffen bestaan uit een keten van uitsluitend koolstof- en fluoratomen, met aan het einde een carbonzuurgroep (-COOH). Dat gedeelte bestaat uit koolstof, zuurstof en waterstof, en maakt dat gedeelte van het molecuul wateroplosbaar en zuur. De koolstoffluorbinding is onaantastbaar, redeneerden de onderzoekers, maar de zuurgroep is een zwakke plek in het molecuul. In een specifieke oplossing destabiliseert de carbonzuurgroep aan het uiteinde van het molecuul, ontdekten de chemici. Die valt dan spontaan van het molecuul af. Wat overblijft is een koolstoffluorketen, met aan het einde een negatief geladen koolstofatoom. Dat is een uiterst instabiele situatie. Daarna begint een kettingreactie: stuk voor stuk breken de koolstoffluorbindingen, waarbij een onschuldige vorm van fluor vrijkomt. De sleutel van de reactie is het oplosmiddel, een mengsel van dimethylsulfoxide (DMSO) en water. Het destabiliseert het molecuul precies genoeg: de carbonzuurgroep breekt spontaan van het molecuul af, maar de instabiele negatieve lading op het koolstofatoom kan eventjes bestaan. Als ook nog de stof natriumhydroxide (NaOH) in de buurt is, begint de kettingreactie waarbij fluorbindingen breken. Alle condities van de reactie zijn mild, waardoor het proces veilig en duurzaam is. Zo vindt de reactie plaats bij temperaturen van 80 tot 100 graden Celsius. Dat valt in het niet bij temperaturen die nodig zijn om PFAS te verbranden, boven 1.100 graden. Die temperaturen halen reguliere afvalverwerkingsinstallaties niet. Daarnaast zijn alle benodigde chemicaliën en bijproducten ongevaarlijk en goedkoop. „Ik ben heel enthousiast over dit werk”, zegt Timothy Noël. Hij is hoogleraar flowchemie aan de Universiteit van Amsterdam. „Het kan echt een doorbraak zijn, omdat het zo ontzettend simpel is. Uit water of andere vervuilde plekken zou je PFAS kunnen afvangen en concentreren – daar is al veel onderzoek naar gedaan. Vervolgens kan je de geconcentreerde PFAS afbreken met deze methode. Met andere woorden: deze methode laat het toe om PFAS te recyclen, en de cirkel rond te maken.”||https://www.nrc.nl//nieuws/2022/08/19/onverwoestbare-pfas-zijn-toch-betrekkelijk-eenvoudig-af-te-breken-a4139343
2022-08-19||Ontlading na de lockdown: wat doen mensen nu alles weer kan?||‘Het verlangen is belangrijker dan het bezit”, schreef de Franse dichter François Coppée. Gaat dat ook op voor bevroren verlangens tijdens een lange coronapandemie? NRC vroeg vorig jaar  na de  afkondiging  van de tweede lockdown mensen waar zij het meest naar uitkeken om te doen ‘als het weer mag’. In een rubriek onder die naam vertelden  23 mensen  hoezeer zij zich verheugden op bijvoorbeeld een triatlon,  Koningsdag of, iets minder alledaags, een verhuizing naar Japan. We misten zeker niet alleen de grote zaken tijdens de lockdown. Eenvoudiger dingen als van een glijbaan gaan of een concert bezoeken waren net zo belangrijk.  „Zo’n virus gaat dwars door onze levens en behoeften heen”, zegt Beate Völker, hoogleraar stadssociologie aan de Universiteit Utrecht. „Dat geldt dus ook voor iets als naar het zwembad gaan. Dat wordt  overhoop gegooid zonder dat er een vervanging voor die activiteit komt.” Hetzelfde geldt voor contact met anderen:  tijdens de lockdowns bleken  niet alleen de sterkste vriendschappen belangrijk. Völker: „Toen we in een enquête vroegen waar mensen zich op verheugden, bleek dat zij vaker de wat zwakkere contacten misten. Het praatje in de winkel of een onderonsje tijdens de  boekenclub.” Zulke  ontmoetingen zijn belangrijk, zegt Völker. „Een toevallige ontmoeting kan heel leuk zijn, die verbreedt je horizon en laat je geest zich openen.”  Sinds begin dit jaar is het oude normaal weer onze levens binnen gedruppeld.  ‘Als het weer mag’ werd langzaam  ‘nu het weer kan’. Dat de samenleving weer openging en steeds meer weer kon, zorgde in het begin bij veel mensen voor overprikkeling: aan het gewone leven  bleken ze te moeten wennen, en het bleek veel energie te kosten. Völker: „Dat is ook helemaal niet verbazingwekkend. Vergelijk het met een dieet: je hebt lange tijd weinig gegeten en daarna probeer je ineens  een slagroomtaart weg te werken. Dat gaat dan niet, ook al heb je je er lang op verheugd.” En verheugen, dat moet je vooral blijven doen, vindt zij. „Het is   ook een kracht om dat te kunnen, je moet het durven, want je neemt het risico dat je teleurgesteld wordt.” En?  Was het een geweldige ontlading, of waren  de verwachtingen intussen dusdanig opgeblazen dat het  alleen kon tegenvallen? Hoe voelde de ervaring in vergelijking met de periode voor corona?   NRC vroeg het  zes mensen die vorig jaar  vertelden wat ze graag zouden willen, als het weer mocht.   Casper van der Veen Berend de Boer (56) keek uit naar weer  Koningsdag vieren met zijn Oranjevereniging in Haren. Toen:  „Je mist nu de kracht van Koningsdag, die zit vooral in het publieke karakter.”   „Het was zo ontzettend mooi dat we weer op bijna de gebruikelijke wijze Koningsdag konden vieren. Het was er allemaal weer: de feestelijke opening, toespraak van de burgemeester, het hijsen van de vlaggen,  de scholieren die aanwezig waren  voor de prijsuitreiking. ’s Middags was er de kindervrijmarkt, die ook veel ouders en grootouders trok, het fundament van de Koningsdagviering. We sloten het traditioneel af met een Oranjeconcert in de kerk en merkten echt dat de mensen er aan toe waren. „We zijn wel een beetje voorzichtig gebleven, na twee coronajaren tastte het publiek het ook allemaal nog een beetje af. Desondanks was het een zeer feestelijke bijeenkomst en hoorden we van de aanwezigen dat het een positieve indruk achterliet.  „Wij Groningers staan bekend als nuchter volk, maar om dit dan weer te mogen organiseren deed me toch wel wat. Het horen van de plechtige tonen van het Wilhelmus geeft extra cachet aan de dag. Je zit in een Oranjevereniging om een feest te organiseren ter ere van de koning, maar óók voor de  bevolking van Haren. Daar doe je het allemaal voor. Het is te hopen dat de beperkingen van de afgelopen jaren ons verder bespaard blijven. Of je nou orangist bent, iets minder orangist of zelfs een beetje republikein: Koningsdag blijft een volksfeest.” (CV) Arjan Thomassen (62) uit Eindhoven wilde  weer met (ex-)kankerpatiënten met de tandem Alpe d’Huez op. Toen: „Die ervaring is onbeschrijfelijk voor de deelnemers.”  „De tocht de  Alpe d’Huez op  was een mooie afsluiting van een intensief traject dat ruim twee jaar geduurd had. Het was even opstarten en kijken hoe sommige dingen ook alweer geregeld moesten worden. Maar bovenal was het na die periode een gevoel van thuiskomen. „We hadden dertien tandems, waarbij de patiënt als ‘stoker’ achterop zit en een vrijwilliger als ‘captain’ vooropgaat. Iedereen heeft de top bereikt, waar alle deelnemers even de rugzak met ellende het ravijn in gedonderd hebben. Bovenop de berg is er denk ik niemand die geen traan gelaten heeft. Je zag veel emotie en ontlading. We hadden een echtpaar dat op een tandem reed, en een moeder en zoon. Helaas zijn er de afgelopen twee jaar twee mensen overleden die anders zouden zijn opgestapt. De dochter van  één overleden vrouw heeft de tocht  in haar naam gereden – dat was mooi. Op sociale media zie je dat bijna alle oud-deelnemers ons volgen, omdat het hun  veel gebracht heeft. „Uiteindelijk overheerst de kanker niet. Als je erover wil praten, is daar alle ruimte voor natuurlijk. Maar we zien dat de emotie snel omslaat in plezier. De afsluitende feestavond is dan ook altijd enorm gezellig.” (CV) Rolien Duiven (42) uit Zwolle wilde  deelnemen aan een extreme triatlon met haar vaste sportpartner Esmeralda. Toen: „Ik merkte dat ons fanatisme in coronatijd gelukkig niet verloren is gegaan.” „In maart 2022 nam ik eindelijk weer deel aan de XL-versie van de Grand Raid Nisramont, een avonturenrace in de Belgische Ardennen. We waren blij dat we überhaupt mee konden doen, want in de zomer van 2021 scheurde ik mijn meniscus. Daaraan werd ik in oktober geopereerd, dat schopte de voorbereidingen wel in de war. Toen liep ik in februari ook nog eens corona op, gelukkig had ik bijna geen klachten. Esmeralda kreeg vervolgens problemen met haar achillespees. We hebben de ambities dus wat bijgesteld en stonden wat minder fit dan anders aan de start, maar we hebben er enorm van genoten – en zijn als eerste damesteam gefinisht! „Het is twee dagen in een duo kajakken, mountainbiken, hardlopen en de ‘run bike’, waarbij één iemand fietst en de ander hardloopt. Het was geweldig om weer mee te maken, maar ook afzien. De hoogteverschillen en de technische stukken met de mountainbike waren heel zwaar. Maar onderweg dachten we zeker niet alleen ‘wat zijn we moe’, maar vooral ‘we doen weer mee!’ en ‘wat is het hier mooi!’. Het weer was goed, en de omgeving prachtig, en het voelde nog steeds bijzonder om überhaupt een weekend weg te zijn.  „Ik had tijdens de pandemie weinig te klagen omdat ik gewoon kon doorsporten, maar deze teamsport heb ik wel gemist. Als je een tegenslag hebt gehad, ben je erna extra blij dat je weer mee kunt doen. Dat heb ik hier ook ervaren. Ik heb mooie herinneringen aan deze race.” (CV) Foto Thomas Nondh Jansen
 Bianca Toeps (38) uit Rotterdam wilde  eindelijk naar Japan emigreren. Toen: „Op een gegeven moment dacht ik: ik ben dat ge-heen-en-weer zat.” „Toen ik eindelijk naar Japan kon verhuizen, zat ik in een vreemde periode van mijn leven. Ik zat totaal niet lekker in mijn vel, was depri dat ik maar niet  kon gaan. Ik ondernam ook weinig, want stel dat het land zou opengaan. „Japan ging open op 1 maart, slechts een paar dagen daarvoor werd bekend wat ik moest doen om binnen te komen. Ik boekte daarna de eerst mogelijke vlucht. Ik weet nog dat ik op die vlucht enorme koppijn had van alle spanning. Ik was alleen maar bezig geweest met dingen regelen: er moest stroom in mijn huis komen, water. Ik zat in de actiemodus. En ik dacht in het vliegtuig: ik moet alles filmen vanuit het raam, dit is een belangrijk moment. En als ik dan bij de paspoortcontrole kom, ga ik huilen. Maar nee, dit gebeurde allemaal niet, ik kwam als een soort dooie aan. Het heeft maanden geduurd voordat ik me gelukzalig voelde. „Het is een beetje eenzaam, merk ik. Door alle omstandigheden is het nog steeds lastig voor vrienden en familie om langs te komen. Zeker nu KLM ook vanwege de oorlog in Oekraïne niet meer direct op Tokio vliegt. Nee, ik had de eerste maanden hier geen halleluja-moment, pas toen ik even terug was geweest in Nederland en weer in Japan kwam, dacht ik: wow, dit is écht.  „Ik woon in een stadje in de metropool van Tokio, richting de bergen. Ik bouw websites en ik heb sinds kort een online webshop, waar ik Japanse dingen verkoop die ik hier in de kringloop vind. Het leven hier is het nog niet helemaal, maar ik houd hoop.” (FH) Gina van den Berg (45) uit Utrecht wilde  graag weer naar de sauna in naturistengebied Gravingen. Toen: „Ik vind het leuk dat je vanuit de sauna zo de natuur in kan.” „Het definitieve geluksmoment had ik toen ik niet meer hoefde te reserveren voor de sauna, na die lockdown begin dit jaar. Dat was fantastisch. Ik kan weer gewoon bínnenlopen, geen tijdslots meer. Ik mag komen en gaan wanneer ik wil en dat geeft veel meer vrijheid. Eerder zat ik me enorm te haasten om op tijd te komen want ja, je wilde wel de gegeven tijd optimaal benutten. „Mensen zijn niet weggebleven uit Gravingen, ik zie dat velen  van hen er juist in coronatijd steun vonden.  Ik moest er wel aan wennen dat het weer drukker werd. Vóór corona zaten de mensen soms bil aan bil in de sauna, dat gebeurt niet meer. Mensen zijn voorzichtiger geworden, ook ik. In het gebiedje was omhelzen altijd bon ton, nu heb ik heb een goed excuus de aanrakingen te reserveren voor mijn vrienden.  „Ik zie meer verbroedering in het naturistengebied. In coronatijd waren er veel discussies over interpretatie van de regels, maar die zijn geluwd. Ik moet zeggen dat er de laatste tijd sowieso niet veel discussies over maatschappelijke kwesties zijn. Ik denk er dat er, nu de wereld zo op scherp staat, behoefte is aan harmonie. En die vind je daar absoluut.” (FH) Raphael Hunsucker (36)  uit Amsterdam wilde  een Romereis organiseren. Toen: „Voor leerlingen is het van groot belang in hun schoolcarrière.”   „Ik hield mijn adem in  toen het in mei weer zover was. Omdat het zo lang onzeker was geweest of de Romereis door kon gaan, maar ook omdat ik er voor het eerst één organiseerde per trein. In de jaren 80 en 90 gebeurde dat ook wel, maar daarna werd voor scholen het vliegtuig de norm. Het gemeentelijk gymnasium in Hilversum, mijn oude school, was de eerste grote school die zich waagde aan een treinreis. Alle scholen die een Romereis aanbieden, houden elkaar in de gaten. Voor deze generatie is zoiets nieuw, zo’n verre reis per trein. „Ik bereidde het dus goed voor, ging vooruit op hetzelfde traject. Twintig uur in de trein, hoe doe je dat? Ik maakte vooraf instructiefilmpjes voor de leerlingen, die vonden ze  blijkbaar hilarisch. In Rome zelf was het overweldigend, net als vroeger. Het voelde normaal en toch bijzonder, zoals de stad altijd voelt. En alle Italianen met wie we te maken hadden, waren door het dolle heen: ‘we hebben weer wat te doen!’ Die hebben het echt wel zwaar gehad. Deze reis was een signaal dat een nare tijd weer voorbij is en ik denk dat daardoor iedereen zijn beste beentje voorzette. „Het is apart, maar als de pandemie er niet was geweest, was de reis niet zo’n succes geweest. Het was een soort reset. Scholen konden terug naar de tekentafel: kunnen we überhaupt nog wel met het vliegtuig? Ik ben met een compagnon een bedrijfje begonnen en organiseer nu voor meerdere scholen Romereizen per trein. Ik merk dat er veel belangstelling is. Wij vinden het belangrijk dat deze reis ook in de toekomst nog doorgang kan vinden, zodat ook andere generaties dit mogen meemaken.” (FH)||https://www.nrc.nl//nieuws/2022/08/19/alles-dicht-afgelast-of-verboden-tot-het-weer-kon-a4139342
2022-08-19||In de Chinese stad Xiamen testen ze nu zelfs vissen op corona||In Xiamen hebben honderden vissen de afgelopen maand niet alleen een vishaak, maar ook een wattenstaafje in hun bek gekregen. De angst voor het coronavirus is in de Chinese kuststad dusdanig groot, dat de dagelijkse visvangst – inclusief krabben en garnalen – wordt getest op Covid-19. Beelden van ambtenaren die flink bepakt in beschermende kleding spartelende vissen testen, door met een teststaafje in de bek en langs de kieuwen van de longloze dieren te gaan, gaan Chinese sociale media en grote delen van de wereld over. China hanteert al lange tijd een zero-Covid-beleid. Lokale autoriteiten in het hele land proberen het virus te verdrijven. Zo ook in Xiamen, waar autoriteiten het nodig vinden om niet alleen vissers die na een werkdag vanaf de open zee terugkeren in de haven, maar ook hun „materiaal” – de vangst – te testen. Meerdere vissers zouden op zee illegale handel drijven met overzeese schepen, waardoor zij „het coronavirus importeren”, aldus lokale autoriteiten.  De beelden van vissen die op corona worden getest lijken ongebruikelijk, maar volgens een lokale ambtenaar in Xiamen heeft de stad „geleerd van Hainan, waar een ernstige corona-uitbraak plaatsvond”. Ook op dat Zuid-Chinese eiland zouden vissen deze maand zijn getest op het virus, zegt de ambtenaar tegen dagblad South Morning China Post. De autoriteiten in Hainan, waar deze maand tienduizenden toeristen zijn gestrand vanwege een lockdown, legden een link tussen de corona-uitbraak en de visserij aldaar. Ook Chinese staatsmedia deden dat meermaals. In 2020 heerste in China al angst dat het coronavirus via buitenlandse zalm binnenkwam. Het land legde toen de hele import van onder meer Noorse zalm naar China stil, waardoor de vis nergens in het Oost-Aziatische land meer op het menu stond. De resultaten van de coronatests in Xiamen zijn geruststellend: geen enkele vis is tot dusver positief getest op Covid-19. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/19/in-de-chinese-stad-xiamen-testen-ze-nu-zelfs-vissen-op-corona-a4139339
2022-08-19||Een vaste baan||In de laatste ronde van de olympiade won Oezbekistan van Nederland en daardoor eindigde Nederland als elfde en won Oezbekistan de olympiade. Het was niet alleen een geweldig succes voor de jonge Oezbeekse spelers, maar ook voor hun ervaren ploegleider. Dat was Ivan Sokolov (54), die dertig jaar geleden van Bosnië naar Nederland kwam. In een interview met Peter Doggers op chess.com vertelde Sokolov hoe hij in 2013 zijn loopbaan als speler min of meer had opgegeven. Hij had belangrijke toernooien gewonnen, was twaalfde op de wereldranglijst geweest en had vijf wereldkampioenen verslagen, van Kasparov tot Carlsen, al was die laatste toen nog maar klein. Al vanaf 2008 had Sokolov als trainer gewerkt, maar zelf schaken bleef belangrijker. Toen kwam er in 2013 een aanbod uit Dubai voor een volledige baan als trainer. Een mooi vast inkomen, maar wilde hij wel in Dubai wonen en zijn vrijheid opgeven? Hij weigerde. Later dat jaar speelde hij een open toernooi in Wenen. Het ging slecht en hij won maar 100 euro. Op het vliegveld van Wenen bleek zijn vlucht naar Amsterdam overboekt. Als hij twee uur wilde wachten op de volgende vlucht kreeg hij 250 euro. Hij accepteerde, kocht een fles wijn en dacht na. Honderd euro voor tien dagen hard schaken en 250 euro voor twee uur wachten. Hij belde Dubai en vroeg of het aanbod nog geldig was. Sindsdien is Sokolov een succesvolle trainer geweest, eerst in Dubai, later voor Iran en nu voor Oezbekistan. Volgens dat interview woont hij weer in Amsterdam. Misschien moet iemand van de KNSB eens langsgaan. Een andere Nederlandse medaillewinnaar op de olympiade was Eline Roebers (16), die aan het eerste bord speelde van het vrouwenteam. Ze scoorde een norm voor internationaal meester en kreeg de zilveren medaille voor haar resultaat aan het eerste bord. Goud was voor de Zweedse Pia Cramling, die dezelfde TPR (toernooiprestatierating) had, maar een partij meer had gespeeld. Ik vond het mooi dat de veteraan Cramling en de jonge Roebers min of meer gelijk bovenaan eindigden. Eline Roebers - Marie Sebag (Frankrijk), olympiade vrouwen Chennai 2022: 1. e4 c5 2. Pf3 d6 3. d4 cxd4 4. Pxd4 Pf6 5. Pc3 a6 6. f4 Dc7 7. f5 b5 8. g4 Lb7 9. Lg2 b4 10. Pd5 Pxd5 11. exd5 Dc4 12. Pb3 a5 13. Tf1 a4 14. Tf4 Db5 15. Pd4 Dc5 16. Pe2 Krachtiger was 16. Le3, want na 16...Lxd5? 17. Pe2 Dxe3 18. Dxd5 wint wit. 16...e5 17. fxe6 fxe6 18. a3 bxa3 19. Txa3 e5 20. Tfxa4 Na 20. Le3 Da5+ 21. b4 zou wit heel goed staan. 20...Txa4 21. Txa4 Le7 Nu krijgt zwart koningsaanval. 22. Dd3 Lh4+ 23. Kd2 Df2 24. Db5+ Pd7 25. Le4 Lg5+ Het beste was 25...Lc8 gevolgd door 26...0-0 met winnende aanval. 26. Kd3 Dit had moeten verliezen, terwijl 26. Kc3 nog ging. 26... Lxc1 27. Pxc1 La6 Zie diagram Na deze prachtzet staat zwart gewonnen. 28. Txa6 Dd4+ 29. Ke2 Dxe4+ 30. Kd2 Df4+ 31. Kc3 0-0 32. Pe2 Dxg4 Tijdnood? Na 32...De3+ 33. Dd3 Df2 wint zwart. 33. Txd6 Pf6 34. Kb3 Wit is ontsnapt. 34...Pe4 35. Tb6 Pd2+ 36. Ka2 De4 37. Pc3 Dxc2 38. Tb8 Txb8 Alleen 38...Df5 bood nog remisekansen. 39. Dxb8+ Kf7 40. Db7+ Kf6 41. d6 Wits vrijpion beslist. 41...Dd3 42. De7+ Kg6 43. De6+ Kh5 44. d7 g6 45. Dxe5+ Kh6 46. De6 Pf3 47. Dd5 Da6+ 48. Kb1 Zwart gaf op. Kiril Sjevtsjenko - Andrej Volokitin, Bundesliga 2022. Wit begint en wint. Oplossing: 1. Te7 Lxe7 (het dameoffer 1...Pe5 voorkomt mat, maar is na 2. Txa7 Txa7 3. Df6 Lg7 4. Dxd6 ook hopeloos voor zwart) 2. Dh4 Zwart gaat mat. Er schijnt nog het dwaze 2...Dd4 te zijn gespeeld en na 3. Dxd4 Pe5 4. Dh4 gaf zwart op.||https://www.nrc.nl//nieuws/2022/08/19/een-vaste-baan-a4139341
2022-08-19||Wat we van zeedieren kunnen  leren over liefde en identiteit||De natuur is terug in de Nederlandse literatuur – en niet in de vorm van zoete bloemetjeslyriek of de beschrijving van mooie wandelroutes. In recente romans is de wilde natuur ook een plek waar iets te leren valt, waar kennis te halen is, die misschien wel meer over ons mensen zegt dan we dachten.  De natuur is haar stof, zei Mariken Heitman al, dit voorjaar winnaar van de Libris Literatuur Prijs 2022 met haar roman Wormmaan. „Als schrijver moet je wat er in je leeft ergens in weten te verbeelden, en dat is voor mij de natuur. Daar vind ik het materiaal waarmee ik me kan uitdrukken.” Misschien is ons terugtrekken in de wilde natuur de enige optie, denk je na de even intrigerende als deprimerende klimaatroman Winterthur. In de  verhalenbundel Wanneer de herten komen  is de natuur een raadselachtige oerkracht. In een donker dorp omringd door de Alpen, waar de zon nooit schijnt, wordt de brenger van licht een bedreiging, in Nieuweling.  Hetzelfde geldt voor de roman Diepdiepblauw van Nikki Dekker, waar de debuterende schrijfster gul uitvent wat we van zeedieren zouden kunnen leren over liefde en identiteit. Is biseksualiteit iets ‘onnatuurlijks’? Tja, hoe onnatuurlijk kan het zijn als dat onder vele diersoorten allerminst uitzonderlijk is? Het boek gaat over een jonge vrouw die haar (seksuele) identiteit onderzoekt en is opgezet als een knipselmap van scènes en anekdotes, dagboekaantekeningen, essayistische snippers, passages over popcultuur. Door die mengvorm ontstaan verrassende verbindingen, die een nieuw referentiekader scheppen. Ze leiden naar hét vraagstuk van de roman: waar vinden we onze voorbeelden? Zoals wanneer het gaat over de verhouding van de hoofdpersoon met de apathische en bezitterige student Douwe, voor wie ze een reddende engel wil zijn – naar het voorbeeld van meisjespersonages in populaire films. Dat verhaal wordt doorsneden met zeediereninformatie: „Zeepaardjes zijn monogaam uit absolute noodzaak. Omdat ze zulke slechte zwemmers zijn, is hun leefgebied maar klein. Als je dan een partner vindt, kun je het beste voor altijd bij diegene blijven.”  Het besef daalt in: Douwe is een zeepaardje.  Alexander Nieuwenhuis, Winterthur, Van Oorschot, 176 blz, 20 euro Joke van Vliet, Wanneer de herten komen, Querido, 176 blz, 20 euro Marion Bruinenberg, Nieuweling, Podium, 352 blz, 22,50 euro||https://www.nrc.nl//nieuws/2022/08/19/wat-we-van-zeedieren-kunnen-leren-over-liefde-en-identiteit-a4139340
2022-08-19||Andere katten zijn de ultieme trigger voor Rubin||‘Op elk potje past een deksel”, zegt Heidi Ossen vol zelfvertrouwen, terwijl ze het hok van Rubin betreedt. Ossen is bij Dierenbeschermingscentrum Born „manusje van alles”, maar voornamelijk verantwoordelijk voor de katten. Ze herinnert ze allemaal. Ze hadden eens een Lola in de opvang, vertelt ze. „Je moest met een badmat voor je benen haar verblijf in, anders haalde ze je hélemaal open.” Bij dat soort katten vraagt Ossen potentiële adoptanten of ze bloedverdunners slikken. „Als grapje, maar ook om ze duidelijk te maken waar ze mee te maken hebben.”  Ze dachten  dat Lola nooit geadopteerd zou worden. Tot er een valkenier langskwam. „Die was wel wat gewend door de klauwen van die vogels en niet bang voor een krasje. Hij heeft Lola meegenomen en was dol op haar.” Rubin is niet zo erg als Lola, maar ze heeft wél een gebruiksaanwijzing. Vaak kijken mensen op de website alleen naar de foto’s van de katten in het asiel, zegt Ossen. Dan zien ze Rubin,  gezegend  met een schattig uiterlijk, en denken dat het een onwijs lieve poes is. „Ze doen alsof het Tinder is. Ze zien een leuk uiterlijk maar vergeten de omschrijving te lezen.” Ze heeft op de website van de Dierenbescherming en Amivedi gestaan om te kijken of haar baasje zich zou melden. „Daar hadden we weinig verwachtingen van. Ze is gevonden in een verlaten huurwoning, waar ze dus is achtergelaten”, zegt Ossen. En inderdaad, er kwam niemand om haar te halen. „Er wordt gezegd dat het de huurwoning van een vrouw van lichte zeden was, die daar werkzaam was. Als dat zo is heeft Rubin waarschijnlijk behoorlijk wat meegemaakt. Misschien verdraagt ze daardoor geen prikkels meer.”  Rubin, die drie jaar oud wordt geschat, kan door álles geprikkeld en overprikkeld raken. Maar er is één ultieme trigger: andere katten. Voordat  de fotograaf  aan de slag gaat is het zaak dat ze geen andere katten ziet, anders draait ze door. „Voor Rubin is wonen in een katrijke woonwijk dus geen optie.” En het asiel, met 82 andere katten, is een nachtmerrie. „Gelukkig reageert ze goed op kalmvoer.” Overigens is ze wel gek op spelen met hengels en balletjes en, grappig genoeg, dol op water. „Ook laat ze zich, nu ze er iets langer zit, steeds vaker kriebelen.” De hoop is dat ze heel rustig  een band kan opbouwen met iemand die niet te hoge verwachtingen van haar heeft. En die niet te veel mensen op bezoek krijgt. „Als je Rubin adopteert kan je natuurlijk wel mensen ontvangen. Maar drie avonden in de week de bridgeclub over de vloer, dat is niet zo’n goed idee.” ||https://www.nrc.nl//nieuws/2022/08/19/rubin-v-is-dol-op-water-en-op-kriebelen-a4139338
2022-08-19||Bouwen aan een betere banaan, want met de bestaande gaat het beroerd||Het is de eerste tropische dag van het jaar, een graad of dertig. In de kas op het voormalige kazerneterrein in Ede is het nog minstens vijf graden warmer. En een stuk vochtiger dan buiten. Na een paar minuten druipt het zweet van je rug. Hier worden tropische omstandigheden nagebootst, zodat de bananenplanten die hier staan tot het dak kunnen groeien. Althans, de Gros Michel, een ras dat wel zes meter kan worden. De Cavendish die hier groeit, komt niet veel verder dan drie meter. Het begon als een „grap”, zegt Gert Kema (64), hoogleraar plantenziektekunde aan de Wageningen Universiteit. De universiteit bestond honderd jaar in 2018. Het leek Kema een mooi moment om het onderzoek waarmee hij al acht jaar bezig was, aan de buitenwereld te laten zien. Om de kleine plantjes uit de Wageningse onderzoekskassen de ruimte te geven, zodat er ook wat te oogsten viel. Nederlandse bananen. Nederbananen.  Een streekproduct, zou je kunnen zeggen. En daarom óók interessant voor Boerenhart – nu Neder Groep –,  een bedrijf dat lokaal voedsel van boer naar burger brengt. Kema, een wetenschapper met commerciële voelsprieten, zag kansen. Neder bestiert de kas. Neder laat bier maken van de bananen, vleesvervangers van de schil (pulled peel) en lingerie van de plantvezels. En Kema kan in de kas zijn onderzoek onder de aandacht brengen. Want de serieuze kant van deze ‘grap’ is: het gaat slecht met de banaan. Gert Kema (1957) is een snelle prater. De schimmels  en ziekten – Fusarium oxysporum, Black Sigatoka, Panama, Race 1 en Tropical race 4  – vliegen je om de oren, de banaan heeft een ziektegeschiedenis waar je duizelig van wordt. Het begon met die Gros Michel, ooit de meest verkochte banaan ter wereld, totdat-ie halverwege de vorige eeuw getroffen werd door de allesverwoestende Panamaziekte. Om precies te zijn: Race 1 (R1), een groep schimmels die vanuit de bodem de wortels van de plant binnendringt en het vaatstelsel koloniseert. Onherroepelijk legt de plant dan het loodje. En dat terwijl de Gros Michel ook al door de Black Sigotaka-schimmel werd geplaagd. Er werd een nieuw ras gevonden, de Cavendish, dat bestand bleek tegen R1.  En tegen Sigatoka konden ze spuiten. Maar nog voor het einde van de eeuw dook er een nieuwe Fusarium-soort  op, Tropical Race 4, met hetzelfde vernietigende effect.  Niet alleen de Cavendish, maar ook kleine, lokale rassen gingen en gaan eraan.  „Een absolute killer.” Hij overleeft in onkruid, blijft in de bodem zitten en zodra er één banaan komt: bam! „Ik was ooit op een plantage waar tien jaar geen bananen hadden gestaan. Toen zetten ze de Gros Michel neer. Binnen negen maanden waren die planten dood.”  TR4 heeft inmiddels alle continenten  bereikt. „Nu het in Mozambique is opgedoken, is het een kwestie van tijd voordat  hij andere Afrikaanse landen bereikt. Dat bedreigt de voedselzekerheid, zeker in landen, waar banaan basisvoedsel is.” Net als we dorst krijgen, komt de oprichter van Neder, Pieter Vink, de kas binnen met ijskoud bananenbier van de eerste oogst. Gebrouwen door de Amsterdamse brouwer Kleiburg. Fris, met de geur van geel fruit. „Als je buiten gaat staan, ruik je de banaan in het bier nog beter.” Kema deed lang onderzoek naar tarweschimmels. In die wereld, zegt hij, worden continu nieuwe rassen ontwikkeld. Om de opbrengst te verhogen, maar ook om boeren van  resistente rassen te kunnen voorzien als ziektes en plagen een ouder ras uitschakelen. Maar bij bananen, zelfs al worden plantages over de hele wereld bedreigd, zijn nauwelijks veredelingsprogramma’s. „Voor tarwe kennen we wel 1.200 genen die met ziekteresistentie te maken hebben. Bij banaan passen ze op een half A4’tje.” Uitzonderlijk, zegt Kema. Vergelijk het met de enorme variatie in tomaten of paprika’s. Terwijl een banaan in vrijwel elke supermarkt overal ter wereld – groot of klein, van Chiquita, Dole of een huismerk – altijd een Cavendish is. Verbazingwekkend ook, voor een gewas waarmee zoveel geld verdiend wordt.  Te verklaren is het wel, zegt Kema.  Bananen zijn allemaal klonen. Het nageslacht is genetisch precies hetzelfde als de moederplant. „Dat je geen zaden kunt produceren en kruisen, is een enorme hobbel voor veredeling. We moeten aan de basis beginnen.” De laatste jaren komt er meer perspectief, ziet Kema. Een stevige duw voor het onderzoek was het moment in 2010 waarop zijn onderzoeksgroep een PCR-test ontwikkelde, waardoor schimmels veel sneller kunnen worden opgemerkt. Sinds 2017 werkt een start-up in het Verenigd Koninkrijk met genetische modificatie aan resistentie. Kema gebruikt  in zijn zoektocht naar resistente genen weliswaar moderne technieken, maar nog steeds op basis van klassieke veredeling. Dat is volgens hem de beste methode voor genetische diversiteit. Maar zolang er geen nieuwe commerciële rassen zijn, kan de Cavendish maar op één manier overeind blijven: met heel veel spuiten. Nu sluipt er toch echt verontwaardiging in de stem van Kema. Want dát is het grote onderliggende probleem van de Cavendish-monocultuur: planten die steeds vaker,  zo’n zestig keer per jaar, bespoten worden met gewasbeschermingsmiddelen, met alle bijkomende schade voor mens en milieu. Als je over Colombia vliegt, zegt Kema, zie je  veertig-, zestig-, tachtigduizend hectare  aaneengesloten plantages met één en hetzelfde ras. „Dan denk je als plantenziektekundige: waar zijn jullie mee bezig!” Eén besmette plant en alles kan weg zijn. Hij vraagt zich af: „Hoe bestaat het dat een hele sector dit nog steeds accepteert, dat supermarkten het accepteren.” En de consument? „Die weet van niks. Omdat het simpelweg niet is uit te leggen.”  Op de vraag welk belang bananenproducenten en supermarkten er bij hebben om die monocultuur in stand te houden, lacht Kema een beetje cynisch over de duurzame beloftes van bedrijven. „Innoveren is duur, nieuwe rassen moeten in de bestaande logistiek mee kunnen.” In dezelfde dozen passen bijvoorbeeld, of op dezelfde manier vervoerd kunnen worden. „En uiteindelijk draait alles om prijs: weinig producten genereren zoveel omzet voor supermarkten als bananen. Bananen zouden minstens twee  keer zo duur moeten zijn, maar ze zijn nog net zo goedkoop als tien jaar geleden. Anders gaan klanten naar  een goedkopere supermarkt.” Er klinkt geritsel en dan: boem. Achterin de kas valt met veel kabaal een Gros Michel om. Topzwaar waarschijnlijk. De ongeveer honderd planten staan hier niet in de volle grond, zoals in de tropen, maar in grote cementkuipen, op een substraat van kokosvezel, aan een infuus van water en voedingsstoffen. „En tot onze stomme verbazing doen ze het geweldig!” De voordelen: geen onkruid, geen schimmels, geen beestjes en bacterieziekten én geen bestrijdingsmiddelen. Precies genoeg water en voeding, dus geen verspilling.  „We beginnen in de Filippijnen een experiment met kokosvezel om te kijken wat de kosten en opbrengsten zijn.” Gert Kema  heeft soms weerstand ervaren. Een Nederlandse wetenschapper die zich in de bananenwereld roert, dat roept op z’n minst verbazing op. Terwijl het hem om een algemeen belang gaat: rassendiversiteit. Daarvoor kun je niet zonder de grote bedrijven. „Maar ik werk niet voor die bedrijven, ik werk voor de wereld.”  Zijn  voorbeeld is Simon Groot, de veredelaar, wereldberoemd omdat hij met zijn zaden miljoenen kleine boeren uit de armoede hielp. Kema is bijna vijftien jaar met bananen bezig, zijn emeritaat komt in zicht. Soms heeft hij het gevoel dat hij te laat begonnen is. Maar niet omdat zijn hart meer bij bananen dan bij tarwe ligt. „Toen ik als student  begon, heb ik gebeden met gewassen te mogen werken die er echt toe doen. Dat geldt voor tarwe en voor banaan. 400 miljoen mensen zijn ervan afhankelijk. Er is nog heel veel te doen.”  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/19/in-wageningen-wordt-gewerkt-aan-een-betere-banaan-en-dat-is-nodig-a4139337
2022-08-19||Redouan El Yaakoubi: ‘Ik wil jongeren geven wat ik op school heb gemist’||Toen Redouan El Yaakoubi (26) in Utrecht op het christelijk gymnasium zat, ging hij een keer langs bij het ROC, de school die werd bezocht door zijn vrienden. „Ik kwam daar binnen en schrok van hoe ik me thuis voelde. In die jaren zag ik mijn vrienden nauwelijks. Het enige wat ik deed: school, voetballen en een baantje bij de Dirk. Alleen in de vakanties had ik tijd om vrienden te zien.” Waarom schrok je zo? „Op het ROC voelde ik me welkom, ik viel niet op in de menigte. Hoefde me niet anders te gedragen om erbij te horen. Op het gymnasium kon ik niet altijd mijn mening geven over zaken.”  Foto Khalid Amakran Over wat voor zaken? „Het nieuws, terrorisme, geschiedenis – over zoveel. Op zo’n witte school doen ze alsof ze open minded en zelfkritisch zijn en onderwerpen van alle kanten willen beredeneren, maar in feite is het ook maar gewoon een bubbel. Het was lastig dat ik soms een andere mening had dan de rest.” We zitten aan een tafel in het buurtcentrum van Overvecht, de Utrechtse wijk waar El Yaakoubi is opgegroeid, tussen overwegend bewoners van niet-westerse afkomst. Geroutineerd somt hij de vooroordelen op: „Veel criminaliteit, werkloosheid, laag opleidingsniveau. Een achterstandswijk. Dit is het beeld dat mensen kunnen hebben van een buurt als Overvecht. Maar ik zie ook veel ambitie en talent. „Net zoals het gymnasium is dit een bubbel, waarin veel mensen op dezelfde manier  naar de wereld kijken. Als kind werd ik hier gerespecteerd omdat ik slim was en op het gymnasium zat, zo ongeveer als enige. In Overvecht werd ik De Professor genoemd. Op het gymnasium werd ik helemaal niet gezien als slim, daar was ik een buitenstaander.  „Ik zat in een identiteitscrisis. Waar kon ik me thuis voelen, waar was ik echt mezelf? Alleen op de voetbalclub. Daar is het overzichtelijk: kun je goed voetballen, dan hebben we respect voor jou. Als je niet goed bent, krijg je geen respect. Heel simpel, alleen het voetbal telde. En ik was een van de beteren.” Redouan El Yaakoubi is 26 jaar, hij is aanvoerder van eredivisieclub Excelsior (onlangs gepromoveerd) en  oprichter van zijn eigen stichting, Durf te Dromen, waar kinderen op drie locaties in Utrecht naschools onderwijs krijgen en werken aan hun sociale ontwikkeling. „De stichting is gebaseerd op mijn eigen leven. Wat heb ik gemist toen ik op school zat? Dat wil ik die jongeren nu wél geven.” Over de stichting zo meer. Eerst hoe Redouan El Yaakoubi zelf op het gymnasium terechtkwam. „Mijn docenten op de basisschool heetten Marianne en Chander. Dat ik hun namen heb onthouden zegt wel wat. Ze waren ondersteunend en helpend. Het werkte toen simpel: je schooladvies was je Cito-score. Ik had 548, het hoogste was 550. Een Marokkaanse jongen uit mijn klas zei dat gymnasium nog één stap hoger was dan vwo. „Mijn drijfveer was om het hoogste te halen. Net als later, om het ongelijk te bewijzen van mensen die zeiden: profvoetbal, dat haal jij toch niet. Voor de klassieke talen had ik niet bewust gekozen. Pas in de eerste schoolweek hoorde ik dat je ook Grieks en Latijn kreeg, dat wist ik daarvoor niet.” Is het raar dat je dat niet wist? „Mijn ouders zijn zo goed als analfabeet. Mijn vader spreekt gebrekkig Nederlands, mijn moeder helemaal niet. Ze kennen de samenleving niet zoals wij. Het verschil tussen een hoog en een laag cijfer op een rapport, dat konden ze nog wel zien. Maar ze hebben me nooit kunnen helpen met leren. Geld voor bijles was geen optie. Ze steunden me op andere manieren, die voor hen wel haalbaar waren. „De Marokkaanse jongen die had gezegd dat we voor gymnasium moesten kiezen, bleef zitten in de eerste klas. Daarna was ik helemaal alleen. De andere kinderen kwamen uit Oog in Al of andere witte buurten in Utrecht. Of uit Lexmond, Harmelen of Zeist. Ik wist wel dat ik anders was, maar niet dat het om zo veel ging. Een andere manier van spreken, van problemen oplossen.” Hoe dan? „Ik kende alleen Overvecht. Als hier een probleem is, spreken we het gelijk uit. Als we het dan niet kunnen oplossen, gaan we matten. Dat is wat ik gewend was. Ik ben opgegroeid met dat overlevingsmechanisme: als je zwakte laat zien, ben je de sjaak. Ik heb er genoeg gezien die niet sterk genoeg waren, daar kun je de rest van je leven de pijn van voelen.  „Op het gymnasium moest ik andere regels leren, ik was wel slim genoeg om te zien dat ik daar niet zomaar kon gaan vechten of ruzie maken. De eerste twee jaar werd ik gecorrigeerd op mijn taalgebruik en gedrag. Mijn lontje was superkort, dat is steeds langer geworden.  „Of ik het wilde of niet, ik bleef een buitenbeentje. De kinderen uit mijn klas begonnen met uitgaan en drinken, een soort vervroegde ontgroening van het corps waar ze later lid van zouden worden. Voor al die dingen had ik geen tijd, mijn leven zag er heel anders uit. De laatste jaren dacht ik: wat de fok ben ik nog aan het doen op deze school?” Via omwegen bereikte Redouan El Yaakoubi pas op wat  latere leeftijd het betaald voetbal. Hoe kwam dat? „Omdat veel scouts mijn talent niet zagen. Tot mijn 16de begreep  ik wel dat ze het niet zagen, daarna niet meer. Omdat duidelijk was dat ik het kon, dat blijkt nu ook wel. Al moet je ook geluk hebben. Ik zeg niet dat het komt doordat ik Marokkaans ben, maar het is altijd een factor. Johan Derksen heeft op tv verteld dat clubs niet te veel Marokkanen in hun teams willen hebben. Wat ik niet begrijp: vaak wordt dan verwezen naar temperament, houding – alleen staat dat voor mij los van etniciteit. Ze zouden moeten kijken naar: waar komt iemand vandaan? Een autochtone Nederlandse jongen die uit deze buurt komt en die hetzelfde heeft meegemaakt als ik, kan hetzelfde korte lontje hebben.”  Tijdens een studie bestuurs- en organisatiewetenschap aan de Universiteit Utrecht begon Redouan El Yaakoubi na te denken over een stichting. Na ruim een jaar stopte hij alweer met studeren, het viel niet te combineren met profvoetbal. „Toen ik met die studie stopte, had ik weer tijd om op te schrijven wat ik wilde. Ik had toegang tot hoogleraren, met wie ik hierover kon praten. En ik had veel vrijwilligerswerk gedaan, ik kende het wereldje.” Durf te Dromen heeft drie vestigingen in Utrecht: Overvecht, Lombok en Leidsche Rijn. In buurtcentra en schoolgebouwen volgen leerlingen van basis- en middelbare scholen bijlessen en andere trainingen. Dat doen ze na schooltijd en in het weekend. Het begon zo: „Om me heen zag ik dat veel jongens met een andere etnische achtergrond niet slaagden op school, terwijl ze superintelligent waren. Waarom lukt het dan toch niet? Ik zag zoveel kinderen met een potentie die er niet uit kwam. We doen ze tekort. De lat moest hoger. „Ik denk dat het niet alleen gaat om scholing en bijles,  ook om begeleiding. Sociale vaardigheden, persoonlijke ontwikkeling. Talentontwikkeling. Als je zelfvertrouwen hebt, werkt dat door in alles. In de les durf je meer vragen te stellen, je kunt een toets beter maken.” Wie komen naar de stichting? „Ze komen uit de hele regio, ook uit Vianen en andere steden rond Utrecht. Vooral van Turkse en Marokkaanse afkomst, jammer dat we wit Nederland hier weinig zien. Misschien zijn we te goedkoop – dat ze dan denken dat we minder kwaliteit bieden.” Hoe financier je het? „Eerst deed ik het zelf, van mijn eigen spaargeld. We groeiden zo snel dat er een startsubsidie kwam, alleen was dat nog steeds geen vetpot. Iedereen is vrijwilliger, niemand wordt betaald, ze doen het naast hun baan.  „Van de ouders vragen we een bijdrage van 35 euro per maand, omgerekend is dat ongeveer een euro per uur. Het is een symbolische bijdrage, anders gaan ze te nonchalant om met de lessen, dan denken ze: ik hoef toch niet te komen. Ik wil discipline en mentaliteit zien.” Wat vinden je collega’s op de club ervan? „Die zijn supertrots op wat ik doe. Ze steunen me, komen lesgeven of zijn gastspreker.”  Foto Khalid Amakran Als jij na een training weer van de voetbalclub naar de stichting moet racen, denk je dan wel eens: waarom doen jullie verder niets? „Naast het voetballen maak ik zestig uur per week voor Durf te Dromen. Natuurlijk denk ik soms: jullie zouden ook zoveel moois kunnen doen met jullie talenten en netwerk. Ze zouden zoveel meer uit hun leven kunnen halen. Alleen weet ik niet van iedereen wat zij doen na de training. Voetballer zijn lijkt een luxeleventje. Maar het is een hele zware baan, fysiek en mentaal. En we zijn niet allemaal miljonair, zoals veel mensen denken. Bij Excelsior verdienen spelers tussen de 1.000 en 5.000 euro per maand. Bruto.” Zestig uur per week is veel, naast een baan als profvoetballer. „Ik hoop dat de gemeente ons een subsidie geeft, dan kan ik meer rust nemen.” Zeuren trainers over de stichting, dat je niet genoeg focust op voetbal? „Als het goed gaat, hoor je niemand. Gelukkig gaat het ook vaak goed. Als het minder gaat, hoor ik dat ik beter zou presteren als ik helemaal focuste op voetbal. Dat begrijp ik, ze hebben een punt. De club is je werkgever, zij willen dat ik me optimaal inzet.” Wie zorgen in een  tijd van polarisatie juist voor een hechtere samenleving? Wat is hun visie? Hoe spelen ze het klaar? In deze reeks interviews praten we met  ‘verbinders’, eigenzinnige persoonlijkheden  die het lukt om  mensen uit verschillende sociale en culturele kringen samen te brengen. Deze week: Redouan El Yaakoubi.||https://www.nrc.nl//nieuws/2022/08/19/redouan-el-yaakoubi-ik-wil-jongeren-geven-wat-ik-op-school-heb-gemist-a4139336
2022-08-19||Verdwalen in Drenthe, ver buiten de gedownloade fietsroute||Ooit emigreerde ik naar Drenthe voor de schoonheid. Natuur was in de Zaanstreek steeds begrensd, gestuit door een dijk of een front van fabrieken. Die rond Norg was onuitputtelijk. Je fietste het dorp uit en je verdronk in een exquise variëteit aan landschappen; bossen, hei, weiland, zandverstuiving, venen en vennen. Nooit heb ik gesnapt waarom je daar de weg zou willen weten. Mijn definitie van vrijheid is verdwalen.  De Nederlandse fietser ziet dat anders. De geplande, geprinte of gedownloade fietsroute met genummerde knooppunten geeft hem de garantie dat hij niet in een onsmakelijk bedrijvenpark vastloopt en krijgt wat de beschrijving hem belooft. De Roldertorenroute over de Roldertorenroute: „Eeuwenlang oriënteerde de reiziger in dit gebied zich op de Roldertoren. Tot in de verre omtrek was de toren van de Jacobuskerk in Rolde te zien.” Kijk, daar zullen we hem hebben! Genieten! De kijker wil uitsluitend schoonheid, terwijl juist het contrast met de geschonden wereld hem de ogen opent. Daarom kwam ik op mijn fietstochten zo zelden iemand tegen. Ik volgde nooit een route, zwierf maar wat. Terug in Drenthe zag ik hoe de fietsende dagjesmens het onberekenbare uit de weg gaat. Hij behoort tot de meest gepamperde toeristen van het land. Hij kan zo instappen. Is de bewegwijzering correct en ziet hij voldoende bezienswaardigheden, dan is hij tevreden. Reactie van een ANWB-klant: ‘Mooie en duidelijke route door bossen en langs boerderijen. Superroute, alleen bordje 99 ontbreekt.’ Het past bij wat je denkt te weten van de Nederlandse vrijetijdsbeleving. Mensen gaan iets concreets zien, zoals ze musea opzoeken om zich kunst te laten uitleggen. Alles lijkt maakbaar, zelfs het kijken. Maar de natuur is een mythe. Toen ik net in Drenthe woonde, zag ik haar oppervlakkig, als een ansichtkaart. Daar heb ik leergeld voor betaald. In zijn autobiografie Der grüne Heinrich vertelt de Zwitserse schrijver Gottfried Keller (1819-1890) over zijn eerste pogingen een boom te schilderen. Hij vindt zijn droomboom. Die staat aanlokkelijk vrij in de ruimte, zo klaar van detail en contour „dat ik dacht met weinig moeite zijn gestalte te kunnen bedwingen”. Helaas. Hij ziet door de details het geheel niet meer, dat op zijn beurt weer onderdeel is van iets groters. Het beeld van de boom wordt bepaald door externe factoren als het zonlicht, dat hem met permanent veranderende kleuraccenten uitlicht. De boom, ziet Keller, is zijn context. Die is met het oog alleen niet grijpbaar; die wil ervaren zijn. Exact. Het geheim van de natuur is wat het onzichtbare of onstoffelijke van wind en licht doet met het zichtbare. Daarvoor moet je de blik vertragen. Leren zien hoe de wind de hoge graslanden bezielt, het voor het lekenoog egale groen in een ballet van kleur en licht verandert. Dus je fietst in mijn tempo, dat iedereen ondraaglijk langzaam vindt en toch het juiste is.  Zo rijd ik op een schitterende zaterdag vanuit Groningen naar die parel van het Drentse landschap, het Balloërveld. Geen toerist te zien. Onmogelijk. Ik fiets door schitterende bomenlanen. Vanuit de bermen prikken klaprozen onnatuurlijk felrood in het netvlies. Het paradijs is begonnen, het zou storm moeten lopen.  Iets verderop doet het dat opeens, out of the blue. Waarom? Hierom; ik betreed de ANWB-zone van de Saksenroute, codenaam LF 14, 332 kilometer pittoresk genot van Lauwersoog naar Enschede. De dagjesmens pikt er een stukje Drenthe uit. De site Nederlandfietsland punt nl kauwt voor wat gezien moet worden: „Prehistorische grafheuvels, hunebedden en resten van middeleeuwse karrensporen sieren het robuuste landschap.” Daar zijn de vrijetijdseskaders, smartphonehouders op het stuur. Op een T-splitsing zie ik er drie instructies vergelijken: „Jij had links toch?” En ik daar maar stompzinnig doelloos dromen, blij met alles. Op het Balloërveld zijn nog lammetjes. In hun springen is de pure vreugde van het kind-zijn. Ik kan wel janken van geluk, zo prachtig ligt de hei erbij. Ik zie de zon geïsoleerde Kellerbomen uit de hemel snijden, kopergroen loof en bronzen stammen. Zo transcendeert het licht materie. Ik hoor mijn banden in het zand knarsen, vijftig jaar na de eerste keer. Ik ben niet veranderd. In mijn hoofd dansen nog lammetjes. Het enige verschil lijkt me dat mijn geluk weet wat het is, een uitverkoren toestand die je pas herkent als het te laat lijkt. Maar daar heb ik wat op gevonden. Gewoon terugfietsen. Zie, in Rolde zitten de terrassen vol. Uiteraard, daar staat de Roldertoren. ||https://www.nrc.nl//nieuws/2022/08/19/verdwalen-in-drenthe-ver-buiten-de-gedownloade-fietsroute-a4139335
2022-08-19||Forse koersstijging voor Just Eat Takeaway na verkoop belang in Braziliaanse maaltijdbezorger||Just Eat Takeaway (JET) is vrijdagochtend ruim 25 procent meer waard geworden op de beurs. Het bedrijf verkocht vlak daarvoor zijn belang van 33 procent in het Braziliaanse iFood voor zeker 1,5 miljard euro, aldus een persbericht. JET wilde al langer van iFood af, maar hoopte op een hoger bod. Omdat dat uitbleef, is het moederbedrijf van Thuisbezorgd.nl akkoord gegaan met het bod van de multinationale techinvesteerder Prosus, die eerder nog een bod deed van 2,3 miljard euro. De miljardenopbrengst wordt door JET gebruikt om de balans te herstellen en schulden af te lossen. De maaltijdbezorger leed in het voorjaar een verlies van ruim 1 miljard euro, door oplopende kosten en tegenvallende opbrengsten. Vorig jaar kocht JET — in een poging de wereldmarkt voor maaltijdbezorgers te domineren — de Amerikaanse maaltijdbezorger Grubhub voor 6,4 miljard euro, maar die draait moeizaam. Het aandeel van JET daalde in het afgelopen anderhalf jaar met 80 procent.  Tijdens de coronapandemie groeide de vraag naar maaltijdbezorging enorm. Restaurants die hun deuren moesten sluiten, gingen versneld over tot bezorging van maaltijden. Duidelijk is nu dat de bestelsites die groei met het heropenen van de samenleving niet vast weten te houden. Ook de hoge inflatie maakt dat consumenten minder bestellen. Het is voor beleggers daarom steeds minder aantrekkelijk om geld in de relatief risicovolle aandelen van JET te stoppen. JET staat inmiddels alweer een tijdje open voor de (gedeeltelijke) verkoop van Grubhub, onder druk van de aandeelhouders. Of het daarin slaagt is onzeker, meldt het bedrijf in het persbericht. Het is de vraag hoeveel JET bereid is in te leveren op de aankoopsom van 6,4 miljard euro.||https://www.nrc.nl//nieuws/2022/08/19/forse-koersstijging-voor-just-eat-takeaway-na-verkoop-belang-in-braziliaanse-maaltijdbezorger-a4139329
2022-08-19||Een migraineaanval door een naderende storm. Hoe kan dat?||Ik voel het aan mijn eksteroog, zeiden mensen vroeger als er vrieskou op komst was – de likdoorn op hun voetzool speelde dan op. En mensen met migraine of reuma ervaren dat ook: hun pijnklachten nemen soms toe bij een naderende storm, hitte, regen of kou. Kan ons lijf echt weersveranderingen voelen aankomen? De studie van het weer is een wetenschap op zich, maar de weergoden hebben ook invloed op tal van andere vakgebieden. „Daar lijkt het wel op”, zegt Sabine Parent uit Middelburg. „Afgelopen maart kreeg ik ineens een gigantische migraineaanval. Ik heb al sinds mijn puberteit last van migraine en relateerde mijn aanvallen altijd aan mijn hormonen, maar deze had daar niets mee te maken. Ik lag twee dagen in bed met verschrikkelijke hoofdpijn, ik was misselijk, kon geen licht verdragen, en niets hielp.” De 47-jarige yogadocent  stond voor een raadsel, tot een bekende haar vertelde dat migraineaanvallen ook door weersveranderingen uitgelokt kunnen worden. „Het was binnen een dag tien graden kouder geworden, de ene dag kon je nog zonder jas naar buiten, de volgende dag niet meer.” Zoals Sabine zijn er veel mensen met migraine. Naderend onweer, fel zonlicht, hitte, kou, harde wind – allerlei weersomstandigheden kunnen pijnlijke aanvallen uitlokken, althans dat ervaren zij. En ook mensen met reumatische aandoeningen melden vaak dat sommige weersomstandigheden hun pijn verergeren. Neurologen en reumatologen horen het dus veel in hun spreekkamers. Maar de wetenschap krijgt de vinger er maar moeilijk achter. Wordt het lichaam inderdaad beïnvloed door het weer of is het toeval? Welk weerelement lokt het uit? En hoe zou dat kunnen werken, biologisch? Migraineaanvallen kunnen door verschillende factoren uitgelokt worden Michel Ferrari migraine-expert De antwoorden zijn lastig te vinden: het weer is grillig, en de aandoeningen zijn al even grillig en veelvormig. Neem migraine, de hersenaandoening waarbij patiënten regelmatig aanvallen van hevige hoofdpijn krijgen, vaak met misselijkheid erbij, en soms voorafgegaan door vlekken of schitteringen in het gezichtsveld of tintelingen in een hand of lip – zogenoemde auraverschijnselen. De aanvallen kunnen uren tot dagen duren. In Nederland heeft 1 op de 10 mensen last van migraine. „Migraineaanvallen kunnen door verschillende factoren uitgelokt worden. Door het drinken van wijn bijvoorbeeld. Maar alléén bij mensen die er genetisch gevoelig voor zijn. En bij hen ook alléén bij een bepaalde samenloop van omstandigheden. Niet elk glas wijn leidt tot een aanval. Onder meer vermoeidheid en hormonale schommelingen kunnen die gevoeligheid beïnvloeden”, zegt migraine-expert Michel Ferrari, emeritus hoogleraar neurologie van het Leids Universitair Medisch Centrum. „Het lijkt erop dat dat hetzelfde is met het weer. Maar er is maar weinig goed wetenschappelijk onderzoek naar gedaan. Omdat niet alle migrainepatiënten er gevoelig voor zijn, en ook bij hen niet altijd een aanval wordt uitgelokt door weersveranderingen, variëren de bevindingen nogal.” Een grote vraag is welk weerselement nu precies een pijnaanval kan uitlokken. Is dat de temperatuur, de luchtdruk, de luchtvochtigheid, de windsnelheid? „Dat verschilt per patiënt, maar waarschijnlijk heeft het te maken met een snelle verandering in de luchtdruk,” zegt Ferrari. „Mensen die er gevoelig voor zijn, krijgen soms een aanval bij een acute luchtdrukdaling, zoals die bijvoorbeeld vaak optreedt voor een storm als de chinook in Canada, of de mistral in Frankrijk.” Vlak voor de aanval van Parent eind maart registreerde het KNMI in De Bilt inderdaad rond 19 maart een zeldzame hoge luchtdruk van 1.045 hectoPascal (hPa), een record voor de maand maart. In de dagen erna zwiepte de temperatuur in Zeeland van 20 graden Celsius, naar nog geen 7 graden Celsius. De luchtdruk daalde die laatste dagen van maart van 1.030 naar 1.001 hPa, een verschil van bijna 30 hPa. Het zou goed kunnen dat die enorme daling bij Parent een aanval heeft uitgelokt. Dat kan al gebeuren bij veel kleinere verschillen, wees een studie uit onder 34 migrainelijders in Japan, dat vaak getroffen wordt door tyfoons. Driekwart van de patiënten kreeg een migraineaanval bij luchtdrukverlagingen tussen 6 tot 10 hPa, vaak vlak voor zo’n tropische storm losbarstte. Een andere Japanse studie zag bij zulke drukverlagingen meer aanvallen bij weergevoelige migrainepatiënten, en bij niet-weergevoelige patiënten niet. Het lichaam van sommige migrainepatiënten zou je dus kunnen beschouwen als een onweersvoorspeller. Maar hoe kan een snelle daling in de luchtdruk een migraineaanval uitlokken? „Daarover kunnen we alleen speculeren”, zegt Ferrari. Zelfs welke biologische mechanismen aan een migraineaanval ten grondslag liggen, is nog grotendeels onbekend. Een simpele verklaring die veel wordt genoemd: als de luchtdruk snel daalt, zetten de weefsels rond de bij- en voorhoofdsholten uit, en ook de hersenen. Hierdoor komt er druk op de bloedvaten en vernauwen die. Maar dat is te makkelijk gedacht, zegt Ferrari. „Het is een hardnekkige misvatting dat de migraineaura door vaatvernauwing wordt veroorzaakt, en de hoofdpijn door vaatverwijding”, zegt hij. „Sinds de jaren 1980 weten we dat dat absoluut niet het geval is. Er is vaatverwijding, maar dat is het gevolg van allerlei migraineprocessen, niet de oorzaak. Dat is gezien in verschillende studies waarbij mensen zijn bestudeerd terwijl ze een migraineaanval hadden in een hersenscanner.” Ferrari vermoedt dat drukgevoelige ionkanalen in zenuwcellen een rol zouden kunnen spelen. Die kleine kanaaltjes in de wanden van zenuwcellen gaan open bij luchtdrukverandering, en laten dan deeltjes met een elektrische lading door, zoals natrium-, kalium- of calciumionen. De in- of juist uitstromende deeltjes reguleren de elektrische activiteit van zenuwcellen. Er bestaan veel verschillende soorten ionkanalen, die elk op andere prikkels reageren: op bepaalde moleculen, op calcium, op hitte of kou, maar ook op druk. Ik kan me voorstellen dat deze middelen werken bij mensen die aanvallen krijgen bij naderend onweer Michel Ferrari migraine-expert Een aantal genen die in de afgelopen decennia zijn gekoppeld aan migraine zijn betrokken bij dergelijk transport van calcium- en kaliumionen. Zo ontdekte Ferrari bij een zeldzame erfelijke vorm van migraine een genetische afwijking in een calciumkanaal. „Een van de gevolgen daarvan is dat heel snel spreading depolarisation in de hersenen ontstaat. Dat is een fenomeen dat bij migraine een heel vroege rol speelt.” Het is een elektrische ontlading van zenuwcellen die zich langzaam uitbreidt over de hersenschors, zoals de rimpelingen in het water als je er een steentje ingooit. De ene cel ontlaadt de cel die ernaast ligt. „Bij migraine spreidt zich dat uit over een deel van de hersenen, en daarna dooft dat langzaam weer uit. Daardoor ontstaat eerst een verhoogde doorbloeding en daarna een verlaagde.” Ferrari speculeert: „We weten dat er ook bepaalde ionkanalen zijn die acuut openen door drukverlaging. Dan kan er zwelling van het hersenweefsels ontstaan, oedeem, en wellicht ook spreading depolarisation.” De uitbreidende elektrische ontlading activeert in de hersenen van migrainepatiënten het zogenoemde trigeminovasculaire systeem. De zenuwvezels in dat systeem verbinden de hersenstam met de hersenvliezen en bloedvaten daarin. Bij die activatie komt CGRP vrij, calcitonin gene-related peptide, en dat stofje verandert de pijnbeleving en verwijdt bloedvaten. Het is tijdens een migraineaanval in hogere concentraties te vinden in het bloed. Drie nieuwe migrainemedicijnen die sinds vorig jaar op de markt zijn, CGRP-remmers, grijpen hierop aan. Ze voorkomen aanvallen bij de helft van de migrainepatiënten – bij de andere helft niet. Ferrari: „Het is niet uitgezocht, maar ik kan me voorstellen dat deze middelen werken bij mensen die aanvallen krijgen bij naderend onweer of storm. Het nadeel is: ze zijn duur en worden beperkt vergoed.” Bij mensen met reuma heeft juist oer-Hollands weer, met regenbuien en kou, vaak grote invloed op hun klachten, hoort reumatoloog Jaap van Laar van het Universitair Medisch Centrum Utrecht in zijn spreekkamer. „Vooral van patiënten met reumatoïde artritis – dat is gewrichtsreuma, een auto-immuunziekte – en van patiënten met artrose, een andere vorm van reuma waarbij kraakbeen langzaam verdwijnt door schade.” Bij patiënten die op vakantie gaan naar een droog warm land, zoals Spanje of Griekenland, verdwijnen de klachten als sneeuw voor de zon. Maar net als bij migraine is ook hier de relatie tussen het weer en gewrichtspijn lastig vast te stellen in wetenschappelijk onderzoek. In een groot overzichtsartikel konden Britse onderzoekers twee jaar geleden geen verband leggen. Maar een even recente Britse studie, genaamd Cloudy with a chance of pain, lukte dat wel. „Het is de best uitgevoerde studie tot nu toe”, vindt Van Laar. Daarin hebben onderzoekers bijna 2.700 mensen met chronische pijn door artritis, artrose of andere vormen van reuma, ruim een jaar lang dagelijks laten vastleggen hoeveel pijn ze hadden, in een app op hun smartphone. Die koppelden ze, met de locatiegegevens in de telefoon, aan de metingen van het dichtstbijzijnde weerstation. Zo konden ze voor elke deelnemer dagen met weinig pijn en dagen met veel pijn vergelijken. Uit het onderzoek komt naar voren dat deze mensen op dagen met hoge luchtvochtigheid, veel wind en lage luchtdruk 20 procent meer kans hebben dat hun pijn opvlamt. Evenals Ferrari kan ook Van Laar alleen gissen naar de manier waarop winderig, nat weer de pijn bij reumapatiënten zou kunnen verergeren. „Het is ontzettend moeilijk om er wetenschappelijk onderzoek naar te doen. Pijn is een subjectieve sensatie die in het pijncentrum in het brein wordt gevoeld. Die wordt door allerlei omstandigheden beïnvloed: slaap, stemmingswisselingen, persoonskenmerken. En daarnaast het weer.” Er zijn wel hypotheses, op basis van studies bij mensen en ratten. Bijvoorbeeld dat littekenweefsel of ontstekingsweefsel wellicht op een andere manier reageert op kou of vocht. Of dat kleine zenuwvezeltjes die pijn registreren – sowieso al gevoeliger bij mensen met artritis – reageren op een lage luchtdruk, of op kleine bewegingen die worden veroorzaakt door veranderingen in temperatuur en luchtdruk. Van Laar: „We weten sinds een paar jaar dat zenuwvezeltjes een belangrijke rol spelen in gewrichten. Het zenuwstelsel heeft niet alleen invloed op de ontstekingsactiviteit bij reuma, maar ook op de pijnbeleving. In hoeverre weersomstandigheden direct invloed hebben op een gewricht, bijvoorbeeld op de zwelling van de weefsels daar, of dat ze indirect werken via het brein, dat weten we niet.” Patiënten kunnen zich het beste warm aankleden, lekker binnen blijven als ze het te koud of nat vinden Jaap van Laar reumatoloog Weer of geen weer, blijven bewegen is het beste dat reumapatiënten kunnen doen, zegt Van Laar. „Patiënten kunnen zich het beste warm aankleden, lekker binnen blijven als ze het te koud of nat vinden, en in beweging blijven. En als ze het niet meer houden en het geld ervoor hebben, naar Spanje verhuizen.” Al met al lijkt het lijf soms inderdaad een thermo-, hygro- of barometer, en kan dat van sommige mensen met migraine zelfs een storm voorspellen. Maar voor de weersverwachting kunnen we ons beter gewoon op de echte weerstations baseren. Sterker nog, inmiddels bestaan er ook ‘weerberichten’ voor mensen met migraine en reuma, die waarschuwen voor weer dat hun klachten kan verergeren. Zo kunnen die patiënten in elk geval zien of ze meer of minder pijn kunnen verwachten. En die likdoorns? Voor hun weersvoorspellende eigenschappen is al helemaal geen wetenschappelijk bewijs te vinden. Maar toch zit in die volkswijsheid een kern van waarheid. Likdoorns zitten opvallend vaak aan de kwetsbare voeten van mensen met reuma.||https://www.nrc.nl//nieuws/2022/08/19/als-het-weer-plotseling-omslaat-kan-het-lichaam-pijn-gaan-doen-a4139331
2022-08-19||Oud-profvoetballer Ziya Görer (36): ‘Ik bereikte wat ieder jongetje wilde, en toch beviel het niet’||‘Mijn oma gaf me mijn naam. Ziya betekent licht. Ik ben er blij mee. In het Turks zeggen we: je naam is je paard. Je rijdt op je naam. Ik ben opgegroeid in Rotterdam. In de Afrikaanderwijk. Ik heb drie oudere broers. Zeven jaar na mij werd mijn vierde broertje geboren. We waren altijd buiten. Streetboys. Voetballen. Ik heb dat nog steeds: ik kan niet lang binnen zitten, ik moet eruit. Mijn vader was in de twintig toen hij naar Nederland kwam, mijn moeder was een jaar of zestien. Mijn vader was gedisciplineerd. Streng maar rechtvaardig. Hij was weinig thuis. Hij werkte veel, als elektricien. Hij was actief in de wijk en in de moskee. En hij was voetbalcoach van het team van zijn zoons. Hij is twee jaar geleden overleden aan corona. In Turkije. Mijn moeder is relaxed. Altijd geweest. Gelukkig maar. Ze bestierde als enige vrouw een huis vol mannen. Toen ze net getrouwd was kwam een van de broers en de vader van mijn vader inwonen. Daarna een ander broertje van mijn vader. En ze kregen samen dus vier jongens. Mijn moeder was altijd thuis. Ze was een betrokken moeder. Ze deed ook veel met haar vier jongens. We gingen naar de Efteling, de Euromast op, naar Duinrell, met de Spido. Later is ze halve dagen gaan werken in een koekfabriek. Ze kan geweldig koken. Alles wat ze maakt is heerlijk. Ze kookt zonder problemen voor twintig man. Dat deed ze vaak want ons huis was altijd vol.  Ik kon prima meekomen op school maar ik had weinig interesse in leren. Ik wilde profvoetballer worden, zoals elk jongetje uit de wijk. Dat willen de jongetjes in de wijk nog steeds. Op mijn achttiende ging ik naar Turkije voor vakantie. Via via bleek dat ik een contract kon krijgen in Ankara bij Ankaraspor en Keçiörengüçü. Ik bleef. Ik dacht om te voetballen, maar ik bleef omdat ik niet wist wat ik met mijn leven moest. Ik had nog geen opleiding afgemaakt en ik wilde niet de hele week gaan werken. Voetballen in de tweede divisie is iets anders in Turkije dan in Nederland. In Nederland moet je ernaast werken en zelf je treinkaartje betalen. In Turkije ben je als voetballer koning. Alles wordt voor je gedaan. Je slaapt in de beste hotels, je handdoekje hangt klaar, voor het eten hoef je maar aan te schuiven. Maar het is ook heel competitief. Jij speelt of hij speelt. En jíj wil spelen, want het is je brood. Iedereen is bloedfanatiek. Je traint twee keer per dag. Je wil de beste zijn. Ik ook hoor. En als het even niet lukt dan komt het niet door jou maar door een ander. Of door het gras. Of door de regen. Of doordat je net diarree hebt. Het klinkt cliché maar ik had ook moeite om erbij te horen. In Nederland ben je die Turk. Daar was ik die Nederlander. Het was ook mijn bijnaam: Hollandali. Ga lekker daar voetballen, vonden ze. Ik werd gevraagd door een andere club, Ankara Şekerspor. Ik ging spelen met heel goede Turkse voetballers.   Enorm eervol. Toch liep ik met mijn ziel onder mijn arm. Ik voelde me niet thuis in die wereld vol ego’s. Uiteindelijk belde ik mijn broer.  Die was op vakantie in Zuid-Turkije. Ik ben naar hem toe gegaan. Daar kwam ik tot rust, ik sprak veel met mijn broer en dacht na. Uiteindelijk besloot ik terug te gaan naar Nederland. Ik vertel jongeren te genieten van sport zonder de beste te zijn Het duurde een tijdje voordat ik mijn draai weer vond, al was ik ook opgelucht. Mijn geloof heeft daar zeker bij geholpen. Ik ben geboren en getogen moslim maar ik had daarin nog niet mijn eigen weg gevonden. Toen ik jong was hield ik me met van alles bezig maar minder met de islam. Via mijn moeder kwam ik in aanraking met het soefisme. Dat is een levenswijze en lastig om kort uit te leggen. Het is veelomvattend. Het komt erop neer dat je het leven ziet als een spirituele reis, om dichter bij God te komen, zonder onderweg iemand te kwetsen, of nog erger, kapot te maken. De Almachtige is in alles om je heen, in elke plant, in elke boom, in elk hart. Dus ga je voorzichtig en met liefde om met alles. Je daden krijgen betekenis door de intentie ervan. Het is eigenlijk de kern van  islam. In het soefisme moet je je eigen pad bewandelen en de islam beleven met het idee dat God naast je is. Onze profeet is uiteraard het belangrijkst maar ook de filosoof en dichter Rumi is belangrijk in het soefisme. Hij zegt: ‘Kom zoals je bent, het maak niet uit wie je bent. En verbeter jezelf.’ Ik werk als personal trainer en als jongerencoach in de Afrikaanderwijk. Ik kom zelf uit deze buurt, ik weet precies waar die jongens vandaan komen. Ze vertrouwen mij. Ik zeg dat ze mogen dromen. En dat ze ook gewoon mogen genieten van sport zonder dat ze meteen de beste hoeven te zijn.||https://www.nrc.nl//nieuws/2022/08/19/oud-profvoetballer-ziya-gorer-36-ik-bereikte-wat-ieder-jongetje-wilde-en-toch-beviel-het-niet-a4139330
2022-08-19||Column | Laat gewone Russen hier maar shoppen en vakantievieren. Dat is beter voor Europa||Op het vliegveld van Helsinki hangt een scherm met nieuws over de oorlog in Oekraïne – in het Russisch. Een heleboel Russen zien dat: Finland verstrekt momenteel duizend visa per dag aan Russische burgers. Dat zijn duizend burgers die de kans krijgen om even te ontsnappen aan de Russische staatspropaganda over deze oorlog – over de NAVO die Rusland zou „omcirkelen”, de massamoord in Boetsja die door Oekraïners in scène zou zijn gezet, of Japan dat Rusland zou willen aanvallen – en eindelijk eens te zien wat voor gruweldaden hun land werkelijk begaat in Oekraïne. Deze week werd bekend dat Finland vanaf 1 september minder visa voor Russen gaat uitgeven: honderd per dag, een tiende van wat het nu is. Reden: gênante plaatjes op Instagram van Russen die vakantievieren op Mykonos of in Biarritz. Russen mogen geen „normaal leven leiden” als toeristen in Europa, zei de Finse premier Sanna Marin, zolang het Russische leger in hun naam of met hun instemming Oekraïeners afslacht. De Baltische landen willen alle toeristenvisa aan Russen intrekken en sporen  andere Schengenlanden aan hetzelfde te doen. Strategisch gezien is het dom om geen Russen meer binnen te laten  Begrijpelijk. Maar met morele argumenten alleen bedrijf je geen buitenlandpolitiek. Strategisch gezien is het dom om geen Russen meer binnen te laten. Ons doel is dat de oorlog in Oekraïne stopt en dat Rusland zich helemaal uit Oekraïne terugtrekt. Dat gebeurt alleen als Russische burgers in verzet komen tegen die oorlog. Als we ze in Rusland opsluiten, horen ze alleen nog dat het Westen de agressor is en Rusland het slachtoffer. Dan bereiken we dat doel nooit.  Daarom moeten we geen visastop afkondigen, maar het omgekeerde doen: gewone Russen binnenhalen (behalve grote criminelen en mensen op de sanctielijst natuurlijk). Laat ze maar komen. Hoe meer er op Santorini of Ibiza rondlopen, hoe meer ze worden blootgesteld aan het echte verhaal en aan het feit dat je hier openlijk over beleid kunt discussiëren zonder dat je daar vijftien jaar cel voor krijgt. Hoe meer Russen in Europese restaurants en cafés zitten, aan Europese universiteiten studeren en kranten en sites lezen die in Rusland verboden zijn, hoe sneller een deel van hen gaat beseffen dat het aan hén is om zich van hun leider te ontdoen en deze gruwelijke oorlog te beëindigen. Als we Russen geen visa meer geven, moeten ze elke dag, ongefilterd, aanhoren dat het imperialistische Westen hen wil uitroeien. Dan zullen ze denken dat het Westen inderdaad de pik op ze heeft en scharen ze zich achter president Poetin. Zo’n visastop brengt ons alleen maar verder van huis.  Laat gewone Russen hier maar shoppen, vakantievieren en studeren op genereuze EU-beurzen. Dit is waar Europa voor staat. Onze openheid, onze democratieën, onze debatten, hoe fel ook – dat is onze kracht. We hadden dit allang als beleidsinstrument moeten inzetten. President Poetin zal het háten. Hij noemt correspondenten „buitenlandse agenten”. Hij wil exitvisa instellen, waarbij Russen officiële toestemming nodig hebben voor buitenlandse reizen. Hij roept studenten op om Europese universiteiten te verlaten en in Rusland verder te studeren. Gaan we hem daarbij helpen? Hopelijk niet. Daarbij: dé route voor Russen uit de oppositie om veilig hun land te verlaten omdat ze anders worden opgesloten of naar het front worden gestuurd,  loopt via het toeristenvisum. Het zou een slecht idee zijn om hun, juist nu het regime meer totalitair wordt, die mogelijkheid af te pakken. We moeten de oppositie steunen, veel meer dan we nu doen. Natuurlijk zullen agenten van de gevreesde Russische militaire inlichtingendienst GRU misbruik maken van Europese toeristen- en studentenvisa. Maar zonder die visa zouden die agenten ook wel komen – list en bedrog zijn hun werktuigen, om van erger nog te zwijgen.  Als Europese ministers binnenkort een visastop bespreken, doet Nederland er goed aan om dat plan af te schieten. Als we dan toch een Fins idee overnemen, dan die nieuwsschermen in het Russisch, graag.  
Nieuwsbrief
		NRC Europa
			
				Exclusief voor abonnees
			
 
		Europaredacteuren praten je bij over de belangrijkste ontwikkelingen in de EU
	||https://www.nrc.nl//nieuws/2022/08/19/laat-gewone-russen-hier-maar-shoppen-en-vakantievieren-dat-is-goed-voor-europa-a4139328
2022-08-19||De verdwijning van 43 Mexicaanse studenten was een &#8216;staatsmisdaad&#8217;||De verdwijning van 43 Mexicaanse studenten in 2014 was een ‘staatsmisdaad’ en werd mogelijk gemaakt door onder meer de Mexicaanse politie en het leger. Dat heeft de speciaal voor de verdwijning opgerichte waarheidscommissie vrijdag na jaren onderzoek geoordeeld, zo heeft staatssecretaris voor Mensenrechten Alejandro Encinas vrijdag bekendgemaakt. Er is volgens Encinas geen reden om aan te nemen dat de studenten nog in leven zijn. Wat het motief was voor de verdwijning, is nog altijd niet duidelijk.  In de Zuid-Mexicaanse staat Guerrero verdwenen in september 2014 drie bussen die onderweg waren naar Mexico-Stad en vol zaten met studenten van de lerarenopleiding in de plaats Ayotzinapa. Uit onderzoeken die volgden werd nooit precies duidelijk wat er met ‘de 43 van Ayotzinapa’ was gebeurd. Tot op heden zijn slechts drie lichamen gevonden en geïdentificeerd.  Volgens de vorige Mexicaanse regering van Enrique Peña Nieto hadden lokale agenten de studenten verward met bendeleden. Ze werden vervolgens overgedragen aan een lokale bende. Op die lezing kwam veel kritiek, omdat er signalen waren dat de agenten wel degelijk wisten dat het studenten waren en er op federaal en nationaal niveau betrokkenheid was bij de verdwijning. Peña Nieto zou de ware gebeurtenissen hebben willen verhullen. Het werd een van de grootste schandalen van zijn regeerperiode.  De huidige president Andrés Manuel López Obrador stelde bij zijn aantreden in 2018 direct een waarheidscommissie in die de verdwijning moest onderzoeken. Het eindrapport is deze vrijdag verschenen en is gebaseerd op meer dan 41.000 documenten, waaronder transcripten van telefoongesprekken, sms-berichten, video’s en andere rapportages.  De onderzoekers concluderen dat lokale agenten inderdaad met criminele bendes samenwerkten om de studenten te laten verdwijnen, maar dat autoriteiten op federaal en nationaal niveau óók betrokken waren bij de verdwijning. De regering van de staat Guerrero, het Mexicaanse leger en de federale politie waren allen op de hoogte van de route die de bussen aflegden. Toen deze op 26 september verdwenen, lieten zij na om in te grijpen. Hoewel de Mexicaanse krijgsmacht op vijf minuten afstand gestationeerd was, hielpen militairen de studenten niet.  De commissie is ook erg kritisch op de regering van Peña Nieto. Die heeft „feiten verborgen, de plaats delict veranderd en de banden van autoriteiten met criminele groepen verdoezeld”. Staatssecretaris Encinas stelt dat „alle getuigenissen en bewijzen” aantonen dat de studenten op „sluwe wijze vermoord” zijn. „Het is een trieste realiteit.”||https://www.nrc.nl//nieuws/2022/08/19/de-verdwijning-van-43-mexicaanse-studenten-was-een-staatsmisdaad-a4139327
2022-08-19||Zingen in de natuur zonder dat de zangvogels er last van hebben||Dansen onder de sterren, bier drinken in het gras, gewekt worden door de zon op je tentdoek: een zomers muziekfestival is vaak een dagenlange outdoorervaring. Van het evenemententerrein bij Biddinghuizen (waar dit weekend Lowlands plaatsvindt) tot de duinen van Terschelling en Vlieland: op allerlei buitenlocaties komen duizenden tot soms wel tienduizenden bezoekers bijeen. Een uitdaging voor organisatoren, terreinbeheerders én ecologen, want de bezoekers delen hun festivallocatie met de lokale flora en fauna. En die mogen niet te veel hinder ondervinden van al het menselijk vermaak. „Al vanaf de eerste editie in 2009 zijn we als Staatsbosbeheer nauw betrokken geweest bij Into the Great Wide Open”, zegt boswachter Anke Bruin-Kommerij tijdens een wandeling door een naaldbos aan de oostkant van Vlieland. „Cultuur en natuur zijn prima te combineren, als je maar goed met elkaar communiceert.” Ook dit jaar vindt het vierdaagse muziekfestival met ruim 5.000 bezoekers weer op het eiland plaats, in het eerste weekend van september. Bruin-Kommerij en haar collega’s zijn al maanden bezig met de voorbereiding. „We overleggen met de organisatoren, en met de kunstenaars die installaties willen ophangen. Wat kan wel, wat kan niet, hoe zorg je dat de natuur geen last heeft van je plannen?” Ze wijst op een zanderige, reliëfrijke open plek in het bos. „Kijk, hier heb je een paar lariksen staan. Die zijn zeldzaam op het eiland, en het laatste wat je wil is dat die bomen iets overkomt. Tegelijkertijd is deze open plek een prachtige locatie voor optredens. Dus zet de organisatie informatieborden en beschermende hekken rond de lariksen. Dat werkt uitstekend.” Je kunt je voorstellen dat een festival in het voorjaar of de vroege zomer verstorend kan werken voor broedvogels Maarten van Lokven Mojo Concerts Een voordeel, zo benadrukt ze, is dat op Vlieland geen grote zoogdieren zoals herten en reeën leven die hinder kunnen ondervinden. „Sowieso is het geen keiharde rampetampmuziek. En we zitten buiten het vogelbroedseizoen, dat scheelt een hoop. Maar hoe dan ook gaat de natuur altijd voor. Stel dat hier in september nog een buizerd zou zitten met jongen, of dat de zeldzame dennenorchis hier zou bloeien, dan komt er geen podium op deze plek. Wij als beheerder zijn verantwoordelijk voor de locatiekeuze.” Tijdens Into the Great Wide Open houden de boswachters toezicht, en worden daarbij geholpen door collega’s van andere waddeneilanden. „In juni, als zij daar het Oerol-festival hebben, is het net andersom: dan helpen wij op Terschelling een handje.” Ook elders in Nederland kan geen festival doorgaan zónder dat er met aanwezige dieren en planten rekening wordt gehouden. „Als organisatoren zijn wij er verantwoordelijk voor dat we voldoen aan de Wet natuurbescherming”, vertelt Maarten van Lokven, senior-manager van outdoorprojecten bij Mojo Concerts aan de telefoon. Jaarlijks is hij betrokken bij tientallen concerten en festivals, waaronder Lowlands, en werkt daarin nauw samen met ecologen. In die wet staat onder meer dat het verboden is om rust- en voortplantingsplaatsen van dieren te vernielen of te beschadigen. Ook is het niet toegestaan om opzettelijk soorten te verstoren, te vangen of te doden. Daarbij gaat het in principe alleen om verstoring met een blijvend effect, zoals een vermindering van het aantal nakomelingen of achteruitgang van lokale populaties. „Om een vergunning te krijgen voor een evenement, moeten we aantonen dat we de aanwezige natuur niet verstoren – iets wat we sowieso belangrijk vinden. Dat doen we onder andere door de aanwezige soorten te laten inventariseren, en door ons door ecologen te laten adviseren hoe we eventuele knelpunten kunnen oplossen.” Welke knelpunten dat zijn, hangt af van diverse factoren: de locatie, de duur van het evenement en het moment in het jaar. „Je kunt je voorstellen dat een festival in het voorjaar of de vroege zomer verstorend kan werken voor broedvogels. Dan moet je er dus zeker van zijn dat de podia en het kampeerterreinen ver uit de buurt van nestgebied blijven, en dat je vooral geen vogels opschrikt door te harde muziek of vuurwerkshows. Makkelijk genoeg gezegd op papier, maar in de praktijk niet altijd eenvoudig. De natuur laat zich natuurlijk niet plannen, een vogel kan gaan zitten waar hij wil.” Zo zijn er op festivalcampings weleens meerkoetnesten aangetroffen. „Die scherm je dan met dranghekken af en laat je vervolgens monitoren om er zeker van te zijn dat de broedsels uitkomen. Maar ideaal is het niet. Je wilt niet het risico lopen dat je door één zeldzaam broedpaar je hele festival moet afblazen. En dus kiezen we waar mogelijk liever voor recreatieterreinen en stadsparken, waar het hele jaar door al veel mensen komen en de kans op verstoring gering is.” Lowlands vindt bijvoorbeeld altijd plaats op het terrein van Walibi in Biddinghuizen, dat het gehele jaar door verhuurd wordt voor evenementen. „Daar in de buurt zul je niet snel dieren aantreffen die gevoelig zijn voor wat rumoer.”  Het lege terrein van Lowlands in Flevoland, vorig jaar.    Foto’s Robin van Lonkhuijsen/ANP Op Terschelling zijn Oerol en Staatsbosbeheer sinds de eerste editie in 1982 „samen groot geworden”, zegt boswachter Remi Hougee aan de telefoon. „Het begon heel kleinschalig, en daarom was het geen probleem dat het in juni plaatsvond, in het broedseizoen.” Inmiddels vindt er jaarrond monitoring plaats van soorten en locaties. „In de afgelopen coronajaren zónder festival was het niet zo dat er opeens veel meer kuikens werden grootgebracht. Dat was voor ons de bevestiging dat we op het goede pad zitten.” Terschelling is Natura2000-gebied, de provincie heeft 40 locaties op het eiland laten beoordelen om te kijken wat wel en niet kan qua geluid en licht en bezoekersaantallen. Ieder jaar hebben we leermomenten. We hebben weleens last minute een voorstelling moeten verplaatsen omdat ergens een ransuil zat. Een andere keer is het fout gegaan toen werd gevraagd of er ‘een containertje’ mocht worden neergezet, en er een compleet duin werd afgegraven… Sindsdien zijn we alert als er verkleinwoorden worden gebruikt.” Vanuit wetenschappelijk oogpunt is er nog te weinig gedegen onderzoek gedaan naar de impact van muziekfestivals op natuur, zo staat te lezen in het eerder dit jaar verschenen rapport Verstoring van vogels door recreatie van Vogelbescherming Nederland. Vaak „blijft het bij een quick scan of natuurtoets waarbij op basis van aanwezige soorten en habitats wordt ingeschat wat de mogelijke effecten zijn”. Bij een handjevol veldonderzoeken op festivals, waar goede voorzorgsmaatregelen waren getroffen, zijn geen aanwijzingen gevonden dat er nesten verloren zijn gegaan. Maar het rapport plaatst daar een kritische noot bij: „Met name effecten op broedsucces van kleinere zangvogels zijn amper onderzocht. Hierdoor kunnen effecten die niet of nauwelijks zichtbaar zijn, zoals verlies van jongen, onopgemerkt zijn gebleven.” Hoofdonderzoeker Karen Krijgsveld, per e-mail: „Een muziekfestival verstoort sowieso de vogels en andere dieren die er leven. Als ergens is vastgesteld dat er ‘geen verstoring’ plaatsvindt, dan gaat het er in feite om dat die verstoring beperkt blijft tot wat wettelijk is toegestaan. Maar dat betekent niet dat dieren er geen last van hebben.” De vraag is in hoeverre je überhaupt een muziekfestival moet willen organiseren in of bij een natuurgebied, zegt ze. „Juist omdat het verstoring geeft op een plek die bedoeld is voor natuur. Gaat het festivalgangers daar écht om de toegevoegde natuurbeleving?” Van elk ticket dat wordt verkocht gaat een kleine bijdrage naar Staatsbosbeheer, dat vind ik een mooi gebaar Anke Bruin-Kommerij boswachter op Vlieland Krijgsveld en haar collega’s benadrukken in het rapport dat in Nederland bijna 90 procent van de festivals plaatsvindt in of net na het vogelbroedseizoen, en pleiten ervoor om evenementen buiten die periode te organiseren. Wat dat betreft zijn nazomerfestivals als Lowlands en Into the Great Wide Open goed getimed. Wel bestaat er zeker in droge jaren het risico op bosbranden, benadrukt boswachter Bruin-Kommerij op Vlieland. „De allereerste editie was het zo droog dat er nergens mocht worden gerookt.” Vuilnis wordt opgeruimd door de festivalorganisatie en de bezoekers zelf, voegt ze toe. „En van elk ticket dat wordt verkocht gaat een kleine bijdrage naar Staatsbosbeheer, dat vind ik een mooi gebaar. Er gaat toch een hoop tijd inzitten, ook vanuit ons.” Wat haar betreft is het die tijd meer dan waard. „De natuur vormt een prachtig decor voor de concerten. Er komen regelmatig mensen na afloop van het festival terug naar Vlieland, gewoon om te wandelen. En tijdens het weekend zelf zijn er ook genoeg mensen die een fietstochtje maken naar de westpunt van het eiland om even uit te waaien, ver weg van de drukte. Daar, bij de Kroon’s Polders en het uitgestrekte wad, vind je geen enkel podium. Dat is in mijn ogen pas echt Into the Great Wide Open.” De hoogste natuurwaarde creëer je als je mensen wegstuurt, zegt Hougee op Terschelling. „Maar onbekend maakt onbemind, en we willen juist dat iedereen de natuur kan beleven. Dus wij kijken als boswachters waar recreatie op het eiland wél kan, zodat bezoekers zich zo vrij mogelijk voelen.” In 2017 deelde het Rotterdamse festival Duizel in het Park 20.000 regenwormen uit, die bezoekers zelf in de bodem konden zetten. Die moesten ervoor zorgen dat de bodem van het park „weer lekker luchtig wordt waardoor het water beter kan weglopen”. Een ludieke actie met een serieuze ondertoon: op veel evenemententerreinen is bodemverdichting een probleem. Dat zorgt er niet alleen voor dat er snel plassen ontstaan bij een regenbui, maar ook dat het transport van water en voedingsstoffen door de ondergrond stagneert, wat slecht is voor planten. Om die reden wordt de grond rond bomen vaak vrijgehouden op festivals: daardoor ondervinden de wortels minder hinder. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/19/zingen-in-de-natuur-zonder-dat-de-zangvogels-er-last-van-hebben-a4139326
2022-08-19||Netflix voegt plotseling Nederlandse katten-animatie toe aan topserie ‘The Sandman’||Hisko Hulsing uit Amsterdam heeft een aflevering van de nieuwe Netflix-serie The Sandman gemaakt. Vrijdagochtend 9 uur zette Netflix die online als een extraatje voor de fans van de fantasyserie die sinds 5 augustus al door miljoenen wereldwijd is bekeken. Volgens The Economist besteedde Netflix zijn geld zelden beter. Bijzonder is dat A Dream of a Thousand Cats een animatie is en alle andere afleveringen van de serie live-action, met echte acteurs. Hulsing is bekend van animatieseries zoals Undone op Amazon Prime, de documentaire Montage of Heck over popster Kurt Cobain. Hij maakte ooit een strip over Gustav en Alma Mahler voor NRC.  De serie The Sandman is gebaseerd op een 75-delige comicreeks van de Engelse schrijver Neil Gaiman. Het gaat over een soort god, Dream of Morpheus genoemd, die mensen laat dromen en toegang heeft tot die dromen. De verhalen spelen zich af in de werelden van de slapenden en de wakenden en in die van goden als Dream.  De aflevering A Dream of a Thousand Cats speelt met de vraag: hoe zouden onze verhoudingen zijn als mensen klein en katten groot waren. En zijn katten werkelijk tevreden met de huidige machtsverhouding? Netflix had zijn Undone gezien en was onder de indruk van Junkyard, een vroeger werk van hem, vertelt Hulsing. Zo kwamen ze bij hem. The Sandman kende hij een beetje van vroeger. „Ik heb er ooit eentje gekocht bij stripwinkel Lambiek, een jaar of twintig geleden.” Op basis van het scenario van showrunner Allan Heiberg maakte hij een kort geanimeerd voorbeeld, met muziek en alles erbij. „Ik kreeg minimaal commentaar van Netflix. Sindsdien had ik weinig met de showrunner te maken. Dat was heerlijk, heel veel vrijheid.”  Hij heeft met 150 mensen gewerkt aan de 15 minuten durende animatie. „Ik regisseer en doe het productiedesign. De katten zijn in Londen geanimeerd door Untold Studio’s, die ook aan The Lion King hebben gewerkt. In Nederland werk ik met een team olieverfschilders die in mijn stijl de achtergronden schilderen en ook de katten zijn hier opnieuw getekend bij Submarine Studio. We maken er lijntekeningen van en brengen schaduwen en kleuren aan zodat het mooi samenwerkt met de achtergronden.”  Wat meteen opvalt, is dat de katten praten zonder hun kaakjes te bewegen. „Ze communiceren telepathisch”, vertelt Hulsing. „Alleen als ze miauwen is het lipsynchroon. Het is riskant, ik hoop dat de mensen erin meegaan. Maar ik wilde de katten beslist niet antropomorf maken. Voor het verhaal moesten het echte katten zijn.” De stemmen zijn gedaan door topacteurs, onder wie Michael Sheen, Sandra Oh, David Tennant en James McAvoy. Schrijver Neil Gaiman zelf doet de stem van een kraai.  Hulsing heeft niet overwogen levende katten te filmen en daar dan via de rotoscope-techniek animatiebeelden van te maken. Met die methode heeft hij wel de serie Undone gemaakt, waarin acteur Bob Odenkirk (Better Call Saul) een belangrijke rol speelt. „In Undone zat één scène met een kat die op een tafel moest springen. Ik dacht dat is zo klaar, maar het filmen duurde twee dagen.” De mensen in A Dream of a Thousand Cats zijn wel geanimeerd op basis van rotoscope. Hulsing zegt dat A Dream of a Thousand Cats de mooiste film is die hij ooit heeft gemaakt. „Normaal is er altijd druk vanwege budget en deadlines, dus doe je concessies. Maar voor The Sandman kreeg ik een heel ruim budget. Ik hoefde ook niet veel te vergaderen over extra uitgaven, zoals een achtergrond voor een tweede of derde keer aanpassen. Na een mailtje kreeg ik meteen toestemming. Zo kon ik langer bijsturen op alle fronten. Ik streef altijd naar perfectie, maar hier kon ik het voor het eerst echt waarmaken.” 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/19/netflix-voegt-plotseling-nedelandse-katten-animatie-toe-aan-topserie-the-sandman-a4139324
2022-08-19||House of the Dragon: hartsvriendinnen tegen het patriarchaat en tegen elkaar||Acteurs Emma d’Arcy en Matt Smith zijn van de set geplukt voor een interview.  Alles aan de entourage schreeuwt Game of Thrones: zware stoelen voor slecht belichte kasteelmuren, peperdure gewaden in zwart en rood, en op gouden gespen en broches prijken schubben en draken. Maar d’Arcy en Smith willen dat de kijker dondersgoed weet dat spin-off House of the Dragon iets heel anders is dan het origineel. Die serie zou nu niet eens meer gemaakt kunnen worden, zegt d’Arcy. „We leven in een andere tijd, nu. Er heerst een ander klimaat.” De serie House of the Dragon heeft te veel weg van het origineel om de twee niet te vergelijken, maar d’Arcy heeft een punt: hoewel de spin-off zich tweehonderd jaar voor de gebeurtenissen in Game of Thrones afspeelt, voelt de serie als een update. Met acteurs van kleur in verschillende hoofd- en bijrollen wordt Westeros eindelijk minder wit, en vrouwelijke personages ontworstelen zich aan de archetypen. High fantasy, het genre van de boeken waarop Game of Thrones en House of the Dragon zijn gebaseerd, is ten diepste oerconservatief. Het zijn klassieke sprookjes, over mannen met zwaarden en vrouwen achter het weefgetouw, waarin het oorlog wordt tussen de trouwerijen door. Om in die wereld toch een verhaal te vertellen dat past bij de tijd, gaan de personages in House of the Dragon de strijd aan met de traditie. Het plot loopt langs de relatie tussen de opstandige prinses Rhaenyra Targaryen (Emma d’Arcy), troonopvolger en dochter van Koning Viserys, en haar vriendin Alicent Hightower (Olivia Cooke), de brave dochter van de adviseur van de koning. Die verandert met de jaren van een tienervriendschap in een bittere strijd om de Iron Throne – , voor Game of Thrones-kijkers welbekend. Wat de twee bindt, is een grondige afkeer van een wereld die geregeerd wordt door mannen, die hun koninkrijk nog liever in de fik zetten, dan een vrouw op de troon zien. (Denk aan The Handmaid’s Tale, maar dan in de middeleeuwen.) Ze voeren ieder hun eigen strijd voor zelfbeschikking en gerechtigheid, zowel naast als tegenover elkaar, met vuur en bloed.  Met deze update komen nieuwe missers. Halverwege het seizoen verspringt de tijd en worden tieners volwassen, waardoor veel van de acteurs die de serie dragen, zoals Emma d’Arcy en Olivia Cooke, pas laat in beeld komen, als volwassen versie van hun personage. Het contrast is te groot: van de hechte band tussen de twee jonge vrouwen, die als rode draad door de serie loopt, geloof je als kijker nog maar weinig. Rouw, woede, verdriet: ze blijven afleveringen lang aan de oppervlakte, waardoor de motieven van de personages niet altijd even helder zijn. Vergeleken met Game of Thrones is House of the Dragon super compact. De serie draait om één familie, één land, één oorlog, en ze reizen per draak, dus de af te leggen afstanden zijn te overzien. Zelfs lange veldslagen worden kort, met drakenvuur als nucleaire optie. Helaas is er ook gesnoeid in de dialogen: de lange aanloop van geplot en gefluister, die in Game of Thrones voorafging aan de meeste actie, ontbreekt. Hoofden splijten als watermeloenen, maar naar het waarom is het vaak gissen. Als je niet weet wat de personages drijft en wat er op het spel staat, is zelfs het spectaculairste bloedbad niet zo spannend. Pas in de zesde aflevering begint het echte werk. De dood van de koning komt dichterbij, het land staat op scherp. Een personage dat de zaken van een afstandje gade sloeg – stil, berekenend – smeedt een plannetje. Zo ken ik ze weer, denkt de kijker. Eindelijk. De laatste vier afleveringen zijn nog niet beschikbaar voor recensenten. Serie House of the Dragon 10 afl van 60 min HBO Max Op basis van 6 afl: 

●●●●●
 ||https://www.nrc.nl//nieuws/2022/08/19/house-of-the-dragon-hartsvriendinnen-tegen-het-patriarchaat-en-tegen-elkaar-a4139321
2022-08-19||CPB: koopkracht daalt in 2022 met 6,8 procent||De koopkracht van een gemiddeld huishouden daalt in 2022 met 6,8 procent, en herstelt zich volgend jaar met slechts 0,6 procent. Dat staat in nieuwe ramingen van het Centraal Planbureau (CPB) voor het komende anderhalf jaar. De dalende koopkracht komt door de hoge inflatie in combinatie met beperkt stijgende lonen. De inflatie kwam afgelopen juli voor het eerst sinds 1975 boven de 10 procent uit. In reactie op de cijfers kondigde minister Sigrid Kaag (Financiën, D66) aan dat het kabinet komende week besluit over een maatregelenpakket dat met name de lagere inkomens moet helpen. Het CPB verwacht dat de klap voor de laagste inkomens pas in 2023 komt. Dat komt doordat huishoudens met een inkomen tot 120 procent van het sociaal minimum in 2022 een energietoeslag ter waarde van 1.300 euro ontvangen. Pas in 2023 is voor die huishoudens naar verwachting „een forse min” in de koopkracht te zien. Huishoudens met een inkomen van net boven de 120 procent van het sociaal minimum krijgen geen energietoeslag, en zien hun koopkracht daardoor in 2022 al flink dalen. Daarnaast beraamt het CPB dat het percentage kinderen dat in armoede leeft, dit jaar zal oplopen tot 9,2 procent, een stijging van 2 procentpunt ten opzichte van 2021. Het CPB houdt in de koopkrachtvoorspelling rekening met de verwachte ontwikkeling van de lonen, de inflatie en het kabinetsbeleid. De sterk opgelopen inflatie komt volgens het CPB vooral door de gevolgen van de oorlog in Oekraïne en de coronacrisis. Het bureau publiceert zoals ieder jaar op Prinsjesdag een update van de koopkrachtverwachtingen. Ook in vergelijking met andere Europese landen gaat het niet goed met de Nederlandse koopkracht. Volgens het IMF staat Nederland in de Europese top drie van de hardst dalende koopkrachtcijfers. Dat raakt ook steeds meer middeninkomens. Het kabinet trok tot nu toe 6,5 miljard euro uit om de koopkracht van miljoenen Nederlanders te herstellen. Het kabinet deelde niet alleen energietoeslagen uit aan huishoudens met een laag inkomen, maar verlaagde ook de belasting op energie en benzine. Naast de koopkracht neemt ook de economische groei af. Het CPB verwacht dat die terugloopt van 4,6 procent in 2022 naar 1,1 procent in 2023. Dat komt volgens het CPB door de inflatie en de daarmee gepaard gaande onzekerheid, evenals de renteverhoging door centrale banken om de inflatie tegen te gaan. De oppositie in de Tweede Kamer reageert vol onvrede over de gedaalde koopkracht en wil onmiddellijke actie van de coalitie. „Alle seinen op rood”, zegt PvdA-leider Attje Kuiken volgens persbureau ANP. Zij ziet een stijging van het minimumloon met meerdere euro’s als een van de oplossingen. SP-partijleider Lilian Marijnissen zegt dat er „geld genoeg” is om energie, boodschappen en benzine betaalbaarder te maken. Zij wil dat er een „fatsoenlijke winstbelasting” komt voor grote bedrijven, en dat het kabinet dat geld inzet om de kosten voor particulieren te verlagen. PVV-leider Geert Wilders noemt het „crimineel” dat premier Mark Rutte (VVD) en minister Kaag „er nog niets aan hebben gedaan”, doelend op de gedaalde koopkracht. Volgens Kaag wordt het „hartstikke lastig” om dit jaar nog iets aan de koopkracht te doen. Vrijdagochtend zei zij het „vreselijk” te vinden dat steeds meer mensen door de inflatie niet rondkomen. Het kabinet besluit komende week over maatregelen om de koopkracht voor met name lagere inkomens te herstellen, aldus Kaag, maar die aanpassingen zullen naar verwachting pas vanaf volgend jaar effect sorteren. Daarnaast werkt de regering aan oplossingen voor de langere termijn, bovenop de bijna 7 miljard euro die dit jaar is geïnvesteerd om de gevolgen van de torenhoge inflatie voor de koopkracht te dempen.||https://www.nrc.nl//nieuws/2022/08/19/cpb-koopkracht-daalt-in-2022-met-68-procent-a4139320
2022-08-19||Blanks heeft het beste haar en blijste hoofd van Beste Zangers||Van de zeven deelnemers aan Beste zangers had Blanks zonder meer het beste haar én het blijste hoofd. Donderdagavond was zijn 25ste verjaardag en het was ook nog eens ‘zijn’ avond, wat inhield dat de zes collega-zangers ieder een eigen draai gaven aan een liedje van hem en dat voor hem zongen. En Blanks pakte zijn muziekcadeautjes uit als de beste. Alle emoties kon je zo van zijn gezicht scheppen, en als je dan even links naast hem keek, naar het gezicht van Claudia de Breij, dan zag je bij haar ook van alles gebeuren. Alsof ze op de verjaardag van haar lievelingsbroertje zat of – het kan nèt –  haar zoon. Blanks is de artiestennaam van Simon de Wit, opgegroeid op een boerderij in een Gronings dorpje met 18 inwoners. Hij was de jongste, maar zeker niet de kleinste artiest in het gezelschap. 1,3 miljoen abonnees op zijn Youtube-kanaal. „1,3 miljoen” echoden Roxeanne Hazes en Jaap Reesema. 750.000 luisteraars op Spotify in Amerika, Duitsland en Engeland. „Ik word ook wel eens geluisterd in België,” zei Nielson. Gevolgd op Twitter door Post Malone. Likes van Ariane Grande. „Ariane Grande,” zuchtten de zangers.  Zijn succes dankt hij vooral aan zijn ‘styleswaps’. Ook hier kierde een gigantische generatiekloof, maar hij legde het even uit. Hij pakt een bekend nummer van een beroemd artiest en stopt dat in een nieuw jasje. Liefst een zo nerdy mogelijk jaren-tachtigjasje.  Want „uncool is het nieuwe cool.” Vandaar ook zijn parelkettingje, zijn afgebladderde nagellak, neusringetje en de vertederde blikken van Claudia de Breij. Liedje van een ander in een eigen vorm verpakken, dat is dus al vijftien jaar de formule van Beste zangers. En altijd levert dat blije, verraste, ontroerde, verbaasde blikken op, en meestal ook nog tranen. Een mechanisch pandabeertje, een kokosnootschraper en een  salontafel blijken die emoties ook op te kunnen roepen. Bij Discovery begon donderdagavond een nieuw seizoen van The Repair Shop. Het idee, oorspronkelijk van de BBC, is simpel. Mensen brengen een erfstuk met mankementen naar een zeer nostalgisch ingerichte werkplaats op zeer landelijke locatie. En daar staan ambachtslieden klaar om het voorwerp  te restaureren. De brengers zijn meestal wat ouder dan middelbaar en wat ze meebrengen is meestal meer dan versleten. In het Engels klinkt dat als: „In a bit of a sorry state.” Medelijden zou je krijgen met de vertalers van dit programma, want er komen specialismen, gereedschappen en onderdelen langs die in het Nederlands al best buitenissig klinken. De crux van het programma is natuurlijk waarom een mottig pandabeertje, een verroeste kokosschraper en een foeilelijk tafeltje zoveel emotionele waarde vertegenwoordigen. Het beertje was zestig jaar geleden een cadeautje voor haar zesde verjaardag, zegt de eigenaresse. Haar vader kocht het voor haar, kort na haar verjaardag overleed hij. De drie broers koesteren de schraper omdat hun vader hem maakte en zij het ding vroeger mochten bedienen. De brenger van de tafel herinnert zich nog hoe blij zijn ouders waren toen ze de multiplex tafel kochten. Deze tafel weer zo mooi als toen, dat wenst hij als cadeau voor zijn zeventigste verjaardag. En een cadeau is het, want de uren die de houtbewerkers, zacht-speelgoedspecialisten, klokkenmakers erin stoppen zijn onbetaalbaar. Elk voorwerp wordt uit elkaar gehaald en  onderdeel voor onderdeel geolied, geschuurd, getornd, gevijld en gestikt. Zoveel gepiel, gefrunnik, daar  moet je als kijker ook maar tegen  opgewassen zijn. Maar zie wat al dat geduld oplevert:  blije oude gezichten en nieuwe oude spullen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/19/blanks-bij-beste-zangers-hetzelfde-liedje-maar-dan-anders-a4139319
2022-08-19||&#8216;Het halen van de stikstofdoelen is nog altijd kabinetsbeleid&#8217;||Het halen van de stikstofdoelen in 2030 is nog altijd kabinetsbeleid. Dat zei premier Mark Rutte (VVD) vrijdagmiddag na afloop van de eerste ministerraad na de zomerperiode, waarmee hij reageert op uitspraken van CDA-leider en vicepremier Wopke Hoekstra eerder op de dag. Ook Hoekstra zelf en minister Christianne van der Wal (Natuur en Stikstof, VVD) zeiden na afloop van het kabinetsoverleg dat de plannen onveranderd zijn. Maar „we moeten niet dogmatisch zijn”, aldus Hoekstra. De CDA-leider schreef dat het doel om landelijk de stikstofuitstoot te halveren om kwetsbare natuur te beschermen wat hem betreft niet in 2030 al gehaald hoeft te worden. Met name D66 wil dat het kabinet vasthoudt aan de afspraken uit het regeerakkoord. PVV-leider Geert Wilders heeft vrijdag een debat aangevraagd over Hoekstra’s pleidooi en wordt gesteund door een meerderheid in de Tweede Kamer. Naar verwachting zal dat debat volgende week plaatsvinden, wat betekent dat de Kamer vervroegd van het zomerreces terugkeert.   Rutte zette eerder op de dag al een „staatsrechtelijk vraagteken” bij Hoekstra’s uitspraken. De uitlatingen van Hoekstra liggen gevoelig, omdat het kabinet met één mond spreekt. „Maar het kan denk ik net”, zei de premier voor aanvang van de ministerraad. Volgens Rutte heeft een kabinetslid dat ook partijleider is „wat meer ruimte” om zich politiek te uiten. „Het moet wel een uitzondering blijven.” D66-leider en eveneens vicepremier Sigrid Kaag zei voorafgaand aan de ministerraad dat ze Hoekstra’s uitspraken „niet had zien aankomen”, maar dat ze tegelijkertijd „geen verzoek” heeft ontvangen om het coalitieakkoord aan te passen. „Ik vond het uiterst opmerkelijk”, aldus Kaag. „Maar als kabinet werken wij stug door aan wat belangrijk is voor het land.” In het AD zegt Hoekstra vrijdagochtend dat de halvering van de stikstofuitstoot „niet ter discussie staat”, maar dat het doel van 2030 voor zijn partij „niet heilig” is. Hij pleit ervoor de gesprekken met boeren te „herstarten” en hen „weer bondgenoot” te maken. „We zijn nu een paar maanden bezig en wat is het resultaat? Impasse”, aldus de CDA-leider. „Natuurlijk kun je op veel plekken vóór 2030 de stikstofdoelen al halen, maar als het elders langer duurt, moeten we die tijd nemen.” Ook wil Hoekstra het „gemankeerde middel” van de kritische depositiewaarde vervangen. In plaats daarvan wil hij lokale natuurgebieden snel door ecologen laten beoordelen, om te kijken hoe het gesteld is met de schade door stikstof. De kritische depositiewaarde legt vast hoeveel stikstof in een ecosysteem kan neerslaan, zonder dat het daardoor geschaad wordt. Hoewel uit wetenschappelijk onderzoek steeds blijkt dat natuurschade door stikstofuitstoot vast te stellen is, blijven veel boeren de kritische depositiewaarde in twijfel trekken.  Voorafgaand aan de ministerraad verdedigde de CDA-leider zijn uitspraken en sprak hij vertrouwen uit in Johan Remkes, die sinds deze maand gesprekken tussen het kabinet en betrokken brancheorganisaties leidt, en het kabinet. Dat coalitiepartners verbaasd waren over zijn woorden, „snap ik best”, aldus Hoekstra. „Tegelijkertijd: dit is de opvatting die ik heb gegeven als partijleider, dit is wat het CDA vindt.” Het kabinet bleef lang eensgezind over de afgesproken stikstofdoelen. Sinds deze maand lijkt daar verandering in te komen, onder meer door vragen van Tweede Kamerleden van VVD, CDA en ChristenUnie aan minister Christianne van der Wal (Natuur en Stikstof, VVD), of de vermindering van de stikstofuitstoot met 39 kiloton per jaar noodzakelijk is. D66-Kamerlid Tjeerd de Groot noemde die houding het „typische uitstelgedrag, van pappen en nathouden, van het niet durven nemen van noodzakelijke lastige maatregelen”. Volgens hem is dat „precies de reden waarom we na jaren van vooruitschuiven nu met het stikstofprobleem zitten”.  Toen Hoekstra door het AD gevraagd werd naar mogelijke spanningen die zijn uitspraken kunnen veroorzaken in de coalitie, met name bij D66, zei hij vertrouwen te hebben in het kabinet. „Een regeerakkoord geeft richting, maar er is altijd overleg over aanpassingen”, aldus de vicepremier. „Ik vertrouw erop dat dat weer lukt. Maar ik ga niet doen alsof het makkelijk is.” Met medewerking van Tristan Theirlynck.||https://www.nrc.nl//nieuws/2022/08/19/hoekstra-stikstofdoelen-hoeven-niet-per-se-in-2030-behaald-te-zijn-a4139318
2022-08-19||Het geheim van Shakespeare: hoe breng je zijn werk in het theater tot leven?||In deze vijfde aflevering van de zomerserie over Shakespeare hebben we het over de kunst van het theater maken. Iedereen weet, een toneelstuk van Shakespeare lezen is niet altijd makkelijk, je moet het ervaren. Maar hoe voer je zo’n stuk op een goede manier op? Wat kunnen zijn toneelstukken nog bieden aan het hedendaagse theaterpubliek? En hoe maak je een geslaagde vertaalslag van een Engelse tekst op papier naar een Nederlands stuk op de planken? Michel Krielaars gaat daarover in gesprek met regisseur Nina Spijkers die al van jongs af aan verslingerd is aan de taal van de Engelse schrijver. ||https://www.nrc.nl//nieuws/2022/08/19/het-geheim-van-shakespeare-hoe-breng-je-zijn-werk-in-het-theater-tot-leven-a4139323
2022-08-19||Zomerstress bij de festivalbazen||Na ruim twee jaar zonder festivals gaat vandaag Lowlands weer van start, van oudsher de onofficiële afsluiter van het seizoen. Begin deze zomer werd er nog gewaarschuwd voor grote problemen bij de organisatie van festivals. Cultuurredacteur en muziekrecensent Peter van der Ploeg zocht uit hoe de festivalsector er nu voorstaat.||https://www.nrc.nl//nieuws/2022/08/19/zomerstress-bij-de-festivalbazen-a4139322
2022-08-19||Column | Normale mensen||Eerst kreeg Albergen (gemeente Tubbergen, Overijssel) ongevraagd een azc, daarna kwamen de media en ten slotte kreeg de rest van het land ongevraagd heel veel Albergen, gemeente Tubbergen, burgemeester Wilmien Haverkamp (een naam die ik vanwege het nummer ‘Vrouw Haverkamp’ van de band Normaal waarschijnlijk ten onrechte link aan de Achterhoek, een heel ander gebied in een andere provincie. Ik heb dat nummer nog even opgezocht: wat lijkt de jonge Bennie Jolink op de oude Erik Dijkstra, of andersom. En wat is er veel veranderd want het is met de ophef rond de borstencover van Linda in het achterhoofd toch ook niet meer voorstelbaar dat een hele feesttent zinnen als ‘Vrouw Haverkamp, wat heb je grote tieten’ staat mee te blèren, hoewel in Albergen misschien wel want daar draait het, als ik de berichtgeving mag geloven,  nog steeds om paasvuren, kermis, carnaval en feesttent.)  En wethouder Ursula Bekhuis-Groothuis (Gemeentebelangen/VVD), die woensdagavond bij Op1 in haar nieuwste dracht de verontwaardiging van de gemeente Tubbergen zat te verwoorden. Ze werd daarbij geholpen door misschien wel de bekendste buurtbewoner van Albergen: Hennie de Haan. Vorig jaar werd ze voor haar werk als voorzitter van de Nederlandse Vakbond Pluimveehouders nog genomineerd voor de Vrouw in de Media Award Overijssel, ze won niet. Hennie vreesde dat het befaamde noaberschap – het ‘naar elkaar omkijken’ wat bewoners van sommige delen uit het oosten en het noorden van het land maar wat graag uit de kast trekken om het sympathieke karakter van hun streek te  duiden –  in het gedrang zou komen als alle kamers van het door het COA aangekochte Landhotel ’t Elshuys straks vol zitten met asielzoekers. De angst van de bewoners van Albergen en Tubbergen werd in reportages in alle kranten breed uitgemeten. De Volkskrant was met twee stuks afgereisd en kwam terug met een artikel waarin boerenzoon Bart Klaassen en „de in bermuda gestoken Alfred Haarhuis uit Almelo” de onderbuik lieten leeglopen, NRC koos voor het perspectief van een Syrisch gezin dat al langere tijd in Albergen verbleef, maar aan het eind van het verhaal door Vluchtelingenwerk voor de zekerheid uit het hotel werd geëvacueerd.  Aan ’t Elshuys waren inmiddels borden met teksten als ‘Houd Albergen schoon’ gehangen. Het was bij elkaar opgeteld zo veel dat ik inmiddels aan mijn Albergen/gemeente Tubbergen-taks zit. Ik lees de reconstructies wel met Kerstmis,  misschien dat er  tegen die tijd ook wat gewone mensen in Albergen en omgeving zijn gevonden, maar de kans daarop is klein.||https://www.nrc.nl//nieuws/2022/08/19/normale-mensen-a4139266
2022-08-19||Vrijhandel met VS moet Taiwan meer lucht geven||De Verenigde Staten en Taiwan gaan deze herfst praten over handel tussen de twee landen. Dat maakt het Amerikaanse ministerie van Handel bekend. Behalve gesprekken die „economisch betekenisvolle uitkomsten” moeten opleveren, staat ook de „economische druk” vanuit China richting Taiwan op de agenda, zo maakten de landen woensdag bekend. China reageerde kwaad op de aankondiging omdat het Taiwan beschouwt als afvallige provincie. Het feit dat de VS en Taiwan zouden gaan praten was al in juni aangekondigd. Toen moesten de onderwerpen die op tafel zouden komen nog worden afgesproken. De Taiwanese handelsgezant John Deng liet weten dat hij hoopte dat de gesprekken een opmaat zouden vormen naar een vrijhandelsverdrag met de VS. Dat is al langer een wens van Taiwan. Naast zaken als regulering van goederen en kwaliteitseisen, is de „economische druk” vanuit China op de agenda gekomen. Daarmee wordt niet alleen gedoeld op een mogelijke blokkade van Taiwan door China, maar ook op de druk die China zet op landen die banden aangaan met Taiwan. Zo kreeg Litouwen met allerlei Chinese tegenwerking te maken toen de Taiwanese ambassade in Vilnius ook daadwerkelijk ambassade mocht gaan heten. In andere landen wordt meestal een andere naam gebruikt vanwege de complexe situatie van de eilandstaat. Taiwan is sinds 1949 de facto onafhankelijk, maar Beijing claimt dat het eiland onderdeel is van China. Het Aziatische land wil daarom niet dat andere landen zelf handelsafspraken maken met Taiwan. Het Chinese ministerie van Buitenlandse Zaken riep de VS op te stoppen met het aanhalen van de banden met Taiwan. „China zal resolute maatregelen nemen om zijn nationale soevereiniteit en territoriale integriteit te beschermen. We adviseren de VS om geen verkeerde inschattingen te maken”, aldus een woordvoerder van het ministerie. Een mogelijke blokkade door China zou de wereldwijde chipproductie treffen. Taiwan is de voornaamste producent van hoogwaardige halfgeleiders, dankzij de technologische voorsprong van chipmaker TSMC. Amerikaanse bedrijven, zoals Apple, AMD en NVIDIA, maken gebruik van TSMC’s productiefaciliteiten. TSMC bouwt wel een fabriek in Phoenix, Arizona, maar het duurt nog enkele jaren voordat die daadwerkelijk kan produceren. (ANP / Bloomberg)||https://www.nrc.nl//nieuws/2022/08/19/vrijhandel-met-vs-moet-taiwan-meer-lucht-geven-a4139306
2022-08-19||Lagere omzet BAM door de verkoop van bedrijfsonderdelen, winst omhoog||Bouwbedrijf BAM heeft afgelopen halfjaar minder omzet behaald dan in dezelfde periode in 2021. Dat is te wijten aan de verkoop van enkele bedrijfsonderdelen. In Nederland, het Verenigd Koninkrijk en Ierland ging de vergelijkbare omzet juist omhoog. Ook de winst steeg aanzienlijk, ondanks hogere kosten voor materialen en personeel. BAM is al enige tijd selectiever in het aannemen van projecten, ook om tegenvallers te voorkomen. Toch gaat dat nog weleens mis, zoals met de renovatie van de Afsluitdijk, waar veel meerkosten mee gemoeid bleken, omdat Rijkswaterstaat belangrijke informatie niet had afgegeven. In het tweede kwartaal is daarover echter een akkoord bereikt met de Nederlandse overheid. Schikkingen over de zeesluis in IJmuiden ter waarde van 16 miljoen euro en een over een museum in Dubai, werden in het eerste halfjaar gesloten. De schikking over dat Museum of the Future levert 16 miljoen euro op en dat droeg bij aan de winstsprong. Het nettoresultaat verviervoudigde ruim: van 20,1 miljoen euro vorig jaar naar 85,7 miljoen. (ANP)||https://www.nrc.nl//nieuws/2022/08/19/bouw-lagere-omzet-bam-door-de-verkoop-van-bedrijfsonderdelen-winst-omhoog-a4139305
2022-08-19||Japan begint campagne om inwoners weer aan het drinken te krijgen||Japanners mogen wel wat meer drinken, vindt de belastingdienst. Met de campagne ‘Sake Viva’ verzamelt het landelijke belastingagentschap NTA ideeën om de alcoholconsumptie aan te moedigen. Daarmee hoopt de NTA de drankindustrie nieuw leven in te blazen. De Japanse alcoholmarkt krimpt. Door vergrijzing en veranderingen in de levensstijl van jongere generaties daalt de alcoholverkoop, en daarmee de belastinginkomsten. Volgens CNN kreeg de Japanse staatskas vorig jaar 1,1 biljoen yen (8,5 miljard euro) aan alcoholaccijnzen binnen, 1,7 procent van alle inkomsten. Tien jaar eerder was dat nog 3 procent. De Financial Times schrijft dat de alcoholconsumptie per persoon sinds 1995 met een kwart is gedaald tot 7,5 liter in 2020. De ideeëncampagne draait niet alleen om sake, maar ook om andere soorten Japanse drank, zoals whisky en awamori. De organisatie vraagt ook specifiek om nieuwe verkoopmethoden met behulp van kunstmatige intelligentie en de Metaverse, de virtualrealitywereld bedacht door het moederbedrijf van Facebook. Plannen indienen kan tot 9 september, alleen in het Japans.||https://www.nrc.nl//nieuws/2022/08/19/japan-begint-campagne-om-inwoners-weer-aan-het-drinken-te-krijgen-a4139304
2022-08-19||Apotheken VS voor 650 miljoen beboet||De Amerikaanse apothekers CVS, Walgreens en Walmart moeten twee districten in de Amerikaanse staat Ohio een bedrag van in totaal 650,5 miljoen dollar (bijna 640 miljoen euro) betalen vanwege de jarenlange verkoop van verslavende pijnstillers. Niet eerder werden verkopers, en niet distributeurs of farmaceuten, door een rechter zo duidelijk aansprakelijk gesteld voor hun rol in de opiatencrisis. Veel Amerikanen zijn verslaafd aan pijnstillers. Volgens de Amerikaanse gezondheidsdienst CDC stierven tussen 1999 en 2018 bijna een half miljoen Amerikanen aan overdoses van legale of illegale pijnstillers. Het gaat onder meer om morfineachtige middelen als oxycodon en fentanyl. Lake County en Trumbull County in Ohio krijgen de komende vijftien jaar van CVS, Walgreens en Walmart ieder ruim 300 miljoen om de gevolgen van deze gezondheidscrisis te bestrijden. Het geld gaat naar onder meer onderwijs en preventie. De rechter oordeelde woensdag dat de bedrijven „jarenlang door bleven gaan met het verstrekken van grote hoeveelheden pijnstillers, terwijl signalen dat de medicijnen werden misbruikt massaal werden genegeerd”, zo schrijft The New York Times. De apothekers zouden verantwoordelijk zijn voor een derde van het totale schadebedrag in de districten. De farmaceuten en distributiebedrijven dragen de rest van de verantwoordelijkheid. Volgens de Amerikaanse krant gaan Walgreens en CVS in beroep. Elders in de VS worden  de laatste jaren door farmaceuten en distributeurs van medicijnen regelmatig schikkingen getroffen vanwege de opiatencrisis. (ANP/AFP)||https://www.nrc.nl//nieuws/2022/08/19/pijnstillers-apotheken-vs-voor-650-miljoen-beboet-a4139303
2022-08-19||ThuiskokVoedende flespompoen-pie|| Verwarm de oven voor op 200 graden of 180 graden  hetelucht. Leg de stukken pompoen met het snijvlak naar boven op een bakplaat. Bestrijk de snijvlakken met ½ theelepel ghee of olijfolie en bak de stukken 40 – 60 minuten in de oven, tot ze zacht zijn.   Giet de mungbonen af en doe ze samen met het kokende water in een pan. Laat ze ongeveer 30 minuten sudderen op middelhooglaag vuur. Kook de rijst in een andere pan volgens de aanwijzing op de verpakking. Verhit de rest van de ghee in een middelgrote pan op middelhooglaag vuur. Voeg de courgette, prei, het paprikapoeder, de tijm en rozemarijn toe en bak ze zachtjes ongeveer 6 minuten, tot de groenten zacht zijn; voeg indien nodig een scheutje water toe om ze vochtig te houden. Giet de mungbonen en rijst af en meng ze door de courgette en prei. Breng op smaak met zout en peper. Schep het vruchtvlees uit de pompoenhelften, doe het in een kom en prak het met een vork. Verdeel het bonenmengsel over de bodem van een ovenschaal van 1 l. Bedek de bovenkant met de geprakte pompoen en strooi de geraspte kaas erover. Bak het gerecht 10 – 15 minuten in de oven, tot de pompoen een beetje bruin is.  VOOR 2 – 3 PERSONEN: Anne Heigham De Ayurveda Keuken Terra 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/19/thuiskokvoedende-flespompoen-pie-a4139290
2022-08-19||In het midden||Horizontaal:1.  Minder wordende verkoop 6.  Jemig de __ 10.  Winnie-the-__ 11.  Vandaag in Utrecht 13.  Zo reageren spontane types 15.  Toevluchtsoord 17.  Jakobs broer 18.  Wapenlobbyisten 23.  Groen 24.  Om te huilen zo grappig 25.  Krijg nou wat, een beschadiging 27.   Fabelschrijver 30.  __ Crow, singer-songwriter 31.  Franse duisternis 32.  In de aarde steken 33.  Vakantiegerecht   Verticaal1.  Stukje software 2.  Harde bovenlaag 3.  Den Haag Laan van __ 4.  Burgemeester van Arnhem dan wel Rotterdam 5.  Watermerk 6.  Harde ondergrond 7.  Druksel 8.  In die stad werd de boekdrukkunst uitgevonden 9.  Grensgebied in het Midden-Oosten 12.  Eerste wereldkampioen voetbal ooit 14.  Zijn er zo’n 4,5 miljard van 16.  Glorieus bouwsel 19.   Jazzstijl 20.  Worden appeltjes voor bewaard 21.  Stond bij 22.  __ de Jongh, ballet 26.__-Hulk, nieuwe serie op Disney+ 28.  Kan heel wat bier in 29.  Halt!  Oplossing puzzel 18 augustus. Horizontaal: 2. KASBA 6. GESTE 10. LAAN 12. OASE 14. YEN 15. ACAJOU 16. CHENEY 17. STRO 18. ROOIJ 20. ORA 23. ASC 25. LOIS 26. TYGO 29. LALLEN 30. EXAMEN 31. LAU 32. USUS 34. GINA 35. ABBAS 36. RENÉE  Verticaal: 1. GLAS 2. KAARTCLUB 3. ANJOU 4. BOURBONS 5. AA 6. GEHIJG 7. SYNONYMIE 8. TEER 9. ENYA 11. ACT 13. SCORSESE 19. OEI 21. BLEUS 22. ETAGE 23. ALLA 24. SAAB 27. GEN 28. ONAF 33. UR  In het midden: TUBBERGEN||https://www.nrc.nl//nieuws/2022/08/19/in-het-midden-a4139288
2022-08-19||Sudoku van vrijdag 19 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/19/sudoku-a4139280
2022-08-19||Column | Doorbroken taboe||De laatste tijd ontstaat er meer openheid over seksueel misbruik van jongens en jonge mannen, meestal door mannen. De slachtoffers hebben kennelijk besloten niet langer te zwijgen; gelijk hebben ze. In de Volkskrant schreef Robert van de Griend  over de Britse zanger Marcus Mumford van de folkrockband Mumford and Sons. Mumford bracht onlangs het nummer ‘Cannibal’ uit, waarin hij zingt over het seksueel misbruik dat hij als kind moest ondergaan. Door wie, wilde hij niet zeggen. „Niet door een familielid en niet in de kerk.” De eerste regels  van zijn song: „I can still taste you and I hate it/ That wasn’t a choice in the mind of a child and you knew it.” Volgens kenniscentrum Rutgers heeft een op de vijf jongens en mannen ervaring met seksueel misbruik; een derde praat er met niemand over. Klinisch psycholoog Iva Bicanic van het Centrum Seksueel Geweld prijst Mumford: „Het is heel waardevol dat zo’n bekende muzikant zich over dit onderwerp uitspreekt. Het helpt om het taboe rond seksueel misbruik bij jongens en mannen te doorbreken.”  Zij wijst erop dat veel mannen last houden van zulke ervaringen: „Als de pleger een man is, wat meestal het geval is, kan er ook nog verwarring ontstaan over de eigen seksuele identiteit. Ruim de helft van de mannelijke slachtoffers twijfelt daarover na zo’n ervaring.” Die opmerking trof me, niet omdat ik zelf zulke ervaringen heb gehad, gelukkig niet, maar omdat ik net op YouTube een gereviseerde documentaire uit 2007, His Wondrous Story, over de zanger Billy Fury (1940-1983) had gezien. Ik ben met zijn muziek opgegroeid. Fury was omstreeks 1960 samen met Cliff Richard de bekendste Britse popzanger. Grote hits van hem waren ballads als ‘Halfway to Paradise’ en ‘I’d Never Find Another You’. Destijds was weinig over Fury bekend, later bleek dat hij een moeizaam leven leidde met hartproblemen die hem te vroeg fataal werden. Hij had allerlei mislukte relaties met vrouwen en worstelde met een introvert karakter dat haaks stond op zijn imago als vitale popzanger.  In die documentaire vertelt Vince Eager, een minder bekende collega van Fury, dat zij een dominante manager, Larry Parnes, hadden, een homo die jonge, goed uitziende mannen selecteerde om een jeugdig publiek te bereiken. Er was in de jaren zestig een groepje homo’s als manager zeer actief in de Britse popwereld – Brian Epstein van The Beatles was de bekendste.  Parnes wordt in de documentaire „een seksueel roofdier” genoemd die niet van zijn eigen artiesten kon afblijven. Eager vertelt dat hij en Fury daar grote problemen mee hadden; ze waren als nog beginnende artiesten afhankelijk van hem. Eager hield Parnes af, ook toen die hem vroeg het bed te delen met een invloedrijke platenproducent: „Als je een hit wilt, zul je wel moeten.” Chris Hitchens, een muziekjournalist uit die jaren, voegt eraan toe: „Larry’s homoseksualiteit was verwarrend voor Billy in zijn eigen seksuele leven en leidde ook in latere jaren tot enorme problemen voor hem.”  Verdere toelichting ontbreekt, maar is ook niet echt nodig. #MeToo avant la lettre, daar lijkt het nog het meest op. Wat voor vrouwen in de showbusiness en daarbuiten toen min of meer gangbaar was, is klaarblijkelijk halverwege de vorige eeuw ook voor jonge mannen niet ongewoon geweest.  ||https://www.nrc.nl//nieuws/2022/08/19/doorbroken-taboe-a4139270
2022-08-19||Opinie | Boodschap||Al jaren doe ik regelmatig boodschappen bij de Marokkaanse winkel aan de overkant van de straat. Als de gelegenheid zich voordoet, probeer ik een praatje  te maken. Zo vroeg ik de vader van het gezin laatst hoelang hij inmiddels al in Nederland woonde. „Uhm”, antwoorde hij, „sinds 1989.” „Oh,” zei ik verrast, „dat is mijn geboortejaar.” Een korte stilte volgde en de winkelier antwoordde: „Dan wonen wij allebei even lang in Nederland.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/19/boodschap-a4139268
2022-08-19||Sonnet op dieet||‘We moeten inzien dat we collectief een stukje armer zullen moeten worden,’ zei Sigrid Kaag onlangs en zo verwoordde ze onbedoeld het grootste ongerief,  want er staan winsten tegenover pijn  en topman zijn is zeldzaam lucratief. Was de verarming maar echt collectief, dan zou verarming acceptabel zijn.   Onhoudbaar is ons lang geheiligd streven naar onbeperkte groei op één planeet, die kwijnt door economische stramienen.   We zullen anders moeten leren leven, maar essentieel is dat ons nieuw dieet ook hen vermagert die aan pijn verdienen.  17 augustus 2022||https://www.nrc.nl//nieuws/2022/08/19/sonnet-op-dieet-a4139265
2022-08-19||Column | Boomerlandgoed||Misschien moet onze staatssecretaris Asiel en Migratie eens een kaartje publiceren met gemeenten die te weinig asielzoekers opvangen. Tubbergen, weten we, is bloedrood. Maar welke staan er nog meer in de min, en kunnen het telefoontje verwachten waarmee het Rijk ze hun macht ontneemt?  Van het stikstofdebacle is blijkbaar geleerd om die locaties niet in één keer prijs te geven. Doseer de maatschappelijke onrust, door steeds een nieuwe bingobal te onthullen. “En de winnaar is… Bant… Tubbingen… het Haagse Benoordenhout!” Jawel, jaren terug was er al sprake van dat hier een azc zou komen, bij Rutte en Kaag om de hoek. De Julianakazerne staat leeg, lees ik her en der smalend.  Niets daarvan. Voorbij de slagbomen (‘verboden voor onbevoegden’) waan je je op zo’n landgoed waarvan het kasteel tot hotel is omgebouwd. Tesla’s en een rode Porsche Taycan aan laadpalen. Rijen sproeiers besprenkelen het enige gazon in Nederland dat niet is verdord. De duivelse afweging tussen een azc en boomerlandgoed viel hier uit in het nadeel van de asielzoeker.  Julia’s Park heet het: een wooncomplex met vorstelijke herenhuizen, topappartementen en ‘high-end penthouses’: „U woont hier in een oase van rust op uw eigen landgoed”, aldus de makelaar.  Leg het asielkaartje naast het stikstofkaartje en het blote oog ziet amper verschil. Ons platteland mag opdraaien voor de nalatigheid van de afgelopen kabinetten. Achteraf gezien hadden we een beter plan moeten maken over wat we precies met de asielstroom willen – hoeveel en waar? Maar wie had ooit kunnen bevroeden dat de ellende in de wereld rondom ons zou toenemen, en dat ons welvarende, veilige landje zo in trek zou zijn?  Buiten de Randstad, waar de behoefte aan high-end penthouses net iets minder nijpend is, krijgen ze nu de rekening. Inééns. Wie protesteert, geldt voor de rest van Nederland als onbeschofte boer, wappie en racist.  Binnen de Europese Unie nemen landen asielzoekers op naar rato van bevolkingsgrootte. Is het teveel gevraagd om dat principe ook binnen Nederland toe te passen, en geen 300 asielzoekers in een dorpje van 3.000 inwoners te proppen? Het Benoordenhout heeft er 15.000. Voor 1.500 asielzoekers heb je aan één Julianakazerne nog niet genoeg.  Laatst bood Rutte excuses aan voor de communicatie via het beruchte stikstofkaartje. Onhandig, achteraf gezien. Tsja. Achteraf gezien hadden Rutte I, II en III iets moeten doen aan het mestprobleem en de asielcapaciteit. Nu resten alleen ad hoc reparaties waarbij het polderen is verruild voor een compromisloze politiek van voldongen feiten.  Achteraf gezien had deze Julianakazerne vast beter een azc kunnen worden dan dit afgeschermde woonlandgoed voor de allerrijksten. Maar zoals ze in Twente zeggen: achteraf is het mooi wonen. ||https://www.nrc.nl//nieuws/2022/08/19/boomerlandgoed-a4139317
2022-08-19||Beeldenstorm tegen de  gehate monumenten voor het Rode Leger|| Het oorlogsmonument in Narva, op de grens van Estland en Rusland, is deze week ontmanteld. De replica van een Sovjet-tank uit de Tweede Wereldoorlog, geplaatst in 1970, is verhuisd naar het  oorlogsmuseum in Viimsi, ten noorden van hoofdstad Tallinn. Premier Kaja Kallas motiveerde het regeringsbesluit als een kwestie van openbare orde: „We zullen Rusland niet toestaan het verleden te gebruiken om de rust in Estland te verstoren.” Vrij vertaald: we gaan een locatie waar onze aanzienlijke Russische minderheid samenkomt, opheffen. De Russischtalige bevolking van Narva – 97 procent van de 60.000 inwoners – wilde het monument behouden, maar verzet bleef uit. In 2007 leidde verplaatsing van de Bronzen Soldaat, een ander Sovjet oorlogsmonument, van het centrum van Tallinn naar een begraafplaats tot dagenlange rellen waarbij 153 gewonden en één dode vielen. Voor het einde van het jaar wil de Estse regering alle monumenten die verwijzen naar de Sovjet-bezetting (1940-1991, inclusief de bezetting door nazi-Duitsland van 1941-1944) verwijderen uit de publieke ruimte. De Russische inval in Oekraïne zet een lang sluimerend debat over Russische oorlogsmonumenten in Midden- en Oost-Europa op scherp. Het primaire argument van de Estse regering is het voorkomen van polarisatie binnen Estland – niet vreemd in een land waar een kwart van de 1,3 miljoen inwoners Russisch is. Tegelijk wijst de premier naar de oorlog. Kallas: „Dit besluit helpt ons om te richten op onze belangrijkste taken: het garanderen van Estlands veiligheid en alle burgers helpen om de crises te trotseren die worden veroorzaakt door de oorlog in Oekraïne.” In 2009 ging het mis bij het opblazen van het Glory Memorial in Kutaisi, Georgië. Twee toeschouwers kwamen om. Het WOII-monument moest wijken voor een nieuw parlementsgebouw. Foto Tornike Turabelidze / Reuters
 De honderden monumenten die na de Tweede Wereldoorlog werden gebouwd om de overwinning van de Sovjet-Unie op nazi-Duitsland te vieren zorgen in voormalige Sovjet-republieken en de landen die binnen de Sovjet-invloedssfeer vielen al decennia voor ongemak. Dat ongemak wordt versterkt door de Russische aanval op Oekraïne. Vaak zijn de beelden gewijd aan het Rode Leger: ze tonen heroïsche soldaten in sociaal-realistische stijl. De bustes van Lenin en Stalin verdwenen al eerder naar schroothoop of beeldenpark, maar deze monumenten bleven intact. Een nieuwe beeldenstorm komt nu op gang. In Polen werden in maart en april vier kleinere monumenten verwijderd. Een 80 meter hoge obelisk en grote bronzen beelden in het Overwinningspark in de Letse hoofdstad Riga worden binnenkort gesloopt. De discussie over verwijdering van de obelisk-met-soldaat in het centrum van de Bulgaarse hoofdstad Sofia is opnieuw opgelaaid. Lokale skaters draaien rondjes bij het van  anti-Russische graffiti voorziene monument. Sovjet-monument in Sofia, Bulgarije. De discussie over de sloop is weer opgelaaid. Foto Hristo Rusev / Getty Images De omstreden oorlogsmonumenten staan ook in West-Europa, op plaatsen waar het Sovjet-leger heeft gevochten. Berlijn heeft drie Sovjet oorlogsmonumenten, waaronder het grote monument in Treptower Park om de 80.000 soldaten te herdenken die sneuvelden in de slag om Berlijn. In goudvergulde citaten bezingt Stalin de glorie van het Rode  Leger. Jaarlijks op 9 mei komen duizenden mensen hier bijeen om Overwinningsdag te vieren. Wenen en Brest hebben grote monumenten. In het noorden van Noorwegen kijkt een Sovjet-soldaat  over Kirkenes. Waar West-Europa het Sovjetleger kan associëren met bevrijding, telt in Midden- en Oost-Europa primair de bezetting. Poetin toont zich geregeld ontstemd over het tornen aan de herdenking van Sovjet-martelaren. De overwinning in de Grote Patriottische Oorlog en de strijd tegen nazisme staan centraal in zijn wereldbeeld. Elke bekladding of verplaatsing van een oorlogsmonument kan rekenen op krachtige afkeuring uit het Kremlin. Zo’n daad geldt als een belediging van de strijd tegen het fascisme. Het digitaal geavanceerde Estland sloeg woensdag een cyberaanval uit Rusland af. Makkelijk is het niet, om ongewenste verering van het Sovjet-leger te stoppen. Bijvoorbeeld omdat veel monumenten zijn gebouwd rond oorlogsgraven, en in internationale verdragen is vastgelegd dat ‘gastlanden’ graven intact laten. Een andere complicatie is dat monumenten vaak onder de verantwoordelijkheid van lokale bestuurders vallen, die andere keuzes maken dan nationale overheden. In Estland zette de regering het stadsbestuur van Narva opzij. En dan is er de vraag of omstreden geschiedenis wel moet worden gewist, analoog aan het debat over ‘koloniale’ standbeelden. Historici en erfgoedexperts neigen naar behoud met  toelichting erbij. Monument in het Overwinningspark in Riga, Letland. Het wordt binnenkort gesloopt. Foto Toms Kalnins / EPA Voor West-Europeanen hebben de beelden toeristische waarde, weet men in de Baltische landen. Asnate Ziemele, voorzitter van de Letse brancheorganisatie voor toerisme, is deze week bij een tour langs militair erfgoed  uit WOII en Koude Oorlog in Letland en Estland. Ziemele staat achter het Estse besluit. „We haten alle Sovjet-restanten. Ze herinneren ons aan vijftig  jaar gevangenis. We moeten er zo snel mogelijk vanaf.”      Botst dat niet met de ambitie om toeristen te lokken naar overblijfselen uit de oorlog? „Dat is iets heel anders. Bunkers, versterkingen, dat is interessant. Maar het Sovjet-leger eren? Nee!” En is het niet pijnlijk dat West-Europeanen de Sovjet-erfenis, bijvoorbeeld beelden van Stalin, zo interessant vinden? „Ik begrijp best dat die beelden exotisch zijn als je de onderdrukking niet hebt ondervonden. Het is ver weg. Ik heb niets met Sovjet-souvenirs, maar ik hou van Che Guevara.”||https://www.nrc.nl//nieuws/2022/08/18/beeldenstorm-tegen-de-gehate-monumenten-voor-het-rode-leger-a4139311
2022-08-19||Krijgsheren en rebellen verzoenen zich in Tsjaad - maar niet allemaal|| Met zijn hand op zijn hart en gekleed in een witte boubou, een traditioneel gewaad, kwam hij donderdag de vliegtuigtrappen afgelopen, de gevreesde rebellenleider, terug in Tsjaad na 17 jaar in ballingschap. „Ik ben blij en geëmotioneerd weer in mijn land te zijn”, sprak Timan Erdimi, 67, wiens troepen drie jaar terug nog met pick-uptrucks naar de hoofdstad N’Djamena oprukten, om uiteindelijk door Franse bommenwerpers te worden gestopt.   Zo druppelden  ze deze week binnen, de krijgsheren van grote en kleine rebellenbewegingen, facties en splintergroepen, die elkaar probeerden te verjagen en vermoorden sinds het Sahel-land in 1960 onafhankelijk werd van Frankrijk. Ze zijn weer terug, soms na jaren in andere landen,  na  het tekenen van een akkoord dat hen amnestie verleent,  in ruil voor hun deelname aan een ‘nationaal dialoog’ dat Tsjaad eindelijk moet verzoenen. Vijf maanden lang werd in Qatar in een 5-sterrenhotel onderhandeld tussen zo’n driehonderd rebellen en vertegenwoordigers van de militaire transitieraad die sinds vorig jaar aan de macht is. Dat gebeurde nadat president en ex-krijgsheer Idriss Déby aan het front werd gedood. Begin augustus lag er dan eindelijk een akkoord. De datum voor de start van de dialoog, die de weg moet bereiden naar verkiezingen en de terugkeer, eindelijk, van stabiliteit, stond al gepland: 20 augustus. In ruil voor een staakt-het-vuren en een algehele amnestie, zal de komende weken en maanden gesproken worden over onder meer een nieuwe kieswet en een eventuele integratie van strijders in het leger. „Een sleutelmoment voor het Tsjaadse volk”, noemde VN secretaris-generaal  Guterres het glunderend. Maar van hoop is daags voor de start in N’Djamena niets te merken. „De situatie is erg gespannen”, vertelt politiek analist Hoinathy Remadji via zoom vanuit de hoofdstad. „Je voelt de onzekerheid en nervositeit. Alles kan zo omslaan.”   Gevreesd wordt dat de gesprekken al verloren zijn voordat ze zijn begonnen. Twee van de belangrijkste rebellengroepen weigerden in Doha namelijk het akkoord te ondertekenen. Waaronder F.A.C.T., het Front voor Verandering en Concordaat in Tsjaad, bij wiens aanval vorig jaar president Déby werd gedood. En zij niet alleen. Ook het meest prominente platform voor burgerbewegingen trok zich terug, net als een belangrijke oppositiepartij. Beiden wilden dit weekend de straat op om te protesteren tegen wat zij zien als een verkapte poging van Tsjaads regerende elite om aan de macht te blijven.  Hun wantrouwen richt zich vooral op generaal Mahamat Idriss Déby (39) die na de plotse dood van zijn vader de grondwet liet opschortten en de macht overnam. Zoon Déby beloofde een transitieperiode van anderhalf jaar en een nationaal dialoog om het land te hervormen en de wapens voor eens en altijd te doen zwijgen.  Daarmee hield hij ook Westerse en regionale bondgenoten kalm, voor wie Tsjaad met zijn sterke leger een onmisbare partner is in de strijd tegen jihadisten in de Sahel. Zo bleef oud-kolonisator Frankrijk, die vader Déby nog steunde toen hij in 1990 zelf met een staatsgreep aan de macht kwam, stil. Alles om het kaartenhuis Tsjaad overeind te houden. Op de onderhandelingen in Doha stond dus veel  druk, vertelt analist Remadji. „Feitelijk stond de uitkomst al vast. Er moest een dialoog komen. De datum was al geprikt.” Van de om en nabij vijftig groepen die vertegenwoordigd waren, tekenden zo’n veertig. Waaronder de Unie van Verzetsstrijdkrachten van de grijzende Erdimi, een neef van Idriss Déby. Dat is een overwinning, stelt de analist. „Maar kijk naar wie ontbreekt: de beweging die als laatste zijn wapens trok.” In een verklaring schreef F.A.C.T. het akkoord niet te kunnen ondertekenen, omdat belangrijke eisen niet zijn ingewilligd. Zo wilden de rebellen een directe vrijlating van hun gevangenen, de garantie dat leden van de transitieraad zich niet verkiesbaar  kunnen stellen én  eerlijke vertegenwoordiging binnen de gesprekken van rebellen, oppositie en de regering. Van de 1.400 deelnemers zou het overgrote deel nu dicht bij de machthebbers staan.  In Tsjaad vrezen velen dat de rebellen die nu zijn uitgesloten de wapens weer zullen oppakken. In een interview op de lokale radiozender Omega ontkende een woordvoerder van F.A.C.T. dit: „Oorlog lost op geen enkele wijze de problemen op, dat kan alleen middels dialoog”, suste hij. En: „Onze deur is niet gesloten, we staan altijd open voor onderhandelingen.” De vraag is hoe waar die woorden blijken te zijn. Dit zijn niet de  eerste verzoeningsgesprekken die in Tsjaad worden georganiseerd in een poging om  rebellengroepen in toom te houden. Maar het geweld hield nooit op. ||https://www.nrc.nl//nieuws/2022/08/18/krijgsheren-en-rebellen-verzoenen-zich-in-tsjaad-maar-niet-allemaal-a4139310
2022-08-19||Re-integratie gedetineerde stokt door lange wachttijd voor verlof||Verloven van gedetineerden die zijn veroordeeld voor een ernstig gewelds- of zedendelict  zijn ingetrokken omdat de regels rondom re-integratie zijn aangescherpt. Meer gedetineerden moeten bij een verlofaanvraag eerst naar een psycholoog, maar dat leidt  tot maandenlange wachttijden. Gedetineerden die voor verlof in aanmerking komen, kunnen zo moeizamer re-integreren, zelfs als ze eerder al wel met verlof mochten. De wachttijden zijn ontstaan door een te ruim geformuleerd artikel in de Regeling tijdelijk verlaten inrichting. Dat stelt de Dienst Justitiële Inrichtingen (DJI) na vragen van NRC. Gedetineerden komen in de laatste fase van hun detentie in aanmerking voor verlof om zich voor te bereiden op een terugkeer in de maatschappij. Ze hebben door de aangescherpte regels steeds vaker een risicotaxatie of delictanalyse nodig. Die worden gemaakt door de psycholoog van de gevangenis als gedetineerden met re-integratieverlof willen. Gedetineerden die zijn veroordeeld voor een ernstig gewelds- of zedendelict hebben de rapportages nodig voordat ze met verlof mogen.  De regels zijn volgens de Dienst Justitiële Inrichtingen in november 2021 aangescherpt. Het doel was bij plegers van ernstige gewelds- en zedenmisdrijven die in een forensische kliniek worden geplaatst, beter in beeld te krijgen of ze toe zijn aan verlof. Die noodzaak ontstond in 2019, nadat bleek dat Michael P., terwijl hij in zo’n kliniek zat, de moord op Anne Faber kon plegen. Uit de samenleving kwam er een sterke roep om strengere verlofregels, die eind vorig jaar zijn doorgevoerd. Maar volgens de DJI zijn de extra waarborgen „onbedoeld te ruim geformuleerd”, waardoor de aangescherpte regels gelden voor alle gedetineerden die ernstige zeden- en geweldsdelicten hebben gepleegd – en dus niet alleen voor hen die in een forensische kliniek zijn geplaatst.   Met als gevolg lange wachttijden en vertraging bij re-integratietrajecten.  Terwijl het verlof juist „van wezenlijk belang is” om recidive te verminderen, zegt hoogleraar criminologie Miranda Boone van de Universiteit Leiden. „Tijdens een verlof kunnen gedetineerden hun familie- of kindrelaties verbeteren, solliciteren of een huis zoeken.” Het verlof staat echter onder druk, zegt Sanne Struijk, hoogleraar sanctierecht aan de Erasmus Universiteit Rotterdam. „Risicotaxatie en delictanalyse kunnen goede instrumenten zijn om risico’s voor de samenleving te detecteren en in te dammen, maar dan moet het snel kunnen. Als het leidt tot lange wachttijden onder gedetineerden schiet het zijn doel voorbij, want juist een verlof is essentieel voor  een succesvolle re-integratie van gedetineerden.” Door de nieuwe regels is de werklast voor inrichtingspsychologen sterk toegenomen. Bovendien is het vanwege krapte op de arbeidsmarkt lastig om voldoende gz-psychologen te vinden. De DJI zegt niet te kunnen aangeven hoelang de extra wachttijden zijn, of om hoeveel gevangenen het gaat, omdat dat per gevangenis verschilt. Angelique Levels vriend Dennis zit vast in de gevangenis van Nieuwegein, vanwege cocaïnehandel en witwassen. Op 9 juli was zijn eerste korte verlof. Maar de verloven die volgden zijn ingetrokken,  omdat Dennis dus een nieuwe risicotaxatie en delictanalyse moet krijgen. „Dat duurt twee maanden, dan pas heeft de psycholoog tijd”, zegt  Levels. „Dat is een ontzettende teleurstelling. Vooral voor Dennis’ dochter; die telde de dagen al af. We snappen het ook niet: waarom was het in juli nog wel veilig dat hij met verlof mocht, en nu niet meer?”   De aangescherpte eisen leiden tot onrust en onduidelijkheid bij gevangenen, vertellen meerdere advocaten die gedetineerden bijstaan. „Ik hoor van cliënten dat dit een nieuwe eis is, en dat ze zonder een risicotaxatie van de psycholoog dus niet met verlof kunnen”, zegt advocaat Vincent van Biljouw. „Wat steekt is de onduidelijkheid: het is vaak niet helder hoe lang ze moeten wachten voordat ze wel een risicotaxatie kunnen krijgen. En voor gevangenen die al met verlof zijn geweest en ineens niet meer mogen is het helemaal onbegrijpelijk.”  Advocaat Wesley van Soest staat elf cliënten bij die nu met de lange wachttijden te maken hebben, verspreid over vier Nederlandse gevangenissen.  „Het gaat om mensen die soms al meerdere keren met verlof zijn geweest, en nu ineens alsnog een risicotaxatie nodig hebben, en dus weer binnen moeten blijven. Zo wordt de tijd om te resocialiseren en zichzelf dus voor te bereiden op een terugkeer in de maatschappij veel korter. Dat lijkt me voor de recidivekans geen goed nieuws.” ||https://www.nrc.nl//nieuws/2022/08/18/re-integratie-gedetineerde-stokt-door-lange-wachttijd-voor-verlof-a4139313
2022-08-19||Opnieuw moeten asielzoekers buiten slapen in Ter Apel||In de nacht van donderdag op vrijdag moeten er opnieuw mensen buiten slapen bij het aanmeldcentrum in het Groningse Ter Apel. Het gaat om „behoorlijk wat mensen” die de nacht buiten moet doorbrengen wegens grote drukte en een gebrek aan plek in asielzoekerscentra, laat een woordvoerder van het Centraal Orgaan opvang asielzoekers (COA) weten aan persbureau ANP. Woensdagnacht sliepen er, ondanks de verwachting dat er voldoende plek zou zijn, zeventig mensen buiten. Het is niet bekend hoeveel mensen donderdag de nacht buiten door moeten brengen, maar volgens het COA zullen het er „waarschijnlijk meer zijn” dan afgelopen nacht. Dinsdag zamelde een groep Groningse ondernemers geld in om ongeveer tweehonderd simpele twee- en driepersoons opgooitentjes te kopen voor asielzoekers in opvangcentrum Ter Apel, omdat het deze week begon te regenen. De initiatiefnemer van de actie zei dat een tent „altijd beter is dan buiten slapen”. De tentjes werden woensdag weer weggehaald door de gemeente omdat deze onder andere niet brandveilig zouden zijn, en omdat toezicht houden zo „ingewikkeld” werd. Het is niet bekend onder welke omstandigheden de mensen de nacht moeten doorbrengen. Het COA was donderdagavond voor NRC niet bereikbaar. De afgelopen weken sliepen asielzoekers vaker noodgedwongen buiten, soms met honderden, op stoelen of in de wachtruimtes. Al maanden is het Groningse aanmeldcentrum overvol en kunnen statushouders structureel niet doorstromen naar een vaste locatie. Het Rijk heeft sommige gemeenten verplicht asielzoekers op te vangen in bijvoorbeeld hotels.  Deze week resulteerde dat in protesterende omwoners van het Overijsselse Albergen, die de opvang van mensen in een door het COA aangekocht ‘asielhotel’ in hun woonplaats willen weigeren. Donderdagavond kwamen er voor de derde avond op een rij een paar honderd mensen samen om hiertegen te protesteren. Daarbij werden geen aanhoudingen verricht.||https://www.nrc.nl//nieuws/2022/08/18/opnieuw-moeten-asielzoekers-buiten-slapen-in-ter-apel-a4139309
2022-08-19||Na de Giro en de Tour is nu ook de Vuelta in Utrecht – ‘Het drieluik is compleet’||Aan de muur van de kantine van het middeleeuwse pand Het Keyserrijck, een van de oudste gebouwen van Utrecht, hangen drie schilderijen. Op elk exemplaar  is de Domtoren afgebeeld – én een wielrenner. De kleur van de trui die de fietser draagt, verschilt: roze, geel of rood.  De lithografieën van de Utrechtse kunstenaar Jeroen Hermkens symboliseren elk de komst van een grote wielerronde naar de stad – de kleuren staan voor de leiderstruien. Van de Giro d’Italia (roze)  in 2010 tot de Tour de France (geel) in 2015 en de Vuelta a España (rood), die deze vrijdag begint in de Domstad. Daarmee schrijft Utrecht historie: het is de eerste stad ter wereld die door de drie grote wielerrondes is aangedaan.  „Het is als een jongensboek dat uitkomt”, zegt Cor Jansen  van  Utrecht Marketing. Hij was vanaf het begin betrokken bij de poging  om de Ronde van Spanje naar Utrecht te halen. De Spaanse organisatie gaat niet vaak de grens over; het is  de vierde keer in 77 edities – na Lissabon (1997), Assen (2009) en Nîmes (2017) – dat de Vuelta in het buitenland start. Hoe kreeg Utrecht dat voor elkaar?   Het is 26 maart 2015, precies honderd dagen voor de start van de Tour.  Tijdens een ‘kickoff’-evenement in het Beatrixtheater op het Jaarbeursplein, verzamelen  zich rond een statafel diverse leden van Business Peloton Utrecht (BPU). Deze  lobbygroep is  in 2008  opgericht om vanuit het bedrijfsleven de komst van de Tour naar Utrecht financieel mogelijk te maken. Een van de leden  is Jansen, dan marketingdirecteur  bij de Universiteit Utrecht. Hij is groot wielerfan en was eerder ook bij de  Giro   betrokken.  „Wat gaan we na de Tour doen?”, vraagt hij met een kwinkslag aan Klaas Verschuure, dan  voorzitter van de D66-fractie in de gemeenteraad. Jansen oppert ook de Spaanse  wielerronde naar de stad te halen. De mannen rond de statafel reageren enthousiast. ‘Vuelta 2019, 3 x raak’, schrijven ze op een velletje papier. Verschuure zet zijn handtekening eronder. „Ik dacht: stel dat het lukt, dan is het drieluik compleet. Dat zou wel heel erg gaaf zijn.”  De Tourstart in juli 2015 wordt een groot succes voor de stad. Het peloton rijdt onder de Dom door, de zon schijnt volop en  er staan  honderdduizenden mensen langs het parcours. „Utrecht kreeg er zelfvertrouwen van”,  zegt Verschuure.  Gesterkt door het succes zet het BPU de plannen voor de Vuelta-start door.   In augustus 2016 reist een delegatie, getooid in  rode polo’s met de Domtoren erop, naar  de provincie Ourense, waar de Ronde van Spanje dat jaar begint. Er is geen officiële afspraak of zelfs maar accreditatie geregeld, maar  het BPU heeft een geheim wapen: oud-wielerprof Mathieu Hermans, die het grootste deel van zijn carrière in Spanje reed en daar zijn grootste overwinningen boekte. Als sprinter won hij  tien etappes in de Vuelta.  Hermans hoort via via dat een afspraak met de directie van de Spaanse wielerronde  wel mogelijk is.  Op zaterdagochtend,  de dag van de eerste etappe, vindt er een ontmoeting plaats  in een hotel vlakbij de start.  Hermans krijgt een dikke knuffel van de technisch directeur van de Vuelta, een oud-ploegleider van hem. Bij het gesprek dat volgt is binnen vijf minuten duidelijk dat ook de Spanjaarden het plan van een start in Utrecht wel zien zitten, herinnert Hermans zich. „Ze zeiden: ‘Zeg maar wanneer jullie het zouden willen houden.’ Cor viel nog net niet van zijn stoel.” Wat meespeelt is dat de Vuelta in handen is van ASO, het bedrijf dat ook de Tour organiseert. De Spanjaarden waren zonder dat de Nederlanders het wisten in 2015  in Utrecht aanwezig tijdens de start van de Ronde van Frankrijk en ze redeneren: als je de Giro en de Tour kan organiseren, dan lukt het ook met de Vuelta.  Besloten wordt dat 2020 het beste jaar is om de Vuelta naar Utrecht te brengen. De Spanjaarden willen van het  BPU nog wel horen  hoe het zit met het politieke draagvlak, en ze vragen de Nederlanders met een verhaal te komen waarom de Vuelta in Nederland moet starten. Want de directie  moet die beslissing wel in Spanje kunnen verkopen.  Het BPU draagt de lobby over aan de gemeente. Raadslid Verschuure is een van de kartrekkers, en verantwoordelijk wethouder Paulus Jansen (SP) is ook voorstander. Maar  in de Utrechtse gemeenteraad is er  geen meerderheid voor het plan. „We zaten in een politieke impasse”, zegt Verschuure. Om schot in de zaak te krijgen, organiseert hij een haalbaarheidsonderzoek. „Daarvan wisten we  al dat zou blijken dat het haalbaar zou zijn, de Giro en Tour waren immers ook gelukt. Maar zo kregen we de kans om uit te zoeken hoe we dat het beste konden doen.” Voor het onderzoek wordt Martijn van Hulsteijn gevraagd, eerder al projectleider bij de Giro en de Tour. Hij gaat eerst op zoek naar partners voor de drie etappes die Utrecht wil organiseren. Noord-Brabant meldt zich al snel, in het bijzonder Breda. Die stad probeerde  in 2015 een Vuelta-etappe binnen te halen, maar dat ging niet door omdat de Tour dat jaar al begon in Utrecht. Twee provincies en drie steden stellen samen een roadbook op met drie etappes: een Utrechtse tijdrit, een etappe vanuit Den Bosch naar Utrecht, en een rit  door Brabant met start en finish in Breda. Vervolgens bedenken Van Hulsteijn en zijn team  een verhaal dat de Spanjaarden kunnen verkopen in eigen land: de historische banden tussen Nederland en Spanje. „De Spanjaarden hebben Breda en Den Bosch bezet, ze hebben kasteel Vredenburg in Utrecht gebouwd. We wisten dat ze voor die historie erg gevoelig zouden zijn”, zegt Van Hulsteijn.  Als een Spaanse delegatie in het voorjaar van 2018 Nederland bezoekt, krijgen ze  in het oude stadhuis van Breda een kopie te zien van De overgave van Breda (ook wel bekend als Las Lanzas), een beroemd werk  van de Spaanse kunstschilder Diego Velázquez dat in Museum  Prado in Madrid hangt.  Tegelijkertijd is de Utrechtse burgemeester Jan van Zanen begonnen met een groot charme-offensief. „We zaten er bovenop”, zegt hij. Van Zanen  ontmoet de Spaanse directieleden voor het eerst bij de start van de Tour  in Düsseldorf, in 2017. Daarna gaat Van Zanen op Spaanse les. „Ik was elke week wel ergens om een Spaanse worst of iets anders te onthullen. Dat vonden de Spanjaarden enig.” Van Hulsteijn heeft ook de opdracht na te gaan onder welke voorwaarden de vijf aangesloten publieke partijen  (de steden Utrecht, Breda en Den Bosch en de provincies Utrecht en Noord-Brabant) willen meedoen. Zij  gaan uit van een begroting van 14,3 miljoen euro, bestaande uit   een  subsidie van 2,5 miljoen euro van het ministerie van Volksgezondheid, Welzijn en Sport, en een bijdrage van 5,5 miljoen uit  het bedrijfsleven. Alleen dan zijn de gemeentes en provincies bereid  zo’n 6,3 miljoen euro bij te dragen. In de stad Utrecht willen college en raad alleen meewerken als ook de provincie meedoet. De relatie tussen de twee overheden is in die tijd slecht, onder meer vanwege gesteggel over de financiering van de Uithoflijn, een sneltram in  Utrecht. Ook zit het de stad nog dwars dat de provincie geen financiële bijdrage leverde aan de Tourstart. De provincie op haar beurt vindt dat het te laat betrokken werd bij dat evenement, maar  later wel een rekening voor de inzet van openbaar vervoer kreeg gepresenteerd.  Ditmaal besluit de provincie wel mee te werken. De Provinciale Staten zien  het wielrennen als een kans om mensen aan te sporen tot een gezondere en duurzamere levensstijl. Onder leiding van gedeputeerde Pim van der Berg (D66) wordt er een meerderheid gevonden.  In de stad Utrecht maakt Verschuure namens  D66, dat na de gemeenteraadsverkiezingen in 2018 zitting mag nemen in de coalitie, de Vuelta inzet van de formatiegesprekken. „De meerderheid in de raad voor het plan was verdwenen, dus ik wist: als ik het nu niet veilig stel, dan komt het er niet van.” De komst van de Vuelta komt in het coalitieakkoord terecht, Verschuure wordt de verantwoordelijke wethouder.   Eind november 2018 is de publieke besluitvorming rond en zijn er genoeg toezeggingen binnen vanuit het bedrijfsleven om de begroting sluitend te krijgen.  Op woensdag 12 december maken burgemeester Van Zanen en koersdirecteur Javier Guillén de komst van de Vuelta naar Utrecht bekend. De persconferentie vindt plaats in het Cervantes Instituut, de plek waar Van Zanen op Spaanse les zit. De taalcursus  komt een jaar later van pas als de officiële handtekeningen onder het contract worden gezet tijdens de start van de Vuelta in Alicante. Het is moordend heet in de Spaanse kustplaats, maar Van Zanen trekt vijf minuten zijn pak en een rode das aan voor de foto. Even later staat hij op het podium. „Es un honor”, zegt Van Zanen in zijn beste Spaans tegen alle aanwezigen. Als de Utrechtse organisatie op het punt staat de voorbereidingen te beginnen voor de komst van de Vuelta, bereikt  het coronavirus Nederland.  In april 2020 gaat het snel: eerst besluit wielerbond UCI de Tour te verplaatsen naar augustus en een paar dagen later wordt bekend dat de Ronde van Spanje daardoor naar oktober opschuift. Daar zijn ze in Utrecht niet blij mee: een wielerfestijn in het najaar is een stuk minder aantrekkelijk. Uiteindelijk gaat de start van de Vuelta  in Nederland dat jaar niet door. Logistiek is het niet te regelen omdat locaties als de Jaarbeurs in oktober geen plek meer hebben. Utrecht zal nog twee jaar moeten wachten tot het aan de beurt is, omdat de start van 2021 al is toegezegd aan de Spaanse stad Burgos. Het uitstel zorgt voor spanningen, omdat de constructie van vijf publieke partijen en het bedrijfsleven broos is.  „Met de Vuelta hadden we altijd heel goed contact, die waren begripvol. Maar hier in Nederland was het een precaire situatie. Als één partner zou afhaken, was de kans groot dat het als een kaartenhuis in elkaar zou storten”, zegt Verschuure. Door het uitstel is er  2,5 miljoen euro extra nodig,  waarvoor de overheden opnieuw de portemonnee moeten trekken.  Het wordt het spannendst bij de provincie Utrecht, waar na de provinciale statenverkiezingen van 2019 de meerderheid voor de komst van Vuelta verdwenen is. Een brief van het BPU, ondertekend door 2.200 bedrijven, trekt de gedeputeerden  over de streep.   Daarna staat niets meer  de door Utrecht begeerde komst van de Vuelta in de weg. Eind 2021, als  Nederland op het punt staat om opnieuw in  lockdown te gaan, vliegt wethouder Verschuure naar Spanje voor de presentatie van het parcours van de Vuelta 2022. Een déjà vu – hij heeft dezelfde route  twee jaar eerder ook gepresenteerd.  Er volgt een kickoff-evenement op honderd dagen van de start,  ditmaal op de Neude. Donderdag is de ploegenpresentatie op een vol Vredenburg,   en worden de 23 teams, met  renners als wereldkampioen Julian Alaphilippe, titelverdediger Primoz Roglic en oud-Girowinaar Richard Carapaz,  toegejuicht. Deze vrijdag  rollen de renners om half zeven  ’s avonds van het startpodium op het Jaarbeursplein voor een ploegentijdrit.  Voor de gelegenheid heeft de Utrechtse organisatie een  wielershirt laten ontwerpen: zwart met roze, gele en rode ringen. Het  komt  nog in de verkoop, maar  hangt al bij Cor Jansen in zijn kantoor. Hij steekt zijn wijsvinger op. „Wacht even”, zegt hij en hij pakt zijn telefoon erbij.  Hij toont een foto waarop Jansen naast zijn racefiets staat, klaar voor een rondje in het  speciale, zwarte shirt. Grijnzend: „Ik kon het niet laten.”||https://www.nrc.nl//nieuws/2022/08/18/na-de-giro-en-de-tour-begint-nu-ook-de-vuelta-in-utrecht-het-drieluik-is-compleet-a4139294
2022-08-19||‘Giftige sfeer’ bij Nationaal Triatloncentrum in Sittard: eetproblemen, pesten en overtraindheid||Veel wist ze al, maar om het zo bij elkaar te zien staan? „Dat vond ik wel schokkend”, zegt Rita van Driel, interim-directeur van triatlonbond NTB. Donderdag verscheen een langverwacht, onafhankelijk onderzoek naar misstanden in de sport, met name in het  nationaal trainingscentrum in Sittard waar beloftevolle sporters soms al met 15 of 16 jaar hun intrek namen om beter te leren zwemmen, wielrennen en hardlopen.  De conclusies zijn pittig: vijftien jaar lang was er sprake van een giftige sfeer en grensoverschrijdend gedrag bij de opleiding in Sittard, waar in die periode een kleine honderd mensen hebben getraind.  „De eenzaamheid daar moet ontzettend groot zijn geweest”, zegt Van Driel nu.   „Het gaat om jonge mensen die willen doorbreken in een zware sport. Ver van huis, met veel impact op hun sociale leven. En ze zijn  totaal afhankelijk van de mensen die ze begeleiden.”  De misstanden die de onderzoekers boven water kregen zijn legio. Zo was er sprake van „pesten en emotionele mishandeling”, door zowel medesporters als staf. Atleten voelden zich onder druk gezet om af te vallen en overmatig te trainen. Studeren (op niveau) werd door de leiding „afgeraden en bekritiseerd”. Een deel van de sporters verliet de opleidingsplek in Sittard met soms langdurige klachten  als „eetproblematiek, depressieve gevoelens en overtraindheid”.   Klachten werden „weggewuifd”, en om het bestuur was sprake van „een machtsblok” en de schijn van belangenverstrengeling.   En dan werd er ook nog gesjoemeld met topsportvergoedingen:  een deel van de atleten werd, met medeweten van sportkoepel NOC-NSF, onder druk gezet om een deel van die vergoeding met onjuiste facturen over te maken aan de NTB, die het geld herverdeelde onder andere sporters. Dit heeft soms zelfs geleid tot problemen met de Belastingdienst.   Dát er iets mis was in de triatlonwereld werd eerder al duidelijk: triatleet Maya Kingma, deelnemer aan de Olympische Spelen in Tokio, trok jaren  geleden al aan de bel. Maar lange tijd werd zij tegengewerkt. Dat veranderde toen  een kleinschaliger onderzoek vorig jaar ook  uitwees hoeveel er mis was in de triatlonwereld. Druppelsgewijs stapte daarna uit eigen beweging het bestuur en een deel van de staf   op. Van Driel, ervaren sportbestuurder onder meer in het Internationaal Paralympisch Comité, werd in februari aangewezen als interim-directeur, nadat ze drie maanden eerder al was aangetrokken als ‘adviseur sociale veiligheid’.  Voor Kingma was er donderdag  eerherstel: door de bond werd ze expliciet geroemd om haar vasthoudendheid. Daarbij werden haar excuses aangeboden, net als andere sporters die zich „niet gehoord en gezien hebben gevoeld”. Wat is nu de prioriteit? „Met iedere sporter die zich meldt gaan we in gesprek: wat zou jou nou het beste helpen?   Soms zou dat financiële tegemoetkoming kunnen zijn. Sommige sporters hebben bijvoorbeeld financiële ellende gehad [met de Belastingdienst]. Anderen hebben  wellicht nog last van eetproblematiek. Mogelijk hebben we voor dit soort zaken expertise  van buiten nodig. We zijn een kleine sportbond, en dit zijn grote vraagstukken.” De sportbond is erg machtig. In Trouw sprak Maya Kingma van een monopolie: de bond verzorgt begeleiding, heeft de faciliteiten en bepaalt wie races loopt. Hoe doorbreek je dat? „Helemaal doorbreken kan je dat niet. Maar we moeten op basis van objectieve criteria vaststellen én uitleggen wie een trainingskamp of een wedstrijd mag doen.  In het verleden gebeurde dat te weinig.  Er is nog veel wantrouwen, merk ik. Dat ga je niet binnen een paar maanden oplossen.”   Verschillende mensen zijn opgestapt bij de bond, maar er lopen  nog mensen rond die in verband worden gebracht met misstappen. Wat gaat er met hen gebeuren? „Het lijkt me evident dat we met hen gesprekken gaan voeren. Wat deze situatie ingewikkeld maakt: we focussen nu op wat fout is gegaan. Maar er zijn ook genoeg atleten die hun tijd als prettig hebben ervaren. We moeten niet te rigoureus zijn. Ik vind dat we dat tot nu toe goed gedaan hebben, al denkt de buitenwereld misschien: slappe hap.” Kan de opleidingsfaciliteit in Sittard blijven bestaan? „Duidelijk is dat we, nog los van de locatie, moeten kijken naar de meerwaarde van zo’n centraal trainingsprogramma. Ik vind het veel te vroeg om te zeggen: dat moeten we opdoeken. Er zijn al veranderingen doorgevoerd. Zo is er  bijvoorbeeld een leefstijlcoach die jongeren begeleidt. Het is onderbelicht, maar er zitten nu jonge sporters in Sittard die zich er goed voelen en zich  goed ontwikkelen. En minderjarigen zitten er inmiddels niet meer:  het is handiger als sporters hun middelbare school hebben afgerond en een beter idee hebben van wat ze daarna met hun leven willen doen.” Rita van Driel (61) is sinds februari interim-directeur van de Nederlandse Triathlon Bond (NTB).  Van Driel zat eerder in het bestuur van het  Internationaal Paralympisch Comité. Ook was ze directeur bij de Nederlandse Handboog Bond, Koninklijke Nederlandse Algemene Schermbond  en de Nederlandse Vijfkampbond.||https://www.nrc.nl//nieuws/2022/08/18/giftige-sfeer-bij-triatlon-opleiding-a4139302
2022-08-19||Geven de Russische cijfers blijk van economische veerkracht of van een informatieoorlog?|| Is de Russische economie weerbaarder tegen de westerse sancties dan verwacht?  Afgelopen weken doen cijfers en ramingen dat wel vermoeden. Dinsdag zei het Russische ministerie van Economie te verwachten dat de economische krimp dit jaar minder groot wordt dan geraamd. Het Russische bruto binnenlands product zal dit jaar met 4,2 procent krimpen, zo denkt het ministerie nu, in plaats van met 7,8 procent, zoals de prognose drie maanden geleden nog was. Russische economische cijfers gelden als niet altijd even betrouwbaar en doorzichtig, zeker sinds het begin van de invasie van Oekraïne. Veel gedetailleerde economische data worden simpelweg niet meer gepubliceerd. Maar ook het Internationaal Monetair Fonds voorziet een minder diepe recessie dan verwacht. De Russische economie zal dit jaar niet met 8,5 procent krimpen, zoals het fonds in april nog voorspelde, maar met 6 procent – zo stond eind juli in het periodieke IMF-rapport over de wereldeconomie vermeld. Overigens zijn de ramingen van de Russische overheid en van het IMF over komend jaar juist wat pessimistischer geworden. Ze verwachten voor 2023 een krimp van 2,7 respectievelijk 3,5 procent. In het voorjaar waren de ramingen over 2022 nog aanmerkelijk pessimistischer. De Russische centrale bank voorzag dit jaar 8 tot 10 procent bbp-krimp, banken-denktank IIF 15 procent. De daadwerkelijke economische krimp lijkt tot dusver relatief mee te vallen: in het tweede kwartaal werd de economie 4 procent kleiner ten opzichte van het kwartaal ervoor, waarin de invasie van Oekraïne begon (op 24 februari – bijna een half jaar geleden). Dit cijfer komt van RosStat, het statistiekbureau van de Russische overheid. Hoe waarheidsgetrouw dit is, valt lastig te zeggen. Volgens de hoofdeconoom van het IMF, Pierre-Olivier Gourinchas, ziet het economische beeld in Rusland er onder meer wat gunstiger uit omdat de autoriteiten met succes een financiële crisis hebben weten te voorkomen. Westerse landen troffen Russische banken hard, door ze af te snijden van het internationale betalingsverkeer. Russische banken werden onder meer uit het internationale identificatiesysteem Swift gegooid. Tegoeden in buitenlandse valuta van de Russische centrale bank werden bevroren. Maar „bankenpaniek” in Rusland is uitgebleven, zegt Gourinchas tegen persbureau AFP. Daarnaast betekent de grote stijging van de energieprijzen een „enorme hoeveelheid inkomsten voor de Russische economie”, aldus de IMF-econoom. Europa, de grootste afnemer van Russische fossiele brandstoffen, durft een volledige boycot van olie en gas uit het land niet aan. De EU importeerde tussen januari en juni voor 52 miljard euro aan olie uit Rusland (dit bedrag ligt 70 procent hoger dan in dezelfde periode vorig jaar) en voor 24 miljard euro aan gas (240 procent meer dan vorig jaar), zo berekende bankeninstituut IFF. De Russische economie lijdt vooral schade door de fors gedaalde import, met name van westerse producten, zei de Russische topeconoom Sergej Goeriëv in mei tegen NRC. Dat komt door westerse exportrestricties en door boycots van bedrijven. De auto-industrie in Rusland ligt bijna volledig op haar gat door een gebrek aan onderdelen en het vertrek van westerse bedrijven. Ook het Russisch leger lijdt onder het tekort aan onderdelen, zei Goeriëv. De Russische luchtvaartmaatschappij Aeroflot haalt nu volledige vliegtuigen uit elkaar om aan onderdelen te komen, zodat een deel van de vloot kan blijven vliegen, zo meldde persbureau Reuters laatst. Toch lijkt de Russische import nu  weer aan te trekken, blijkt uit onderzoek van de econoom Matthew Klein. In juni lag de import 47 procent hoger dan in april. De stijging komt vooral door import uit de EU, Zwitserland, Japan en Zuid-Korea – landen die sancties tegen Moskou hebben uitgevaardigd. Als de sancties niet „snel” worden aangescherpt, kan het Russische leger van de gestegen import gaan profiteren, schrijft Klein op zijn blog. De vraag hoe de Russische economie nu precies presteert, is niet alleen onderwerp van onderzoek, maar ook van een informatieoorlog. Het Amerikaanse ministerie van Buitenlandse Zaken beschuldigt Moskou van cherry picking: het selectief kiezen van gunstige economische cijfers. Het ministerie verwijst naar een studie van de universiteit Yale, die juist laat juist zien dat de economie „wankelt” en dat verhalen over een heropleving „simpelweg niet waar” zijn. Ook bbp-cijfers kunnen onderdeel vormen van „propaganda”, schrijft de Duitse econoom Janis Kluge op Twitter. Een daling van het bbp van 6 procent dit jaar ten opzichte van vorig jaar (de IMF-prognose) is „statistisch bedrieglijk”, schrijft hij. Dit omdat het hier gaat om het totale bbp in 2022 versus het totale bbp in 2021. Kijk je in dit scenario van 6 procent krimp naar de maandelijkse bbp-dalingen die hiervoor nodig zijn, dan ontstaat een ander beeld. De Russische economie zal dan tussen februari (de laatste maand vóór de sancties) en december met 15 procent gekrompen zijn. Kluge twittert: een lage krimp van het jaarlijkse bbp „zal worden gebruikt in Russische propaganda”. „En in het Westen zullen wannabedwarsliggers uitschreeuwen: de sancties werken niet!”||https://www.nrc.nl//nieuws/2022/08/18/is-de-russische-economie-weerbaarder-dan-verwacht-a4139299
2022-08-19||In ‘Belgisch Ter Apel’ is het urinoir de badkamer||Het eerste politieoptreden deze woensdag is om half elf ’s avonds. Zes agenten en een hond drijven enkele tientallen mannen die rondhangen buiten het Klein Kasteeltje, weg uit de De Witte de Haelenstraat. Het Kasteeltje is  het ‘Belgische Ter Apel’, het centrale  aanmeldcentrum voor asielzoekers in Brussel. Buurtbewoners klagen geregeld over het rumoer dat de wachtende mannen veroorzaken.  Mopperend schuifelen de mannen naar de vijf meter brede stoep tussen de hoofdingang en de Negende Linielaan, een drukke verkeersader aan de grens met Molenbeek, waar geen directe omwonenden zijn. Enkelen pakken vast een kartonnetje om straks op te gaan slapen. Een man poetst met zijn vingers zijn tanden. België kampt dit jaar net als Nederland met een opvangcrisis van asielzoekers. De meer dan 31.000 opvangplekken in het land zijn „verzadigd”, stelt Fedasil, het federaal agentschap voor de opvang van asielzoekers. Het agentschap werkt voortdurend aan uitbreiding van de capaciteit: zo komen er 750 plaatsen bij door asielzoekers op te vangen in een defensiekazerne bij Antwerpen.  Foto Bart Dewaele
 Maar daar heeft de 26-jarige Ikramullah Momand uit de provincie Nangarhar in Oost-Afghanistan voorlopig niks aan. Families, vrouwen en minderjarigen krijgen nog wel meteen  slaapplekken in het Klein Kasteeltje, een negentiende-eeuwse kazerne met kantelen op de wachttorens naast de toegangspoort. Maar Momand leeft hier al vijftien dagen op straat, samen met enkele tientallen andere mannen. Veel landgenoten, maar ook Syriërs, Libiërs, Eritreërs, Palestijnen. Mondjesmaat worden asielzoekers in de opvang toegelaten.  Douchen kunnen ze intussen niet. Momand wijst op twee pissoirs op de hoek van de straat: „Onze badkamer”, lacht hij cynisch. De urine sijpelt weg tussen de kasseien. Soms, zegt Momand, slaap je even drie uur. Maar je slaapt ook weleens een nachtje niet. De mannen klagen over jeuk. Wanneer Momand en enkele landgenoten hun shirtjes en broekspijpen een stukje optillen om bultjes te laten zien, komen er ook andere verwondingen tevoorschijn. Een diep litteken op een buik. Ze zaten onder het vorige Afghaanse regime bij de politie of in het leger, vertellen ze. Nadat ze voor de Taliban gevlucht waren, volgde de lange reis naar Europa. De Bulgaarse grenswachten waren het ergst, zegt Momand. Hij wijst op een hondenbeet bij zijn enkel. Naar verhouding krijgt België iets meer asielaanvragen te verwerken dan Nederland: 165 per 100.000 inwoners in de eerste  zeven maanden van dit jaar. In Nederland waren dat er 138. Dit patroon was ook de afgelopen jaren al zichtbaar. Een van de problemen in België is dat het aantal opvangplekken in de jaren na de hausse van 2015 is afgebouwd. Toenmalig staatssecretaris Theo Francken (Asiel, N-VA) schrapte vooral lokale opvanginitiatieven, wegens hun „aanzuigende werking”. Maar het probleem zit niet alleen in het te kleine aantal bedden. Het systeem zit ook verstopt doordat asielaanvragen niet snel genoeg afgehandeld worden. Of een asielzoeker nou afgewezen wordt of mag blijven, hij houdt een opvangplek bezet totdat de beslissing valt. In dat verband zijn de cijfers van het Commissariaat-Generaal voor de Vluchtelingen en de Staatlozen, vergelijkbaar met de Nederlandse IND, veelzeggend. Vorige maand, schrijft het commissariaat, werden er in België 3.047 asielaanvragen gedaan en kregen 2.194 mensen een beslissing te horen. Netto nam de opvangcapaciteit in juli dus  853 plekken af.  Het commissariaat kamp met een „reële achterstand” van ruim 12.000 dossiers. Die achterstand, zegt een woordvoerster van staatssecretaris Nicole De Moor (Asiel, CD&V), is onder meer een erfenis van corona en de krappe arbeidsmarkt. Door investeringen van De Moor, aangetreden in juni, begint de achterstand wel te krimpen. En volgende week komt er een nieuw centrum  voor asielzoekers die al in een ander land asiel aanvroegen: zij zullen van daar uit sneller naar dat land teruggestuurd worden, belooft de bewindsvrouw. Een van de oudere vluchtelingen bij het Klein Kasteeltje is Abdullah Diar Sherzad (42) Foto Bart Dewaele Een van de oudere vluchtelingen bij het Klein Kasteeltje is Abdullah Diar Sherzad. „Ik weet het, ik zie eruit als 60”, grijnst de Syrische Koerd; in werkelijkheid is de kleine man met de grijze stoppels 42. Hij koos voor een asielaanvraag in België omdat hij van vrienden gehoord had dat het er goed toeven is. Maar van die keuze heeft hij nu spijt. „Syrië is kapot, maar ik kon er tenminste nog wel ergens slapen. Hier niet.” Zijn voornaamste grief is dat de Belgische autoriteiten wél zijn vingerafdruk hebben afgenomen, maar hem vervolgens weer de straat op stuurden. „Als ik dit had geweten, had ik wel asiel aangevraagd in Duitsland. Nu mag dat niet meer, want volgens de Dublin-verordening is België nu het land dat over mijn aanvraag moet beslissen.”  Na deze opmerking excuseert hij zich; een man die alleen Arabisch spreekt komt net aan bij het Klein Kasteeltje, zwaait met zijn papieren en heeft geen idee wat hij moet doen. Sherzad kan misschien wat voor hem tolken. Een busje van het Rode Kruis komt langs om flesjes water uit te delen. De mannen krijgen geregeld ook wafels, bananen, eieren en koffie van de hulporganisatie. Een vrijwilliger legt uit dat je hier maar beter geen handen kunt schudden; veel van de asielzoekers hebben eczeem. Een man met zweren op zijn handen en voeten meldt zich bij het busje. Schurft, constateert de vrouwelijke arts die met de vrijwilligers mee is. Nadat de zes agenten woensdagavond vertrokken zijn, leggen tientallen mannen hun slaapkartonnetje weer terug in de De Witte de Haelenstraat, waar ze net uit verdreven waren. Na een uur komt de politie weer. Maar op de stoep voor de hoofdingang  is te weinig plek om te slapen. Zo houden de agenten en de asielzoekers elkaar bezig in een spel zonder einddoel. Donderdagochtend rond 9.00 uur verzamelen de mannen zich en masse bij de hoofdpoort van het Klein Kasteeltje. Maar de boodschap voor vandaag is nu alweer duidelijk: geen plek. Dat wordt weer een dag op straat leven. Al zal dat niet hier zijn; een clubje agenten drijft de mannen weer terug de hoek om, naar de De Witte de Haelenstraat. De politie drijft de asielzoekers naar de voorkant van het gebouw. Foto Bart Dewaele||https://www.nrc.nl//nieuws/2022/08/18/in-belgisch-ter-apel-is-het-urinoir-de-badkamer-a4139301
2022-08-19||Koerscorrectie bij fintechbedrijven: nu wordt het kaf van het koren gescheiden||De hooggespannen verwachtingen rond fintechbedrijven zijn omgeslagen in argwaan. Of is het realiteitszin? Horden beleggers staken de afgelopen jaren enthousiast geld in met name piepjonge fintechs – bedrijven die financiële diensten combineren met nieuwe technologie – in de hoop een graantje mee te pikken van de winst die deze bedrijven ooit zouden gaan maken. Maar door de opgelopen rente, hoge inflatie en nog steeds ontbrekende winst is de meeste lucht uit de opgeblazen fintechmarkt gelopen.  Wie de beurswaarde van een aantal grote spelers bekijkt, ziet dat de belangstelling onder beleggers dit jaar sterk is afgenomen. Net als andere aandelen in de technologiesector hebben prominente fintechaandelen sinds vorige zomer te maken met een verkoopgolf. Dat heeft geleid tot een stevige koerscorrectie: zo verloren betaalbedrijven PayPal en Block (tot voor kort Square) 63 respectievelijk 69 procent, en noteren cryptopartijen als Coinbase en Robinhood respectievelijk 65 en 79 procent lager dan een jaar geleden. Opgeteld is zo bijna 500 miljard dollar uit de fintechfondsen gevloeid, bleek vorige maand uit een berekening van de Britse zakenkrant Financial Times. Macro-economische onzekerheden, zoals een mogelijke recessie en geopolitieke spanningen, versterken die ontwikkeling. Nederlands grootste fintechbedrijf, het Amsterdamse Adyen, ontsprong de dans niet. De betaaldienstverlener, die toch prat kan gaan op een bewezen verdienmodel, maakte donderdag halfjaarcijfers bekend, waarna het koersverlies op jaarbasis tot ruim 30 procent toenam. De koers van Adyens Amerikaanse concurrent FIS, eigenaar van Worldpay, vertoonde met een daling van 24 procent een vergelijkbare ontwikkeling. Dat Adyen minder waarde verloor dan PayPal en Block, schrijft analist Michael Roeg van zakenbank Degroof Petercam toe aan het verschil in omvang. „Adyen is kleiner en heeft daarmee een sterker groeiprofiel”, zegt hij. „Hoe groter je bent, hoe lastiger het is marktaandeel te winnen. En groei is een hele belangrijke drijver voor de waardering van een bedrijf.” Die groei laat Adyen nog altijd zien. Het bedrijf dat digitale betalingen afhandelt voor klanten als Uber, Spotify, McDonald’s en KLM, verwerkte de afgelopen zes maanden voor 345,8 miljard euro aan transacties. Dat was 60 procent meer dan een jaar eerder. Wel daalt de vergoeding die Adyen per transactie verdient (take rate) gestaag, wat het bedrijf een „natuurlijk gevolg” van de groeiende schaal noemt. Betaaldienstverlener Adyen ging donderdag op de beurs hard onderuit. Hoewel het Amsterdamse fintechbedrijf over de eerste helft van het jaar 37 procent meer omzet meldde (608,5 miljoen euro) en 38 procent meer winst (282,1 miljoen), daalde het aandeel met 3,72 procent. De daling was eerder op de dag nog groter, maar trok uiteindelijk bij. Adyen groeit intussen ook in de verwerking van pinbetalingen in fysieke winkels. Het verwerkte bedrag daarvan verdubbelde haast, en beslaat nu zo’n zevende deel van de in totaal 346 miljard euro aan verwerkte transacties. Dat komt doordat steeds meer bedrijven investeren in één betalingsproces voor online en winkels. Ook fintechbedrijven zonder beursnotering zien hun waardering slinken. Het Amerikaanse betaalbedrijf Stripe, een concurrent van Adyen, schatte zijn eigen waarde onlangs intern 28 procent lager in dan externe investeerders, meldde  The Wall Street Journal. Het Zweedse fintechbedrijf Klarna, dat achteraf betalen mogelijk maakt bij webwinkels, werd vorige maand bij een investeringsronde gewaardeerd op 6,7 miljard dollar. Vergelijk dat eens met de 45,6 miljard dollar die het bedrijf in juni 2021 nog waard werd geacht. Daarmee was het toen in één klap de hoogst gewaardeerde fintech-start-up van Europa. Afgelopen mei kondigde Klarna voor het eerst in zijn bestaan een ontslagronde aan. Zo’n 700 mensen, 10 procent van het personeel, verloren hun baan. Tot voor kort was juist sprake van een omgekeerde beweging. Als gevolg van de vele thuiswerkers en de enorme groei van digitaal betalen tijdens de coronapandemie konden (fin)techbedrijven rekenen op een schier oneindige stroom geldschieters. Die stelden zoveel geld beschikbaar dat bedrijven enorme salarissen konden bieden – en nóg niet genoeg geschikt personeel konden vinden. Het betekent overigens niet dat de stroom investeringsgeld nu helemaal is opgedroogd. Het Amsterdamse fintechbedrijf Backbase, dat software ontwikkelt die banken wereldwijd ondersteunt bij internetbankieren, haalde in juni 120 miljoen euro groeikapitaal op bij de Amerikaanse investeerder Motive Partners. En de ARK Fintech Innovation ETF, een populaire indextracker die zo’n veertig fintechbedrijven volgt, is dit jaar weliswaar met zo’n 60 procent gedaald, maar netto hebben de bedrijven in de index de afgelopen twee jaar meer opgehaald (2,7 miljard dollar) dan dat ze ingeleverd hebben (90 miljoen dollar). Maar investeerders zijn wel opvallend voorzichtig, ziet KBC-analist Thomas Couvreur. „Over het algemeen steunen fintechbedrijven op sterke groeiverwachtingen. Toekomstige cash flows bepalen een relatief groot stuk van de waardering. Als de onzekerheid over die toekomst toeneemt door recessievrees of de waarde van die toekomstige kasstroom daalt doordat rentes stijgen, heeft dat grote impact op de waarde.” Hij wijst tegelijkertijd op de verschillen tussen fintechbedrijven, die actief zijn in uiteenlopende markten. „Adyen is relatief sterk in de reissector, die duidelijk een heel fors herstel heeft doorgemaakt. Een bedrijf als Block heeft weer een sterke focus op bitcoin. Niet verwonderlijk dan ook dat Block sinds dit voorjaar ondermaats presteert.” Dat de waardering voor fintechs in het begin vaak te hoog is, komt ook door „gelukzoekers”, zegt vermogensbeheerder Stan Westerterp van Bond Capital. „Zij hoopten te profiteren van fintechbedrijven met alleen een goed idee en de belofte van toekomstige winst. Dat beeld is het laatste jaar gedraaid doordat de rente hoger is en we minder gedwongen thuiswerken en online winkelen. Nu zie je dat het kaf van het koren wordt gescheiden.” Zijn geloof in de sector is zeker niet verdwenen. „Een waardering zegt niets over het fundament van een onderneming en is arbitrair en subjectief”, zegt Westerterp. „De mens blijft altijd zoeken naar dingen die gemakkelijker, veiliger en sneller kunnen. Wij blijven dus geloven in de innoverende kracht van fintechs, al is in veel markten slechts plaats voor drie of vier grote spelers. Zij worden logger en zwaarder doordat zij moeten voldoen aan strengere regelgeving, wat geld en energie kost. Maar dat hoort bij het volwassen worden van de markt.” Want intussen trekken toezichthouders de teugels aan. Kopen op afbetaling – waar onder meer Klarna, Sezzle en het door Block opgeslokte Afterpay actief in zijn – is met name voor jongeren verleidelijk, maar het wordt ook beschouwd als opmaat naar schulden. In de Verenigde Staten onderzoekt consumentenwaakhond CFPB nu vijf bedrijven die zulk krediet aanbieden. Ook Europa werkt voor deze Buy Now Pay Later-diensten (BNPL) aan een nieuwe richtlijn consumentenkrediet. Die wordt in 2024 verwacht.  BNPL valt niet onder de huidige richtlijn of onder de Wet op het financieel toezicht, onder meer omdat bij gebruikers geen rente in rekening wordt gebracht en het krediet binnen drie maanden moet worden terugbetaald. Het omstreden verdienmodel van beleggingsapp Robinhood, dat voor provisie beursorders doorschuift naar derden, is in Nederland verboden. Doordat fintechs en grote techbedrijven steeds belangrijker worden in het betalingsverkeer, komen ze onder zwaarder toezicht te staan, zegt Emanuel van Praag, advocaat en hoogleraar financiële technologie en recht aan de Erasmus Universiteit. „Al verloopt de regulering met name in Europa vreselijk langzaam. EU-richtlijnen zoals die voor toezicht op de financiële sector [MiFID] en die voor transparantie in de cryptosector [MiCA]: het zijn telkens processen van vele jaren geweest.”  Die traagheid leidt ertoe dat landen intussen eigen regels maken, wat volgens Van Praag lastig is voor bedrijven, omdat ze  zich daardoor overal aan net weer verschillende regels moeten houden. Al met al jaagt de regeldrift fintechs op hogere kosten (voor onder meer compliance), wat ook weer invloed heeft op hun winstgevendheid en waardering. En als de regels eenmaal ‘af’ zijn, moet nog blijken of ze adequaat zijn. De Europese Commissie evalueert nu de voor veel fintechs belangrijke Europese betaalrichtlijn PSD2, die bankdata openstelt voor bedrijven als de rekeninghouder daar toestemming voor geeft. Van Praag: „De motivatie achter PSD2 was dat bedrijven de consument dan beter konden adviseren en aanbiedingen konden doen. Mijn gevoel zegt dat consumenten daar niet echt in geïnteresseerd zijn. De echte toegevoegde waarde van PSD2 ligt meer bij de beoordeling van iemands kredietwaardigheid. Daardoor kan bijvoorbeeld een starter die netjes met geld omgaat wél die hypotheek aanvragen, of een klein bedrijf wél die lening krijgen.” Fintech is een samenstelling van de Engelse termen financial en technology. Fintechbedrijven richten zich op vergaande digitalisering van financiële dienstverlening – internationaal betalingsverkeer, kredietverlening, verzekeren, beleggen – en inzet van grote hoeveelheden data. Het kabinet ziet Nederland als gidsland op fintechgebied en kwam in 2020 met een actieplan om innovatie in de financiële sector te bevorderen. Dat plan is gericht op aantrekken van nieuw kapitaal, vinden en behouden van talent, en ondersteuning bij regelgeving. Het kabinet beloofde in oktober om „rond de zomer van 2022” met een laatste stand van zaken te komen over de Nederlandse fintechsector. Die update is er nog niet.||https://www.nrc.nl//nieuws/2022/08/18/koerscorrectie-bij-fintechbedrijven-nu-wordt-het-kaf-van-het-koren-gescheiden-2-a4139297
2022-08-19||Cokesnuivers aanspreken op de gevolgen van hun gebruik? Toch maar niet|| Driehoek tegen drugscriminaliteit heet het lijvige plan met een rode kaft vol getekende cocaïnezakjes en pistolen. De Amsterdamse hoofdcommissaris Frank Paauw, hoofdofficier René de Beukelaer en burgemeester Femke Halsema brengen het in mei 2021 naar buiten, omdat zij  de grootschalige cocaïnehandel – waarin de stad een Europese hoofdrol speelt – de kop in willen drukken.    Vier sleutelmomenten laten volgens de driehoek zien dat de cocaïnehandel is verhard en gepaard gaat met excessief geweld dat ook onschuldigen raakt: de vergismoord op de 17-jarige stagiair Mohamed in een buurthuis in het centrum, de aanslag op het pand van dagblad De Telegraaf, de moord op de broer van kroongetuige Nabil B., en de moord op  B.’s advocaat Derk Wiersum.  De liquidatie van  Peter R. de Vries, nóg zo’n sleutelmoment, vindt een maand na de publicatie van het plan plaats. Naast perspectief bieden aan kwetsbare jongeren en het tegengaan van excessief geweld prijkt bovenaan de actiepunten in het plan een onalledaagse strategie: het vergroten van het bewustzijn onder  gebruikers van de corrumperende werking van drugshandel. „Zoals de consument van goedkope confectie regelmatig wordt geattendeerd op de arbeidsomstandigheden in fabrieken in bijvoorbeeld Azië, zo mogen recreatieve drugsgebruikers zich veel meer bewust worden van hun bijdrage aan de ontwrichting van de Amsterdamse samenleving.” Om drugsgebruikers te confronteren met de gevolgen van hun gebruik wil de driehoek hierover „de komende tijd een maatschappelijke discussie op gang brengen”. Amsterdam staat daarin niet alleen. Sinds 2019 wordt ook op het ministerie van Justitie en Veiligheid en bij de politie gesproken over campagnes en andere manieren om drugsgebruikers te confronteren met de maatschappelijke gevolgen van gebruik. Coalitiepartijen ChristenUnie en CDA zijn warme pleitbezorgers. Het moet een van de pijlers  worden waarop het zogeheten ‘breed offensief tegen georganiseerde ondermijnende criminaliteit’ rust.  Toch is er tot nog toe niets terecht gekomen van de plannen om drugsgebruikers aan te spreken op de gevolgen van hun drugsconsumptie, blijkt uit een rondgang door NRC.  Voorgenomen publiekscampagnes zijn gesneuveld  of leggen het af tegen andere prioriteiten. „Als je harddrugs gebruikt, financier je zware criminaliteit en liquidaties.” In interviews benadrukte  de toenmalige minister van Justitie en Veiligheid Ferd Grapperhaus (CDA) vanaf 2018 geregeld dat hij vindt dat drugsgebruikers óók verantwoordelijkheid voor drugscriminaliteit dragen. Naast voorlichting over de gezondheidsrisico’s vond de minister dat gebruikers  met de neus op de maatschappelijke keerzijde van de drugsindustrie gedrukt moesten worden. De Tweede Kamer riep hem daar in 2019 ook formeel toe op door een motie aan te nemen van ChristenUnie en CDA om de normalisering van drugsgebruik tegen te gaan. „Drugsgebruikers houden met hun gedrag criminaliteit in stand”, stelde ChristenUnie-indiener Joël Voordewind, nadat de motie was aangenomen. „We moeten het taboe op het aanspreken van de gebruikers doorbreken.”   Het ‘brede offensief’ van het kabinet  moet ook „een maatschappelijke discussie op gang [wil] brengen” over de normalisering van drugsgebruik. Intern  worden daarop plannen voor publiekscampagnes gesmeed en miljoenen gereserveerd, blijkt uit stukken die openbaar zijn geworden na een beroep op de Wet openbaarheid bestuur. Zo  moet er een „structurele investering in een bewustwordingscampagne” plaatsvinden.  Maar die campagne komt er nooit. Het voornemen drugsgebruikers aan te spreken, verdwijnt de afgelopen jaren stilletjes uit beleidsdocumenten. Hoe dat is gebeurd,  is onduidelijk. Het ministerie van Justitie wil daarover geen vragen beantwoorden  en verwijst door naar staatssecretaris Maarten van Ooijen (Volksgezondheid, ChristenUnie), die verantwoordelijk is voor verslavingszorg- en preventie. Hij wijst er via zijn woordvoerder op dat een brede publiekscampagne wel is „onderzocht”, maar dat er uiteindelijk omwille van de „zorgvuldigheid” van af is gezien. Omdat in Nederland afgelopen jaar  „slechts” 2 procent van de volwassenen (284.000 personen) cocaïne gebruikte, is het „zeer moeilijk” een grootschalige campagne in te richten waarin alleen die groep bereikt wordt. Volgens het ministerie is het risico van een campagne die iedereen bereikt zelfs dat drugsgebruik normaler wordt gevonden. De overheid werkte geen ander beleid uit om de honderdduizenden Nederlanders die wél cocaïne gebruiken gericht aan te spreken. Hoe en of dat in de toekomst gaat gebeuren, is onduidelijk. Van Ooijen stelt via zijn woordvoerder dat „we nog niet klaar zijn met de maatschappelijke discussie op dit onderwerp”.  Bij de plofkip kun  je wijzen op een alternatief, op biologisch vlees.  Bij drugs kan dat niet  Ondertussen heeft ook de politie de plannen begraven voor een campagne. De politie was eerder van plan om een eigen campagne te lanceren rond een fictief keurmerk van ‘liquidatievrije cocaïne’: die bestaat niet omdat er achter cocaïne een gewelddadige wereld schuilgaat, zo licht een woordvoerder toe.  Van de campagne is afgezien omdat de politie tot de conclusie kwam dat het niet aan hen is de drugsgebruiker aan te spreken op zijn gedrag. „Wij moeten criminaliteit bestrijden en strafbare feiten opsporen”, zegt de woordvoerder van de korpsleiding. Ook speelde mee dat het nut van aanspreken niet groot werd geacht. Nederland vervult een spilfunctie in de Europese drugshandel en veel verdovende middelen die hier geproduceerd of verhandeld worden gaan de grens over. „Slecht een klein deel van de drugs is voor de binnenlandse markt. Dan kun je de gebruiker hier wel aanspreken, maar dat leidt niet of slechts zeer beperkt tot vermindering van de drugshandel.” Politiek staat het aanspreken van drugsgebruikers nog steeds op de agenda. Tweede Kamerlid Anne Kuik (CDA) schreef eind vorig jaar een column waarin ze zei dat het na vliegschaamte tijd is voor  drugsschaamte. Ook presenteerde het CDA een nieuwe ‘visie’ op drugscriminaliteit waarin het „het eigen ‘recht op een high’ zonder daarbij oog te hebben voor de maatschappelijke gevolgen” werd gekapitteld. Onderzoeker Martha de Jonge van het Trimbos-instituut stelt dat niet zomaar kan worden aangenomen dat  het aanspreken van drugsgebruikers ook tot minder drugsgebruik leidt.  Ze wijst er op dat het goed is als mensen zich bewust zijn van de gevolgen van hun gedrag: van het eten van plofkip tot het rijden zonder autogordel. Maar dat betekent niet dat het menselijk gedrag vervolgens ook automatisch verandert.  Voor zo’n gedragsverandering is het belangrijk dat gebruikers een alternatief handelingsperspectief wordt geboden, zoals bij plofkip het wijzen op biologisch vlees en vegetarische alternatieven. Bij drugs kan dat niet. Daarnaast stelt De Jonge dat iemand bij het besluit om drugs te consumeren verschillende factoren afweegt, waaronder het stimulerende effect van de drugs, het gezondheidsrisico en wat vrienden van drugsgebruik vinden. „Het idee dat drugs gelinkt zijn aan een crimineel circuit kan een  factor zijn, maar zal bij de meeste mensen echt ondergeschikt zijn. Het genotseffect en hoe er in de vriendengroep mee omgegaan wordt, weegt zwaarder dan of er mensen zijn neergeschoten of uitgebuit voor een lijntje coke.” In Amsterdam is het voornemen om drugsgebruikers aan te spreken overigens nog niet van tafel. De Amsterdamse driehoek stelt desgevraagd de mogelijkheden om het beloofde bewustzijn onder drugsgebruikers te vergroten wel te hebben „verkend”, maar stelt dat het onderwerp „nog onvoldoende vervolg” heeft gekregen vanwege een gebrek aan (personele) capaciteit. „We kunnen niet alles tegelijk.” Momenteel wordt voorrang gegeven aan andere onderdelen uit het ‘driehoek tegen drugscriminaliteit’-plan, zoals de aanpak van drugsgerelateerd geweld en het voorkomen dat jonge criminelen doorgroeien in hun criminele carrière.  Een woordvoerder van burgemeester Halsema stelt dat zij nog steeds   „zeer bezorgd” is over de maatschappelijke ontwrichting in kwetsbare wijken die het gevolg is van drugscriminaliteit.  „Gebruikers zouden zich daar meer bewust van moeten zijn.” ||https://www.nrc.nl//nieuws/2022/08/18/cokesnuivers-aanspreken-op-de-gevolgen-van-hun-gebruik-toch-maar-niet-a4139300
2022-08-19||Stikstofminister Van der Wal mist steun van haar collega’s bij crisisaanpak||De tournee van Circus Remkes langs verschillende provinciehuizen volgt een vast patroon. Na afloop van het vaak uren durende stikstofoverleg meldt ‘gespreksleider’ Johan Remkes zich als eerste bij de verzamelde pers. Hij houdt een korte inleiding met wat hij de belangrijkste uitkomsten van die dag vindt  en beantwoordt een beperkt aantal vragen. Daarna volgt, als premier Rutte er niet bij is, minister Christianne van der Wal (Natuur en Stikstof, VVD). Zij neemt  uitvoerig de tijd om de media te woord te staan. Dat geldt niet voor al haar collega-ministers, die in wisselende samenstelling bij de gesprekken aanschuiven. Hugo de Jonge (Volkshuisvesting, CDA) en Micky Adriaansens (Economische Zaken, VVD) vertrokken na de gespreksronde woensdag meteen richting hun auto’s met chauffeur op de stoep van het Gelderse provinciehuis in Arnhem. Van der Wal is duidelijk de hoofdpersoon in dit crisisdossier. De stikstofminister is als enige van het kabinet bij alle gesprekken aanwezig – tot nu toe vier, komende maandag nog één. Zij krijgt van alle gesprekspartners de meeste kritiek te verduren. Allereerst over de grote onduidelijkheid die is ontstaan over het stikstofkaartje dat zij in juni uitbracht. Bij het eerste, zo moeizame gesprek met boerenorganisaties op 5 augustus in Utrecht had premier Rutte er zijn excuses voor aangeboden. „De misverstanden trekken we ons aan”, zei hij over háár rommelige werkwijze. „De communicatie gaat verbeteren.” Terwijl Rutte dit voor de camera’s verklaarde, stond Van der Wal minzaam knikkend achter hem. Andere terugkerende vragen die vooral aan Van der Wal worden gesteld gaan over de vervroegde deadline van 2030 die het kabinet aanhoudt om de stikstofdoelen te realiseren, terwijl 2035 wettelijk is afgesproken. Of waarom het kabinet zo ingewikkeld doet over technische innovaties die stikstofuitstoot mogelijk ook zouden kunnen verminderen. En waarom kan zij welwillende (biologische) boeren die al veel aan stikstofreductie doen niet ontzien? Als een schoolmeester gaf Remkes deze kwesties als „huiswerk” mee aan het kabinet. Geduldig beantwoordt Van der Wal steeds alle vragen die ook door media worden gesteld. Ogenschijnlijk onvermoeibaar en opgewekt, ook al valt ze vaak in herhaling. Ze hamert erop dat van afzwakking van de stikstofdoelen geen sprake kan zijn. „De natuur kan niet wachten. De stikstofkraan moet dicht.” Tussen de regels van haar eindeloos herhaalde boodschap door valt nog iets op. Van der Wal probeert de immense opdracht die op haar bordje ligt langzaam maar zeker te verschuiven naar andere sectoren. En naar andere bewindslieden. Als ze zegt dat het stikstofdossier „niet alleen een probleem van de boeren is”, bedoelt ze ook: laat mij dit probleem niet in m’n eentje oplossen. Na afloop van de gesprekken maandagmiddag in Den Bosch, met natuurorganisaties en gebiedsbeheerders, spoort ze een aantal collega’s uit het kabinet aan om „aan de slag te gaan”. Henk Staghouwer (Landbouw, Natuur en Voedselkwaliteit, ChristenUnie) moet „werken” aan een nieuw toekomstperspectief voor de agrarische sector. „Dat is echt cruciaal.” Rob Jetten (Klimaat, D66) en Adriaansens moeten de „klimaat- en stikstofdoelen voor de industrie vaststellen”. En zonder hem bij naam te noemen richtte ze zich ook tot De Jonge: „We moeten óók huizen bouwen.” En op dezelfde manier tot partijgenoot Mark Harbers (Infrastructuur en Waterstaat): „Mind you! We zullen ook onze waterkwaliteit moeten verbeteren.” In weerwil van haar wens de aanpak van het probleem te verbreden, erkent Van der Wal dat dit nog niet zo gemakkelijk is. Terwijl zij al in juni met de indicatieve stikstofdoelen per provincie doorkwam – met het voor de landbouw zo omstreden kleurenkaartje – laat de benodigde informatie over klimaat en water nog op zich wachten. Om bijvoorbeeld de reductiedoelen voor de industrie en transportsector vast te kunnen stellen, moet eerst de zogeheten KEV verschijnen, de Klimaat- en Energieverkenning van het Planbureau voor de leefomgeving. Die komt pas aan het eind van het jaar. „We kunnen helaas niet alle stappen tegelijk zetten”, reageert Van der Wal. Het hoort nou eenmaal bij besturen, verzucht ze na het overleg met het bedrijfsleven woensdag in Arnhem. „Dat je soms suboptimale keuzes moet maken.” En ja, voegt ze er donderdag aan toe – opnieuw vanuit de hoofdstad van Gelderland waar ze de afgelopen drie jaar gedeputeerde was – ze kan het niet allemaal alleen doen. Ze wil het vooral sámen doen: samen met andere sectoren, samen met de boeren en samen met andere bewindslieden. Ze wijst nog eens naar Staghouwer die iets verderop staat en „echt hard bezig is met het perspectief voor de landbouw”. Niettemin vindt Van der Wal het nodig om alle gesprekken met alle betrokken partijen zelf te voeren. „Willen we alle doelen halen met de agrarische sector, ook voor water en klimaat, dan wil ik gewoon zelf aan tafel zitten. Ik vind dat ik erbij móét zijn.”  Volgens Johan Remkes ligt de nadruk in het stikstofdebat te sterk op het opkopen of halveren van boerenbedrijven. Dat is een „veel te eenzijdig beeld”, zo zei hij  donderdag op een persconferentie. Remkes sprak eerder op de dag met de bankensector, die boerenbedrijven de afgelopen decennia met honderden miljoenen financierde. Remkes noemde ook innovatie, verplaatsing van bedrijven en omschakeling naar andere vormen van landbouw (bijvoorbeeld naar akkerbouw) als „richtingen” voor het stikstofdebat. Minister Van der Wal (Natuur en Stikstof, VVD) zei donderdag dat het kabinet niet de veestapel, maar de stikstofuitstoot wil halveren.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/18/minister-wil-steun-van-haar-collegas-a4139293
2022-08-19||Pas zijn bescherming tegen zonlicht aan, en de sojaplant produceert meer bonen||Sojaplanten maken een kwart meer bonen aan, als hun systeem voor zonbescherming genetisch wordt veranderd. Dat blijkt uit veldproeven van Amerikaanse onderzoekers. Hun resultaten zijn deze donderdag in Science gepubliceerd. Ze verwachten dat hun vinding op termijn tot hogere oogstopbrengsten kan leiden, met name in Sub-Sahara Afrika en in Zuid-Azië, waar de productie te laag ligt om de eigen, snel groeiende bevolking te voeden. Planten hebben zonlicht nodig om, in combinatie met CO2 en water, suikers aan te maken en energie op te slaan. Maar bij een teveel aan zonlicht wordt de extra energie gebruikt om zuurstof om te zetten in zuurstofradicalen, die onder meer schadelijk zijn voor het proces van fotosynthese. „Bij een teveel aan zonlicht kan er van alles misgaan in een plant”, zegt Herbert van Amerongen, hoogleraar biofysica aan de Wageningen Universiteit & Research, en niet betrokken bij het nu gepubliceerde onderzoek. Planten beschermen zich tegen een teveel aan zonlicht door een systeem aan te schakelen dat „het overschot aan inkomende energie niet omzet in elektronen, maar afvoert in de vorm van warmte”, zegt Van Amerongen, die onderzoek doet aan dit systeem. Nadeel van dit beschermingssysteem is dat het weliswaar al binnen seconden tot minuten aanschakelt als er te veel zonlicht is, maar dat het veel trager weer uitschakelt als die overvloed voorbij is. In de tijd dat het systeem nog actief is, draait de fotosynthese niet op maximale capaciteit. „Ons idee was dat een plant sneller kan groeien als het beschermingssysteem sneller wordt uitgeschakeld”, licht Steven Long toe. Hij coördineerde de studie, en is hoogleraar gewaswetenschappen aan de universiteit van Illinois. Long bewees het principe eerder met genetisch gemanipuleerde tabaksplanten waarbij het beschermingssysteem op drie onderdelen (twee enzymen, en een deel van het fotosynthese-apparaat) was veranderd. Het bovengrondse deel van de tabaksplanten nam daardoor 14 tot 21 procent in gewicht toe. De resultaten zijn in 2016 in Science gepubliceerd. Maar daaropvolgende experimenten met genetisch gemanipuleerde zandraket lieten géén gewichtstoename zien. De onderzoekers testten daarop of ze, via dezelfde ingreep, de opbrengst van een belangrijk landbouwgewas wellicht konden verbeteren. Ze kozen voor soja. Uit hun proeven blijkt dat in 2020 de oogst aan sojabonen, gemeten in gewicht, gemiddeld 24,5 procent toenam. Ze testten vijf verschillende sojavariëteiten, waarvan eentje een 33 procent hogere opbrengst gaf. Maar in 2021 viel de oogst lager uit, en was hij vergelijkbaar met die van de niet-gemanipuleerde soja-variëteiten. De onderzoekers telden weliswaar gemiddeld 13 procent meer peulen aan de gemanipuleerde sojaplanten, maar het gewicht aan bonen lag niet hoger. Ze verklaren dat door een heftige storm net toen de sojaplanten bonen begonnen te maken (de peulen waren toen al aangelegd). Als gevolg daarvan werden de onderste bladeren meer bedekt door de bovenste bladeren, en bevonden ze zich bijna permanent in de schaduw. Ze hadden dus geen voordeel van de genetische manipulatie. Daarnaast was de bewolking volgens de onderzoekers in 2021 minder afwisselend dan in 2020, en daarmee ook de wisselingen tussen zon en schaduw. Een toename van de oogst met bijna een kwart vindt Van Amerongen „behoorlijk veel”. Hij zegt dat hij er door was verrast. Ook omdat de experimenten met tabak en zandraket zulke verschillende uitkomsten lieten zien. „Tabak is een makkelijke plant. Veel mensen geloofden niet dat het in soja zou lukken.” Volgens Van Amerongen is het mooi dat de onderzoekers nu hebben laten zien dat de ingreep ook werkt in een belangrijk landbouwgewas. „Maar we weten nog steeds niet hóé het werkt.” Het onderzoek van Long kreeg geld van onder andere de Bill & Melinda Gates Foundation. Long: „De voorwaarde is dat elke technologie die we ontwikkelen, ook deze, rechtenvrij beschikbaar moet zijn voor boeren in arme landen.” 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/18/pas-zijn-bescherming-tegen-zonlicht-aan-en-de-sojaplant-produceert-meer-bonen-a4139277
2022-08-19||Duur gas maakt de Britse kaspaprika tot een luxeproduct||Ze hebben geprobeerd de temperatuur in de kassen lager te zetten. Alleen, daar reageerden de tomaten nogal slecht op. „Ze krompen helemaal in elkaar. Dus na een dag of vijf hebben we de boel weer hoger gezet”, zegt Nof Nicastro, bedrijfsleider van tuinbouwbedrijf Valley Grown Salads. Hij heeft ook overwogen de oogst maar helemaal te laten verpieteren.     Ze moeten gas verstoken om zelf CO2 te maken, die ze aan de lucht in de kassen toevoegen om de bloei te bevorderen. Dus de hoge internationale gasprijzen zijn voor de tuinbouwbedrijven hier in Lea Valley een ellendig probleem – het zoveelste.  Al sinds eind negentiende eeuw halen Londen en de rest van het Verenigd Koninkrijk hun groenten uit dit gebied langs de rivier Lea, een soort grote moestuin even ten noorden van de hoofdstad. De rivier maakte de grond vruchtbaar en het vervoer makkelijk. Nu staat de vallei vol kassen waarin sla, tomaat, komkommer en paprika’s groeien. In normale tijden, tenminste.  Ongeveer de helft van de tuinbouwbedrijven in Lea Valley heeft er dit jaar voor gekozen de kassen niet of niet helemaal te vullen. De hoge productiekosten wegen niet op tegen de inkomsten. Gas, kunstmest en arbeid zijn duurder geworden. Vooral de almaar stijgende energieprijzen maken het vooruitzicht nog veel somberder. En dat terwijl de Britse overheid, juist na de Brexit, er prat op gaat dat het land zelfvoorzienend is. Volgens Lee Stiles, secretaris van de lokale tuinbouwkoepel Lea Valley Growers Association, zijn alle slatelers in de vallei ermee opgehouden. Samen zijn ze goed voor 5 procent van het aanbod in het VK. „Ze proberen hun bedrijven te verkopen.”  Van de komkommers en paprika’s die hier normaal vandaan komen, is  pakweg de helft dit jaar niet geplant. Dat gaat om veertig miljoen komkommers en vijftig miljoen paprika’s, een nog veel groter deel van het landelijke aanbod. „In 2020 produceerden wij 75 procent van alle komkommers en paprika’s in het VK.” De situatie heeft geleid tot waarschuwingen over tekorten en tot meer invoer van komkommers en paprika’s uit onder meer Nederland: de import steeg tussen mei vorig jaar en mei dit jaar met 59,3 procent. De export daalde juist, met 69,3 procent. En grote supermarktketens als Marks & Spencer en Waitrose verwijderen de houdbaarheidsdatum van groenten en fruit om verspilling tegen te gaan. De paprika’s in drie kleuren en de cherrytomaatjes van Valley Grown Salads gaan naar één van de duurdere supermarktketens in het VK, al maken ze liever niet bekend welke. Zij hebben dit jaar dus wel geplant, maar of dat de juiste keuze was? Directeur Jimmy Russo voelt zich machteloos, voor het eerst in zijn ruim veertig jaar als ondernemer. „Alsof ik zonder riemen in een bootje op zee zit en ik maar moet zien waar de wind en de golven me heen voeren. Ik ben de controle kwijt.”  De afgelopen tweeënhalf jaar heeft Russo een lading tegenvallers moeten verwerken. Eén van de grootste was de Britse uittreding uit de Europese Unie, waardoor zijn overwegend Roemeense seizoenswerkers ineens een visum moesten hebben. Een groot deel van hen vertrok. „Ze voelden zich niet meer gewenst en gerespecteerd, ook al betaalden ze gewoon belasting hier. En er zaten goede, trouwe werknemers bij.”  Nu heeft Russo een sterk wisselend personeelsbestand. Niemand werkt langer dan een half jaar voor hem, want de visa voor seizoenswerkers zijn maar zes maanden geldig. En nog steeds komt iedereen die hier plant, plukt en verpakt uit het buitenland. Van de 220 man personeel zitten er alleen wat Britten op de administratie. Op de aankondigingsborden in de kantine voor het personeel hangen briefjes in vijf talen.  Dit voorjaar zouden dertig Russen en dertig Oekraïners overkomen – en toen brak de oorlog uit. Halsoverkop regelden ze zestig werkers uit de voormalige Sovjetrepubliek Tadzjikistan. „Eerlijk is eerlijk, ze doen het prima. Ze hebben ons uit de brand geholpen.” Russo regelde extra huisvesting, op korte termijn lastig te vinden hier. Op het terrein naast de kassen staan twee rijen aluminium containerwoningen, ongeveer van caravanformaat. Twee werknemers delen een container. Het mag Jimmy Russo zijn gelukt mankracht te vinden, dat geldt lang niet voor alle ondernemers. Begin juli vertelde een ondernemer aan de Financial Times dat ze twee miljoen kroppen ijsbergsla niet had kunnen oogsten. En uit een enquête onder fruittelers bleek dat ze veel meer weg moeten gooien door een gebrek aan plukkers: de waarde van hun afval steeg van 18,7 miljoen pond (22 miljoen euro) in 2020 naar 36,5 miljoen in 2021. Voor dit jaar verwachten ze daar een verdubbeling van. Het probleem is ook dat de prijzen van tuinbouwproducten in het VK minder hard stijgen dan de inflatie die vorige maand op jaarbasis 10,1 procent bedroeg. Een komkommer kost in de supermarkt nu 59 pence (omgerekend 0,69 euro). Dat is 5 pence meer dan de gemiddelde prijs van een komkommer in 1988 en nog geen 2 procent meer dan vorig jaar. Terwijl, zegt Jimmy Russo, een komkommer nu op zijn minst 1,45 pond zou moeten kosten om nog iets aan marge over te houden.  „De race naar de bodem is in onze sector nog steeds bezig. Supermarkten zijn niet erg bereid op hun marges in te teren”, zegt hij. Britse supermarkten hebben op hun beurt met arbeidskrapte te maken, waardoor ze personeel meer moeten betalen om het te behouden. Een andere oorzaak is volgens Russo dat in de tuinbouw geen bekende merken bestaan: „Ze kunnen twintig bedrijven vragen komkommers te leveren, terwijl er maar één Coca-Cola is.” Het verzwakt hun onderhandelingspositie.  George Eustice, de Britse minister voor voedsel en landbouw, benadrukt steeds het belang van zelfvoorziening voor het VK – al haalt het land iets meer dan de helft van zijn voedsel uit het buitenland. „Wij zullen Britse boeren helpen de Britse koelkasten te vullen”, schreef Eustice dit voorjaar in een opiniestuk in het conservatieve dagblad The Daily Telegraph. Echter, de meeste subsidie gaat naar vee- en landboeren. Niet naar de glastuinbouw, die traditioneel amper overheidssteun krijgt. De sector zet jaarlijks voor zo’n 3 miljard pond om, nog geen 0,2 procent van het bruto binnenlands product. Wel zegde Eustice de tuinbouw extra visa toe voor seizoenswerkers – komend jaar mogen er veertigduizend voor een half jaar komen, tienduizend meer dan dit jaar – en soepeler regels voor kunstmestgebruik. Als de energieprijzen niet stabiliseren, hebben dit soort beperkte maatregelen geen zin, zegt Lee Stiles van de Lea Valley Growers Association. „Dan is het gewoon niet economisch om je kassen te verwarmen met gas- of olieboilers.” Hij voorspelt een verdere afname van de binnenlandse productie en meer aanvoer uit Spanje en Marokko. „Geen van onze leden is van plan om eerder dan februari volgend jaar te beginnen met zaaien.” Normaal gesproken zouden ze daar eind december mee beginnen, nu wachten  ze af wat de energieprijzen doen. Precies dit zegt ook Jimmy Russo. Voor hem zijn de meeste problemen afzonderlijk op zich overkomelijk, en samen ontzettend vervelend – maar de hoge gasprijzen zijn funest. „Mijn richtlijn is dat je ongeveer 20 procent van je kosten aan energie uitgeeft. Met de gasprijzen van vandaag zou dat 115 procent zijn. Hoe we dat moeten overleven? Ik weet het echt niet.” Ook in Nederland leveren de hoge gasprijzen problemen op voor de teelt onder glas. Branchevereniging Glastuinbouw Nederland voorspelde dit voorjaar dat zo’n 40 procent van de glastuinders in financiële problemen zal komen – en sindsdien zijn de gasprijzen nog verder gestegen. „Bedrijven in de glastuinbouw vrezen steeds nadrukkelijker voor de komende herfst en winter. Met de gasprijzen van dit moment is het niet mogelijk om de teelt rendabel te krijgen”, waarschuwde  de organisatie begin deze maand op haar website. Land- en tuinbouworganisatie ZLTO ziet dezelfde problemen en lobbyt voor verlaging van de belastingen op gas voor ondernemers.||https://www.nrc.nl//nieuws/2022/08/18/duur-gas-maakt-de-britse-kaspaprika-tot-een-luxeproduct-a4139291
2022-08-19||Ook na een half jaar blijft de oorlog in Oekraïne nog nieuwe slachtoffers maken||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/18/ook-na-een-half-jaar-blijft-de-oorlog-in-oekraine-nieuwe-slachtoffers-maken-a4139231
2022-08-19||Vriendjespolitiek bij grote geldzwendel? Olaf Scholz weet van niks||Precies 214.800 euro en 2.400 dollar, in een bankkluisje van een politicus. In contanten welteverstaan. Deze vondst, die vorige week aan het licht kwam, voelt als de  smoking gun in een mogelijke corruptie-affaire die volgde op het grootste belastingschandaal in Duitsland ooit. Aan de zogenoemde CumEx-fraude verloor de Duitse belastingdienst ruim 30  miljard euro.  In het onderzoek naar de fraude, dat al jaren loopt in verschillende lokale gerechtshoven, staat de Warburg-bank centraal. Deze particuliere bank in Hamburg hoefde 47 miljoen euro aan te veel ontvangen belastingteruggave in 2016 in eerste instantie niet terug te betalen. De grote vraag is nu of politieke kopstukken hebben geprobeerd de bank te matsen.  Eén van die kopstukken is bondskanselier Olaf Scholz, die indertijd burgemeester was in Hamburg. Vrijdag wordt hij daar door een parlementaire onderzoekscommissie gehoord over zijn betrokkenheid bij de zaak. Tot nog toe heeft hij elke inmenging ontkend.   1 Hoe kon er zoveel geld achterover worden gedrukt? Bankiers en handelaren hebben tussen 2001 en 2016 dividendbelasting teruggevraagd die ze nooit hadden betaald.  Met de zogenoemde CumEx-methode maakten zij gebruik van ruimte tussen belastingverdragen binnen Europa. Door de verkoop van aandelen rond de datum waarop het dividend werd vastgesteld, konden verkopers en kopers allebei in een ander land dividendbelasting terugvragen die maar één keer was afgedragen. Zo ontvingen ze ten onrechte tientallen miljarden van Europese overheden. De fraude kwam in 2011 uit dankzij een klokkenluider.  In 2016 eiste  de gemeente Hamburg aanvankelijk 47 miljoen euro terug van de Warburg-bank, maar al gauw trok een ambtenaar deze vordering in. Aan een collega appte ze dat haar „duivelse plan” – om de zaak stilletjes te laten verjaren – werkte. Later  kreeg Hamburg echter een (zeldzame) tik op de vingers van minister van Financiën Wolfgang Schäuble (CDU). Uiteindelijk moest de bank meer dan 176 miljoen euro terugbetalen.  De Hamburgse onderzoekscommissie probeert nu uit te zoeken of de ambtenaar ‘duivels’ handelde in opdracht van haar politieke bazen.  2 Welke rechtszaken lopen er nu nog? In Keulen zijn ongeveer dertig officieren van justitie bezig met een complex strafrechtelijk onderzoek met meer dan duizend verdachten. Concrete verdenkingen komen voor de rechter in Bonn. In 2020 werden daar twee Britse beurshandelaren veroordeeld. In 2021 en 2022 volgden nog twee straffen voor bankiers van de Warburg-bank (respectievelijk 5,5 en 3,5 jaar cel).   Momenteel staat Hanno Berger terecht voor de regionale rechtbanken in Bonn en Wiesbaden. Hij was een belastingadviseur met een groot politiek netwerk die de beruchte dividendtruc adviseerde en opzette, onder meer voor de Warburg-bank. Deze sleutelfiguur verdiende  naar verluidt 13,6 miljoen euro met zijn zwendel. Hij kan 15 jaar cel krijgen.  Het openbaar ministerie in Keulen onderzoekt ook Johannes Kahrs, voormalig SPD-voorzitter in Hamburg en tot 2020 Bondsdaglid.  Hij zou hebben gelobbyd voor de Warburg-bank, toen die vreesde voor een terugvordering van de onterecht ontvangen belastingteruggave. Kahrs zou daarbij ook zijn politieke bondgenoten, onder wie partijgenoot Scholz, om hulp hebben gevraagd. Later werden in zijn bankkluis de contanten gevonden. In Frankfurt en Stuttgart lopen nog meer juridische onderzoeken, ook naar andere banken die meededen met de CumEx-fraude. En dan is er dus nog die parlementaire onderzoekscommissie in Hamburg, waar Scholz vrijdag moet verschijnen. De Hamburgse officier van justitie heeft deze week de aanklacht tegen Scholz laten vallen omdat er geen aanwijzingen zouden zijn voor betrokkenheid bij het bevoordelen van de Warburg-bank. De officier van justitie in Keulen heeft zijn onderzoek naar de rol van Scholz nog niet afgerond.  3  Wat weten we van Scholz’ betrokkenheid? Scholz zei aanvankelijk tegen de Bondsdag dat hij als burgemeester niet met de leiding van de Warburg-bank had gesproken voor Hamburg besloot de bank te bevoordelen. Later bleek dat hij de baas van de bank, Christian Olearius, in 2016 wel degelijk heeft getroffen. Tweemaal zelfs.  Sterker nog: Scholz heeft Olearius geadviseerd om zijn argumenten nog eens op papier te zetten voor  toenmalig deelstaatminister Peter Tschentscher (SPD), die tegenwoordig burgemeester van Hamburg is. Olearius noteerde na die gesprekken in zijn dagboek dat hij op Scholz kon rekenen.  Van Scholz’ zijde zijn er geen aantekeningen gevonden van deze ontmoetingen, waar hij –  zeer ongebruikelijk  – geen ambtenaren mee naartoe had genomen. Nadat dit aan het licht was gekomen, beriep Scholz zich op gaten in zijn geheugen.  4 Kan deze affaire Scholz politiek beschadigen? Wat Scholz vrijdag tegen de onderzoekscommissie zal zeggen laat zich raden. Het is onwaarschijnlijk dat hij zich nu opeens wel details herinnert over de ontmoetingen met Olearius. Vorige week zei zijn zegsman al dat Scholz ook niks weet van de  contanten in de kluis van partijgenoot Kahrs.  Maar het gevaar voor Scholz is niet geweken zolang er justitieel onderzoek loopt. Deze week werd bekend dat het Keulse openbaar ministerie recente mails van een vertrouweling van kanselier Scholz heeft onderzocht. Volgens Duitse media zaten daar ook belastende berichten tussen. En Olearius en Kahrs hebben tot op heden hun mond stijf dicht gehouden. Zij kunnen nog gaan praten.  Intussen neemt de politieke  druk op Scholz  toe. Zo vindt oppositiepartij CDU dat Scholz Kahrs moet dwingen openheid van zaken te geven en zelf zijn slechte geheugen moet verklaren. De kanselier stond voorheen bekend als een politicus met een uitstekend geheugen. Volgens voormalig Groenen-bondsdaglid Gerhard Schick, thans voorman van de Bürgerbewegung Finanzwende, getuigen de gaten in Scholz’ geheugen van „een slecht geweten”, zei hij tegen de Frankfurter Allgemeine Zeitung.  In de Duitse pers loopt de irritatie over Scholz’ laconieke houding in deze zaak op. Gevraagd naar wat hij wist van de cash van Kahrs zei hij, met een grote grijns: „Niks.” En op de vraag waar hij dacht dat het geld vandaan kwam, zei Scholz, nog steeds breed grijnzend: „Ik neem aan dat jullie dat eerder weten dan ik.” ||https://www.nrc.nl//nieuws/2022/08/18/vriendjespolitiek-bij-grote-geldzwendel-olaf-scholz-weet-van-niks-a4139278
2022-08-19||Ruim tweehonderd Oekraïners en statushouders naar opvanglocatie Waalwijk||De gemeente Waalwijk gaat 238 Oekraïense vluchtelingen en statushouders opvangen in een leegstaand hotel. De groep wordt gehuisvest in het voormalige NH Hotel in het dorp Sprang-Capelle, zo schrijft de gemeente donderdagmiddag in een nieuwsbericht. De eerste bewoners arriveren volgende maand. Het hotel, dat eigendom is van Van der Valk, zal maximaal een jaar gebruikt worden als opvanglocatie. Er liggen geen woonhuizen in de directe omgeving, mensen die verderop wonen zijn door de gemeente van de plannen op de hoogte gebracht. Waalwijk zal de opvanglocatie 24 uur per dag laten beveiligen en heeft vrijwilligers die willen helpen met taken opgeroepen zich te melden. De gemeente noemt de woonomstandigheden „goed, maar sober en doelmatig”. „De Oekraïense vluchtelingen en statushouders zullen ter invulling van de dag werken als dat mogelijk is”, zo staat te lezen in het nieuwsbericht. „De statushouders kunnen starten met hun inburgering.” Eerder deze week zorgden plannen om asielzoekers onder te brengen in een hotel in het Overijsselse Albergen nog voor ophef. Bewoners demonstreerden bij het toekomstige azc en startten een actie om het pand te kopen - om zo te verhinderen dat er asielzoekers in zouden kunnen komen. Dat plan bleek futiel: het COA liet weten dat het definitieve koopcontract al getekend is. Vanaf 1 september kan het in gebruik worden genomen.  Tubbergen, waar Albergen onder valt, is de eerste gemeente die te maken krijgt met een zogeheten dwangmaatregel vanuit het Rijk. Eerder werd aangedrongen bij gemeenten om opvanglocaties te realiseren, maar dat bleef op vrijwillige basis. Toen dit niet genoeg bleek om aan voldoende plekken te komen, gebruikte staatssecretaris Eric van der Burg (Asiel en Migratie, VVD) zijn bevoegdheid om Tubbergen te dwingen om asielzoekers op te nemen. Donderdagmiddag bleek uit cijfers van het ministerie van Justitie en Veiligheid dat het aantal voor Oekraïners bestemde bedden voor 95 procent bezet is, 57.000 van de 60.000 zijn momenteel vergeven. Niet eerder was dit percentage zo hoog.||https://www.nrc.nl//nieuws/2022/08/18/ruim-tweehonderd-oekrainers-en-statushouders-naar-opvanglocatie-waalwijk-a4139263
2022-08-19||Column | Rutte, de Grote Ontbinder||Premier Rutte schaamt zich   diep voor de misstanden in Ter Apel waar asielzoekers in de buitenlucht slapen, omdat er geen plek voor hen zou zijn. Tenminste, dat zei hij drie maanden geleden. Het resultaat van die schaamte is dat deze week de politie de tenten innam van de vluchtelingen die door meelevende ondernemers waren geregeld.  De mensen mochten wel in de buitenlucht slapen, maar niet in een tent, zo legde de politie uit. Hadden die sympathieke ondernemers maar trekkers geregeld, dan had de politie zich niet laten zien. Natuurlijk schaamt Rutte zich niet. Als hij dat deed, had hij misschien al in 2007 afgezien van een politieke carrière, toen hij door een rechter werd veroordeeld voor discriminatie. Iedereen zou ontdaan zijn door zo’n vonnis, Rutte vond dat de wet dan maar aangepast moest worden.  Als Rutte gêne kende, was hij opgestapt (echt opgestapt, niet dat draaideurtrucje dat hij uithaalde) nadat zijn regering tienduizenden mensen kapotgemaakt had in het Toeslagenschandaal. En anders zeker toen hij meermaals werd betrapt op glasharde leugens, na een breed gedragen motie van afkeuring, het wissen van sms’sjes of het rampzalige coronabeleid.  Wanneer Rutte zich zegt te schamen of verandering belooft, weet je zeker dat er niks gaat veranderen. De regering heeft zich onder zijn leiding bekwaamd in het afbreken van de samenleving en het laten dooretteren van crises tot ze onhoudbaar worden. Daarbij is er een rode draad in het beleid: gedupeerden behoren altijd tot de maatschappelijk zwakkeren. Vluchtelingen, minderheden, financieel minder draagkrachtigen. Crises veroorzaken, dat gaat deze overheid makkelijk af, maar met oplossingen komt ze niet.  Je kunt met de botte bijl ouders straffen en hun kinderen afpakken, sociale woningen in de uitverkoop gooien en de woningnood verergeren, en met ijskoud hart asielzoekers op straat laten staan. Maar dat allemaal rechtzetten moet niet te overhaast, want God verhoede dat je mensen rijkelijk compenseert voor het aangedane leed en je zonder politiek meel in de mond mensen hélpt.  Dit beleid is niet zonder consequenties: de tweedeling is verergerd en de armoede toegenomen, net als het onderlinge wantrouwen en het racisme. Het mag niet verbazen dat mensen in het land agressief demonstreren tegen de komst van vluchtelingen; ze voelen zich gesteund door politici die het xenofobe vuurtje dagelijks opstoken met leugens dat we overspoeld worden door vluchtelingen, statushouders voorgetrokken worden op de woningmarkt en boeren onteigend worden om huizen te bouwen voor migranten. Dat zijn geen onschuldige politieke spelletjes. Asielzoekers worden vernederd en ontmenselijkt om de mythe van massamigratie in stand te houden. En het werkt. In een reportage uit Albergen citeert de Volkskrant een van de bewoners: „Als het zo slecht is in het land waaruit je gevlucht bent, kun je dat beetje regen hier toch ook wel aan?”  Zo ver is het gekomen. Dat mensen hun schouders ophalen over de kwetsbaarste medemens die op straat moet leven. En wie denkt dat het bij asielzoekers blijft, vergist zich deerlijk. Vandaag zijn het de asielzoekers, morgen de buren. Er ligt een plan om op de zorg te bezuinigen, de boodschappen zijn duurder geworden, talloze mensen vrezen de gasrekening.  Dát is de erfenis van Rutte en co. Niet dat belachelijke record van langstzittende premier, dat hij zo vreselijk gewoon zou zijn gebleven of altijd monter is, maar dat hij de samenleving heeft uitgehold met zijn kille onverschilligheid terwijl hij de rijken ontziet, de kwetsbaren negeert en nog verder de ellende in helpt.  Een echte leider gaat voor, Rutte wacht af. Een goed leider is een verbinder, Rutte is dat niet. Hij heeft een wig gedreven tussen rijk en arm, wit en zwart, werkgevers en werknemers. Rutte is de Grote Ontbinder. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/18/rutte-de-grote-ontbinder-a4139264
2022-08-19||Manshoog onkruid, maar nu klontert de buurt er samen||Naomi Malaiholla had vorig jaar september opeens genoeg van het geploeter in de moestuin achter haar tuin. Op het strookje grond dat ze in bruikleen had, verbouwde ze groente. Maar de toestand van de perceeltjes náást haar moestuin inspireerde niet erg. „Het onkruid stond er hartstikke hoog. Toen dacht ik: zouden we er niet gewoon een gezamenlijke tuin van kunnen maken? Meteen daarna heb ik een brief gestuurd naar de woningbouwvereniging.” Youssef El Otmani, adviseur sociaal beheer bij  corporatie Servatius, was direct enthousiast. Hij was toen al bezig een gezamenlijke tuin te verwezenlijken in Maastricht-West, vertelt hij.  „Maar daar ging het moeizaam, vooral vanwege de omvang. Ik had er te maken met 36 woningen.” Op de door Malaiholla voorgestelde plek, niet ver van de binnenstad, moest het haalbaar zijn, vermoedde El Otmani. „Daar waren alleen  de huurders van twee eengezinswoningen en negen beneden- en bovenwoningen betrokken.” De strook grond waar het om ging, was ooit aangelegd om ook de huurders op de bovenwoningen eigen groen te geven. Bewoners van benedenwoningen hadden al een tuin achter hun huis, die van bovenwoningen alleen een balkon. Het idee werd al eerder toegepast in  duplexwoningen – huizen die werden opgesplitst in twee woonruimtes - die  na de Tweede Wereldoorlog tijdens de wederopbouw  werden gebouwd, maar dus ook nog in sociale woningbouwprojecten in de jaren tachtig van de vorige eeuw. De gedachte was volgens El Otmani mooi, maar in de praktijk werkte het maar matig. Door de afstand tussen de tuintjes en de woningen, omdat niet iedereen zin had om erin te werken, of omdat huurders het onderhoud naarmate ze ouder werden niet meer aankonden. Roos Schellings, huurster van een bovenwoning, wroette wel in haar tuintje. „Maar eigenlijk was het alleen maar werken. De hele omgeving nodigde niet uit om erin te gaan zitten.” Huurders van gezins- en benedenwoningen, zoals Malaiholla en een van haar buren, Herman Drittij, ontfermden zich ondertussen over sommige verwaarloosde tuintjes. „Maar die hadden we in bruikleen”, vertelt Drittij. „Als boven van huurder werd gewisseld en die eiste zijn tuintje op, dan moesten wij die stukjes groen weer afgeven. Dat was eigenlijk niet te doen.” Dat vond El Otmani ook. „Bijna altijd als ik hier kwam, was er gedoe rond die tuinen van de bovenwoningen.”  Een paar gezamenlijke bijeenkomsten met  huurders voldeden om veel enthousiasme voor een gezamenlijke aanpak te wekken. El Otmani: „Daarna greep alles mooi in elkaar. Naomi kende Hanneke Rustema van een paar straten verderop, die tuinen bleek te ontwerpen. Zij combineerde de ideeën van de huurders: de moestuintjes (in bakken, zodat tuinieren niet hetzelfde is als constant krom staan) die Naomi graag wilde, de gewenste fruitbomen en het hergebruik van water van  Roos, en de ronde vormen en de ster uit het Maastrichtse stadswapen op het terras, zoals Herman die had bedacht.” Het Maastrichtse Elisabeth Strouven Fonds droeg bij aan de inrichting van de tuin. Het plaatselijke centrum voor natuur- en milieueducatie leverde de beplanting. De woningvereniging heeft bovendien de maandelijkse servicekosten met 4 uur euro verhoogd als bijdrage van de  kosten van de gezamenlijke tuin. El Otmani: „Dat vergde overredingskracht. Een deel van de huurders moest én meer gaan betalen én afstand doen van hun eigen tuintje.”  Bijna iedereen doet uiteindelijk mee. Slechts één huurder van een bovenwoning weigerde. Hij is desondanks toch welkom in de tuin. Schellings vindt de gezamenlijke tuin de 4 euro extra per maand meer dan waard: „Het is nu al drie keer zo mooi als op de tekening. En de extra fruitbomen en de vogelhuisjes voor aan de schuren komen nog.” Een andere huurder, een vrouw van bijna 99, moest vlak voor de realisatie  van de gezamenlijke tuin verhuizen naar een verzorgingstehuis, omdat zelfstandig wonen niet meer ging. „Ze is wel bij de opening geweest”, vertelt Malaiholla. Ze wijst op spiraalvormige versiering in een struik. „Die windvangers heeft ze speciaal voor de tuin gehaakt.”  De huurders houden de bloemrijke tuin samen bij en maken gebruik van het gedeelde terras. „Door deze extra ontmoetingsplek zie je de sociale samenhang toenemen”, zegt El Otmani. „De mensen kijken meer naar elkaar om. Het gevoel van de veiligheid is toegenomen. Water dat bij hevige regen zorgde voor lekkages in de schuurtjes, wordt nu opgevangen in een waterreservoir op het laagste punt van de tuin.” Op die manier kan het worden gebruikt voor het besproeien. Geen overbodige luxe gezien de steeds vaker voorkomende droogte. Andere woningstichtingen in Zuid-Limburg hebben interesse in het project. De snelle ontwikkeling van de gezamenlijke tuin  brengt ook El Otmani’s tuinproject in Maastricht-West, dat maar niet wilde lopen, in een stroomversnelling. „Elders in de stad gaan we experimenteren met een groenstrook tussen flats. In de zomer bak je er weg.  Met een gezamenlijke tuin kun je daar een deel van de hittestress wegnemen en ook de afwatering bij hevige buien verbeteren. Veel van die stroken liggen daar maar te liggen.” Alles staat of valt met het animo onder bewoners, weet El Otmani. Een blok verderop komt een gezamenlijke tuin niet van de grond; de huurders zijn nog niet enthousiast. ||https://www.nrc.nl//nieuws/2022/08/18/manshoog-onkruid-maar-nu-klontert-de-buurt-er-samen-a4139261
2022-08-19||De laatste marketingtruc||Enkele zomers terug stond ik met een goede vriend in de boekhandel (waar ik inmiddels aan de slag ben) en ik kreeg het bericht dat mijn favoriete Nederlandse schrijver, Maarten Biesheuvel, hemelen was. Aangedaan van dit bericht rookte ik een sigaretje en spoedde mij al snel naar plankje B in de boekhandel waar ik Biesheuvels bundeltje Oude geschiedenis van Pa uit de kast haalde. Ik sloeg het open op pagina 11 en ik las zijn korte verhaaltje genaamd ‘Biessies dood’, over hoe hij begraven werd in het fietsenhok.  Toeval of niet, dat laat ik in het midden, maar nu ik eenmaal in dienst ben bij de boekhandel te Leiden en daar betaald met boeken zeul, weet ik dat dit soort voorvallen vrijwel wekelijks plaatsvinden.  Het gebeurt vaak dat je de dood van een schrijver moet vernemen doordat meerdere klanten naar boeken van dezelfde schrijver vragen. Zo had ik dat met Joan Didion, die in december 2021 overleed. Haar boek over de dood had ik enkele dagen ervoor uitgelezen. Dat was waarschijnlijk wel toeval.  Elke keer denk ik: wat is dat toch, dat mensen na het overlijden van een schrijver naar de boekhandel rennen om diens werk te kopen? Het simpelste antwoord is dat de persoon gewoon niet van diens schrijven afwist en nieuwsgierig werd naar deze schrijver. Een andere reden kan zijn dat deze persoon alleen nog maar dode schrijvers leest. Hierin huist een vorm van recalcitrantie die het vast goed doet op café, om even de eigen distinctiedrift tentoon te stellen. Maar dat is niet altijd de reden om dode schrijvers te lezen. Zo had ik afgelopen winter een heer in de winkel die nog niet aan de twintigste-eeuwse literatuur begonnen was, aangezien hij eerst nog de literatuur uit de eeuw ervoor moest afronden.  Ik bad op mijn knieën dat hij nog lang genoeg te leven zou hebben zodat hij nog een pareltje van Nabokov kon meemaken.  Na het vernemen van het overlijden van Didion ging ik als Speedy Gonzales op zoek naar haar boeken om bij de ingang van de winkel een boekenaltaartje te maken. Elke keer voelt het wel weer als een poging om bloedgeld proberen te verdienen, zowel bij Wilbur Smith, Eric Carle of Lucinda Riley.  Dat gevoel had ik net zo toen ik na de inval in Oekraïne boeken over Poetin en de Holodomor voorin de winkel neerlegde.  Maar zoals Joost Zwagerman zei: de schrijver sterft tweemaal. De eerste keer fysiek en de andere keer als hij niet meer gelezen wordt. Het tentoonstellen van werken van een net overleden romancier kan je dan ook zien als een vorm van eerbetoon, zodat de schrijver het allemaal niet voor niets heeft gedaan. ‘De schrijver is dood, leve de schrijver’, zal ik maar zeggen. Meer afleveringen 
				De boekverkoper
			||https://www.nrc.nl//nieuws/2022/08/18/de-laatste-marketingtruc-a4139260
2022-08-19||Opinie | De kunstacademie moet ook  een plek zijn voor mensen die nergens anders voor deugen||Ik heb ooit een paar maanden aan de universiteit gestudeerd. Ik haatte het. Alles moest op een bepaalde manier, en als ik probeerde een  scriptie te maken in de vorm van een zelfgemaakt spel, dan werd ik keihard uitgelachen door mijn docenten (ook wel terecht natuurlijk).  Jan Hoek is kunstenaar en oprichter van kunstruimte Outsiderland. Als ik aan de universiteit afgestudeerd was, was ook dit opiniestuk waarschijnlijk heel keurig opgebouwd, met een keurige inleiding, middenstuk waarin ik alle argumenten van Ranti Tjan weerleg en dan een conclusie. Ik ging uiteindelijk naar de kunstacademie, waar ik leerde dat je je niet veel moet aantrekken van hoe de dingen moeten. Afgelopen week zag ik veelvuldig op mijn Facebook-tijdlijn het opinieartikel van Ranti Tjan gedeeld worden, onder de titel: Een kunstacademie heeft een academisch karakter: geef ze ook die titel (NRC, 12/8). Daarin pleit de net aangetreden directeur van de Koninklijke Academie voor Beeldende Kunst in Den Haag ervoor de kunstacademie, net als in de meeste andere Europese landen, een universitaire status te geven. In het kort zijn dit zijn argumenten (plus mijn reactie): uitwisseling tussen leerlingen en docenten met andere Europese kunstonderwijsinstellingen zal makkelijker gaan (ja oké, zal wel), kunst krijgt meer status (ik koop alvast een stropdas!), een kunstenaar die hoogleraar is, wordt makkelijker gebeld door de media (groot nieuws: ik mocht dit stuk van NRC schrijven zonder hoogleraar te zijn) of zal eerder een politicus mogen adviseren (echt grappig, ik denk dat dit vooral Tjans persoonlijke hartenwens is). Daarnaast kan je als kunstacademiestudent zo makkelijker vakken op de universiteit volgen en zo slimmer worden (oké, dat zou leuk zijn, maar dat kan net zo goed op een hogeschool). Op zich klinken al die argumenten natuurlijk allemaal uitermate redelijk. Tegelijkertijd verraden ze dat hij vindt dat de kunstenaar iets moet: de kunstenaar moet namelijk onderzoek kunnen doen, zich goed kunnen verwoorden en status verwerven zodat hij op de koffie kan bij politici. Een nogal elitaire en beperkende opvatting over wat kunst zou moeten zijn, vind ik. Want ik denk dat als kunstenaars het over één ding op de wereld eens zijn, dan is het dit: de kunst en de kunstenaar moeten helemaal niks. Het fijne van de kunst is dat die geen voorgeschreven functie heeft en er net zoveel opvattingen over bestaan als kunstenaars. En al die soorten kunst hebben we nodig: we hebben kunst nodig die persoonlijk is en onredelijk en boos. We hebben radicale politieke kunst nodig. Rebelse kunst. Lelijke kunst. We hebben kunst nodig die prachtig en mooi is en verder niks. We hebben kunst nodig die enkel uit gevoel gemaakt is en kunst waar jarenlang onderzoek naar gedaan is. En ja, ook elitaire kunst die enkel te duiden is via onbegrijpelijk kunstjargon mag bestaan en heeft een functie, maar laat er alsjeblieft meer zijn dan dat.   We hebben kunst nodig die net zoveel perspectieven representeert als dat er mensen zijn, en dat gaat niet gebeuren als Ranti Tjan het voor het zeggen krijgt. Want wat in zijn stuk wel wordt aangestipt, maar verder niet wordt uitgewerkt is het volgende: als het kunstonderwijs een universitaire status krijgt, mogen enkel leerlingen die vwo hebben gedaan worden toegelaten. In de praktijk gaat dat betekenen: nog meer keurig opgeleide, witte, neurotypische studenten. Uiteraard zullen alle academies met al hun recent opgetuigde ‘diversiteit- & inclusiestuurgroepen’  proberen allemaal uitzonderingsregels op poten te zetten, maar ja, hoe inclusief ben je als diversiteit de uitzondering moet worden? En daarnaast: hoe saai gaat de academie dan wel niet worden? We hebben op academies ook mensen nodig die nergens anders voor deugen dan kunst maken. Die geen letter op papier krijgen, geen normaal gesprek met een politicus kunnen voeren, maar enkel functioneren als ze kunst kunnen maken die verder in geen hokje te stoppen is. Ik run zelf een kunstruimte, die nu nog Outsiderland heet, waarbij we de reguliere kunstwereld en de kunstenaars die daar buiten vallen meer willen verenigen. We werken veel met neurodiverse kunstenaars, kunstenaars met een dakloze achtergrond en kunstenaars die om wat voor reden dan ook geen kunstopleiding hebben gedaan. De drempel om naar een kunstacademie te gaan is nog steeds heel hoog.  Het Expertisecentrum inclusief onderwijs publiceert jaarlijks een analyse van het nationale studententevredenheidsonderzoek. Aan de hogescholen studeren relatief veel meer studenten met een zogenaamde „ondersteuningsbehoefte”, vanwege bijvoorbeeld dyslexie, ADHD of psychische klachten dan aan de universiteiten. Met andere woorden: als het kunstonderwijs universitair wordt, zal de toegankelijkheid voor mensen die buiten de boot vallen niet beter worden. De kunstacademies zijn de toegangspoorten tot de kunstwereld. Veel kunstenaars met wie ik werk, die vaak de meest geweldige oeuvres hebben opgebouwd buiten het officiële circuit om, merken dat dagelijks. Zonder kunstopleiding is het lastiger bij fondsen geld aan te vragen, want je bent in hun ogen een amateur. Zonder opleiding is de kans dat je mee mag doen in een groepstentoonstelling in het Stedelijk vele malen kleiner. Zonder opleiding ben je geen ‘echte’ kunstenaar.  Ik zou zeggen: doe het tegenovergestelde van wat Tjan wil. Laat kunstacademies echt inclusief worden, laat alle diploma-eisen varen en neem mensen aan op eigenheid en talent.  Zorg dat de academie een plek wordt voor iedereen.||https://www.nrc.nl//nieuws/2022/08/18/de-kunstacademie-moet-ook-een-plek-zijn-voor-mensen-die-nergens-anders-voor-deugen-a4139258
2022-08-19||Zelensky: VN moet veiligheid kerncentrale Zaporizja garanderen||De Oekraïense president Volodymyr Zelensky heeft de Verenigde Naties gevraagd de veiligheid van de door Rusland bezette kerncentrale in Zaporizja te waarborgen. Dat heeft de president donderdag besproken met VN-secretaris-generaal António Guterres. De twee ontmoetten elkaar in de West-Oekraïense stad Lviv. Ook heeft Zelensky de VN gevraagd hun invloed aan te wenden om de Russische strijdkrachten uit de grootste kerncentrale van Europa te weren.  Zelensky noemt de Russische bezetting van de fabriek „nucleaire chantage” en „opzettelijke terreur” die „grote catastrofale gevolgen kan hebben voor de hele wereld”, zo schrijft hij op Telegram. „De VN moeten daarom zorgen voor de veiligheid van deze strategische locatie, en voor de demilitarisering en volledige afwending van Russische militairen.” Moskou en Kiev beschuldigen elkaar de afgelopen dagen van beschietingen op de centrale. Guterres riep vorige week al op tot een staakt-het-vuren. Rusland verwierp donderdag het verzoek van Guterres en zei dat een wapenstilstand de faciliteit „kwetsbaarder” zou maken. Het Russische ministerie van Defensie zei volgens persbureau Reuters dat het de kerncentrale zal uitschakelen als Oekraïense strijdkrachten de beschietingen niet stoppen.  Turkije als bemiddellaar
Ook gingen Guterres en Zelensky donderdag in Lviv in gesprek met de Turkse president Recep Tayyip Erdogan. Zelensky noemde zijn komst een „krachtige steunbetuiging”. Volgens Erdogan hebben de leiders het onder meer gehad over „mogelijke manieren” om de oorlog te beëindigen en over de hervatting van de graanexport. Volgens de Oekraïense president hebben zij ook gesproken over energieleveranties, meldt Reuters. Het is niet de eerste keer dat Ankara zich opwerpt als bemiddelaar: sinds vorige maand vertrekken er weer schepen met graan uit Oekraïense havens, een proces dat door Turkse waarnemers wordt gecontroleerd. Erdogan zei ook dat de uitwisseling van krijgsgevangenen tussen Oekraïne en Rusland besproken is en dat hij die kwestie later zou aankaarten bij de Russische president Vladimir Poetin, met wie hij goede banden heeft.||https://www.nrc.nl//nieuws/2022/08/18/zelensky-vn-moet-veiligheid-kerncentrale-zaporizja-garanderen-a4139255
2022-08-19||Een handbalteam op de vlucht voor de burgeroorlog in Joegoslavië||In het voorjaar van 1992 bereikt de Bosnische oorlog Mostar, bekend om zijn Stari Most, de iconische oude brug over de Neretva. Op dat moment smeedt handbalcoach Joško Stanić plannen om zoveel mogelijk leden van zijn vrouwenteams te helpen ontsnappen uit de belegerde stad. Hij ritselt een uitnodiging voor een toernooi in het Noord-Hollandse Oosterblokker en regelt een oude bus. Begin mei slaagt hij erin om met 26 handbalsters, van jonge tieners tot prille twintigers, aan de oorlogswaanzin te ontsnappen. Ze komen terecht bij gastgezinnen. Daar blijven ze niet voor die enkele weken van het toernooi, maar soms enkele jaren. Velen zijn ook na de oorlog niet meer definitief teruggekeerd naar het verwoeste Mostar. Het was een hectische ontsnapping, een enerverende en gevaarlijke vlucht. En ook de integratie van de ontwortelde tieners en jonge vrouwen verliep alles behalve vlekkeloos. Het is en blijft een sterk verhaal, dat vele levens heeft getekend, zowel van vluchters en achtergebleven familieleden als van opvanggezinnen. Maar een sterk verhaal is helaas nog niet voldoende voor een uitstekend boek. Zeker, auteurs Gerben van ’t Hek en Rens Lieman hebben erg veel informatie verzameld en stopten veel energie in een precieze reconstructie van de busreis door interviews met de betrokkenen. Dat levert enkele adembenemende passages op en ontroerende herinneringen. De scène waarin de vluchtende bus aan de grens onder schot wordt gehouden door het Kroatische leger omdat er een Serviër meereist, is ongemeen spannend. En de verhalen uit de schuilkelders van Mostar bezorgen je een brok in de keel. Hier werken de details erg sterk, zoals wanneer een van de meisjes heel even haar huis gaat checken, om te zien dat alle ramen zijn gesneuveld, en er een gigantisch gat van een kogelinslag te zien is op de plek waar anders haar kussen ligt. Maar als geheel valt het boek toch te zwak uit. Dat komt deels omdat de auteurs ervoor hebben gekozen hun reconstructie in de tegenwoordige tijd te schrijven, inclusief dialogen en gedachten van dertig jaar geleden. Dat doet erg gekunsteld aan. Ondanks de ernst van de oorlog lijken de beschreven gebeurtenissen haast zakelijke mededelingen, waardoor de feiten en de mensen erachter onvoldoende tot leven komen. Ook wisselen chronologische en thematische hoofdstukken elkaar af, terwijl dat niet altijd meteen duidelijk is.  De auteurs verliezen zich soms in details over wat voorafging aan de vlucht, over de achtergrond van sommige vluchters en hun helpers of over puberakkefietjes in de gastgezinnen. Maar hoe de betrokkenen op dit alles na drie decennia terugkijken, ontbreekt haast volledig. De reflectie waar je als lezer zo benieuwd naar bent, ontbreekt. Ook in de reconstructie zelf zitten toch nog enkele hiaten. Hoe Stanić erin slaagde zijn missie geheim te houden, blijft onbesproken. Terwijl het in Bosnië en Herzegovina een publiek geheim is dat wel meer sportclubs en culturele verenigingen in de begindagen van de oorlog op deze wijze mensen hielpen ontsnappen. Daarbij knepen sommigen een oogje dicht, zeker als het om meisjes en vrouwen ging. Zo wist een groot deel van het Seljo-koor net voor de omsingeling van Sarajevo uit de stad te ontsnappen richting het Deense Aarhus, met een festivaluitnodiging op zak. Van de volle bus met 50 leden keerde na de oorlog slechts één lid terug naar Bosnië. Dat maakt het verhaal van de bus uit Mostar niet minder sterk, maar wel minder uitzonderlijk, en dat deel van de context ontbreekt.  

●●●●●
||https://www.nrc.nl//nieuws/2022/08/18/een-handbalteam-op-de-vlucht-voor-de-burgeroorlog-in-joegoslavie-a4139256
2022-08-19||Wat vindt NRC | Dwangmiddel is nodig, maar vooral structurele oplossing||Het is onvermijdelijk dat álle gemeenten zullen moeten bijdragen aan de opvang van asielzoekers. De situatie in Ter Apel, waar al maanden mensen buiten slapen, is Nederland onwaardig. Mensonwaardig.  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Aan het verzinnen van uitvluchten heeft niemand iets. Niet aan de mythische en feitelijk onmogelijke asielstop die door sommige Tweede Kamerleden wordt geëist – vluchtelingen zullen altijd blijven komen, de asielprocedure is al snel in vergelijking met omringende landen. Niemand heeft iets aan de ‘niet in mijn achtertuin’-houding van sommige lokale bestuurders, die bij voorbaat weerstand van omwonenden verwachten. Noch aan de verwijten over en weer: het is heus niet zo dat alleen in kleine plattelandsgemeenten asielzoekers worden opgevangen. De herfst komt er aan, en er slapen honderden mensen buiten. Met anderen wordt gesleept van noodopvang naar noodopvang. In gymzalen moet weer gesport, in congreshallen weer genetwerkt. Dat staatssecretaris voor Asielzaken Eric van der Burg (VVD) nu grijpt naar een bestuurlijk dwangmiddel omdat een aantal gemeenten weigert bij te dragen aan de opvang, is daarom verstandig.  Dit is wel een crisis die de landelijke politiek heeft veroorzaakt. Het beleid van op- en afschalen van opvangplekken, dat al decennia usance is, gaat voorbij aan de realiteit. Bij elke daling van het aantal asielzoekers worden centra afgebroken. Bij elke nieuwe piek moet het COA, dat per bed betaald krijgt, weer smeken om ruimte – nu in een vastgoedmarkt die opdroogt, bij lokale bestuurders die zijn overbelast door talloze andere rijkstaken waarvoor ze te weinig middelen hebben.  De asielketen is bovendien vastgelopen: het COA kampt met personeelstekort, de IND ook. Statushouders die het azc zouden kunnen verlaten, kunnen dat niet omdat er een tekort is aan woonruimte. Eerder deze week bleek dat bijna twee derde van de veiligheidsregio’s het afgesproken aantal opvangplekken niet heeft geregeld. Vórige week vroeg het kabinet nog eens om 5.600 extra opvangplekken. Driehonderd asielzoekers op een gemeenschap van 3.500 inwoners, zoals in Albergen het geval zal zijn, roept begrijpelijkerwijs vragen op. Natuurlijk maken bewoners zich zorgen over hun dorp. Aan de staatssecretaris de taak om die vragen te beantwoorden en zorgen weg te nemen. Zijn brief aan de Tweede Kamer eindigt met de woorden dat „het investeren in het draagvlak en de dialoog met de gemeente onverkort de inzet [blijft]”. Hij noemt het van het „allergrootste belang de gemeenteraad en de omwonenden goed te betrekken en te informeren”.  Dat is in Tubbergen mislukt. De burgemeester werd een uur voordat Van der Burg zijn brief naar de Kamer stuurde, geïnformeerd. De gemeenteraad is verrast. De omwonenden voelen zich overvallen. Onduidelijk is ook waarom dit dwangmiddel kennelijk de enige manier is een azc in Tubbergen te krijgen. Als de staatssecretaris het vaker wil inzetten, is dit geen goede testcase geweest. En zeker geen goed voorbeeld hoe draagvlak kan worden gecreëerd bij ‘weigergemeenten’ en wantrouwende bewoners.   Gemeenten vragen terecht al jaren om een structurele oplossing. Voor de huisvesting van statushouders is die er – elke gemeente moet naar rato een aantal woningen beschikbaar stellen. Ook de opvang van asielzoekers zou zo kunnen worden verdeeld. Gedeelde last is halve last.  ||https://www.nrc.nl//nieuws/2022/08/18/dwangmiddel-is-nodig-maar-vooral-structurele-oplossing-a4139254
2022-08-19||De week waarin #Linda, #Rianne en #Tieten trending werden||‘Onze borsten zijn van onszelf en van niemand anders’, klinkt het maandagavond nog op Twitter. Redactiechef Rianne Meijer (@globalistaa) prijst bij haar 73.000 volgers trots het nieuwe nummer aan van LINDA. Bij de tweet plaatst ze vier foto’s van pagina’s uit het tijdschrift, waarop een keur aan vrouwelijke borsten te zien zijn. Anderhalve dag later haalde Meijer haar populaire twitteraccount offline. Wat is er in de tussentijd gebeurd? U raadt het al: #ophef.  De eerste ophefronde betrof de cover. Negen bekende vrouwen poseren in spijkerbroek met handen op de borsten. Er is geen grote of hangende borst te zien. Sterker: er is sowieso nauwelijks een borst te zien. Ook geen rimpel of litteken. Twitteraars vinden de cover niet inclusief en niet taboedoorbrekend genoeg. Waarom stonden er geen dikke vrouwen  op de foto? Geen vrouwen met geamputeerde borsten? Het beeld oogt commercieel. waarom doet LINDA dan toch of het tijdschrift taboedoorbrekend en  edgy  is?, klinkt het op twitter.  LINDA lijkt inderdaad hoog van de toren te blazen. Onder de instagrampost staat bijvoorbeeld: „Tijd voor verandering, vinden wij. Dus vieren we de tiet, want TITS R US”. Later roept het blad met de special om „op de barricaden te gaan staan tegen de preutsheid over blote borsten.”  Nederlands Twitter was helemaal te klein toen het volgende bleek: die lichamen zijn helemaal niet exclusief van hunzelf, want redactiechef Meijer zou voor publicatie foto’s hebben gestuurd naar haar echtgenoot Thijs Wolters (@ThijsWoaop). „Als liefhebber van tetten vind ik dit het beste nummer dat Rie ooit maakte”. „Neem maar van mij aan: dit is een bewaarnummer”, twitterde hij erbij. En later: „op momenten dat ik via Whatsapp alvast wat thumbnails krijg van goed geslaagde tettenfoto’s ben ik zo blij.” De nuance dat het niet om losse foto’s ging, maar om opgemaakte pagina’s waar de betrokkenen toestemming voor hadden gegeven ging al snel verloren. Maar natuurlijk  laaide de storm al snel verder op. #Rianne, #Thijs en #Tieten werden trending op Twitter. Met de stelligheid die bij het platform past werden vergaande conclusies getrokken. Zo zouden de gedeelde foto’s zonder toestemming na de shoot zijn gedeeld. En Meijer? Die zou ontslagen zijn. Navraag van NRC leert dat daar geen sprake van is.   Tijd om na te denken over wat we niet weten leek er niet. Welke foto’s stuurde Meijer naar haar man? Was dat het coverbeeld zelf of ook niet gepubliceerd materiaal? In  welk stadium deed Meijer dat? Toen de foto’s al onderweg naar de drukker waren? Of eerder al, toen de vrouwen misschien nog geen toestemming hadden gegeven voor publicatie? En twitterde Wolters in overleg met zijn vrouw, of heeft hij zich op eigen houtje seksualiserend en op zijn zachtst gezegd onverstandig uitgelaten over het aanstaande nummer? Je zou er bijna een onderzoeksjournalist op los laten. Meijer noemde het zelf donderdag „een superdom, puberaal en niet-chic tweetje van mijn man”. Ze deelde ook vol trots het nieuwe nummer van het tijdschrift waar ze voor werkt. Dat doet ze wel vaker, schrijft ze. „Volgende maand kunnen dat vrouwen met een huidziekte zijn.” De #ophef laat in elk geval zien dat de redactie één ding goed zag: over borsten kun je ook in 2022 nog dagenlang discussiëren.  De Twitterstorm zorgde bij Meijer even voor een sprint naar de nooduitgang: het snel verwijderen van haar account. Maar aan het eind van de week wil ze tóch reageren. „Ik ben heel trots op dit nummer en de boodschap. En ik hoop dat we het daar ook nog over kunnen hebben.” 
Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	||https://www.nrc.nl//nieuws/2022/08/18/de-week-waarin-linda-rianne-en-tieten-trending-werden-a4139253
2022-08-19||In dit knappe debuut blijkt een ogenschijnlijk normale familievakantie een enorm waagstuk||Op de wc, van de wc. Zitten, staan, zitten, staan, in dat hokje. Hijgen mag, pauzeren niet. Erop, eraf. Enzovoorts. Zodra Lea, de jonge hoofdpersoon van het debuut Weerlicht van Jante Wortel (1996), de kans krijgt, beweegt ze. Volgens een zelfopgelegd systeem moet ze dit doen. Anders komt ze aan. En dan vergaat haar wereld. Ze heeft controle nodig, met het reële risico dat ze zelf vroegtijdig vergaat. Of Lea het haalt, is opvallend genoeg maar deels de stuwende kracht achter Weerlicht. Het is de belangrijkste kwestie, maar niet het enige belangrijke. Want er zijn anderen, haar familieleden, die door haar problemen in hun eigen vrije val terecht dreigen te komen. Het is knap dat debutant Wortel daar ondanks het ik-perspectief (Lea vertelt) zicht op weet te geven. Weerlicht valt op dankzij de zorgvuldige spanningsopbouw. Dit is geen egodocument dat puur door de schrijnende thematiek indruk maakt, het is een roman. Wortel heeft haar verhaal tot in de puntjes doordacht, of het ‘waar gebeurd’ is, stoelt op eigen ervaring, doet er dan ook niet toe. Het overtuigt dankzij de vorm, want Wortel maakt, dankzij allerlei onvoorziene ontwikkelingen, dat je op het puntje van je stoel zit.  Het gezin waar Lea deel van uitmaakt, is met vakantie naar Noorwegen, met een caravan. En met de moed der wanhoop. Omdat je meekijkt door de ogen van Lea kom je er gaandeweg achter wat een onwaarschijnlijk waagstuk deze ogenschijnlijk normale familievakantie is. De moeder heeft een longkwaal en daarom altijd een zuurstoftank bij zich, een slangetje in haar neus. Zo’n tank kan leegraken. Moeder zoekt zichzelf in Noorwegen, dat ze eerder bezocht in een tijd dat ze jong was, geen lucht te kort kwam. Elkaar vasthouden leidt tot verwijdering, zo blijkt uit dit knappe debuut  Stof voor een loodzwaar boek, zou je zeggen. Maar Jante Wortel schrijft helder en vrij licht, ondanks alles. De stijl is onomwonden, passend bij de puber Lea: ‘[Het] begon weer te hozen in mijn hoofd. [...] Mijn moeder had me beloofd dat wat er ook gebeurde, waar we ook zaten, mijn eetschema tijdens deze vakantie nooit in het gedrang zou komen.’ Dat blijkt een ‘dikke vette leugen’. Voor Lea is het al een ramp dat de yoghurt die ze gewend is, niet te koop is in de Noorse supermarkt. Haast net zo’n ramp als de caravan die onverhoopt van een berg dondert. Of een gezinslid dat spoorloos verdwijnt. Wortel veroorlooft zich maar weinig beeldspraak, maar als ze het doet, is het raak. De caravan hangt, eenmaal opgetakeld, ‘als een kermisknuffel aan de hijskraan’. Kermisknuffels vallen maar al te gauw uit de grijper waarmee je er een probeert te bemachtigen.  Wortel blijft aldoor binnen Lea’s voorstelling van zaken, maar weet middels dialogen en kleine observaties steeds meer inzicht te geven in de psychologie van de overige gezinsleden. De enige kunstgreep die ze zich veroorloofd heeft, is Lea een dagboekje van haar vader te laten vinden. Daar worden af en toe stukken uit geciteerd, die de boel op een nieuwe manier op scherp zetten.  Het is uiterst wrang te lezen hoe heel het gezin, net als hun caravan, geschampt en geschonden boven een afgrond bungelt. Elkaar vasthouden leidt tot verwijdering, zo blijkt. Maar elkaar loslaten natuurlijk ook. Feitelijk is er geen keus dan met een zoveel mogelijk opgeheven hoofd voort stumperen en er het beste van hopen. Blijven hopen. 

●●●●●
||https://www.nrc.nl//nieuws/2022/08/18/in-dit-knappe-debuut-blijkt-een-ogenschijnlijk-normale-familievakantie-een-enorm-waagstuk-a4139252
2022-08-19||De Apachen waren lang niet altijd op het oorlogspad||Wie heeft het nog over ‘de Amerikaanse indianen’? Niet alleen is de verzamelnaam een onfortuinlijke erfenis van Columbus  (al is de aanduiding onder inheemse volken zelf nog volop in gebruik), er is ook niet maar één verzameling. Steeds duidelijker wordt  hoe divers pre-columbiaans Noord-Amerika was, met opkomst en verval van stedelijke beschavingen en een voortdurende migratie onder invloed van klimatologische, economische en politieke omstandigheden. Studies van historici als de Finse Pekka Hämäläinen over de Comanchen (The Comanche Empire, 2009) en de Lakota Sioux (Lakota America, 2019) zijn toonbeelden van die nieuwe benadering, met nadruk op de agency (handelingsbekwaamheid) en dynamiek van inheems-Amerikaanse culturen. Helaas is veel van die literatuur zware kost voor een algemeen publiek, door de hoge mate van detail en de minutieuze analyses van teksten en andere bronnen. Soms staat bovendien postkoloniaal academisch jargon de leesbaarheid ervan in de weg. Tot op zekere hoogte geldt dat ook voor Paul Conrads The Apache Diaspora, een onderzoek naar de ontheemding van de Apachen in het Amerikaanse Zuidwesten en Mexico, vanaf de zestiende eeuw. Dat berg- en woestijnvolk heeft door Hollywood een beruchte én heroïsche reputatie gekregen, als een van de laatste inheemse volken die zich verzetten tegen de kolonisatie.  Dat blijkt al uit de naam ‘Apache’, een verbasterd leenwoord uit een andere inheemse taal dat zoveel betekent als ‘vijanden’ (Apachen noemen zichzelf Indé of Diné (‘het volk’, ‘mensen’). Boeken over de Apachen zijn veelal ‘spannende’ verslagen van oorlog en militaire campagnes. Conrad laat zien dat de koloniale historie van de Indé veel complexer is – zij het ook mistroostiger – dan zulke verhalen suggereren. Van een homogeen volk was om te beginnen geen sprake.  Apachen leefden in relatief kleine familiegroepen die onderling allerlei contact hadden maar alleen bij gelegenheid of noodzaak in grotere verbanden samenwerkten. Tot ‘Apachen’ werden in Spaanse bronnen bovendien tal van andere inheemse groepen gerekend (en bandieten, zoals nu nog in het Frans).  In lijn met nieuw onderzoek stelt Conrad vast dat de Apachen lang niet altijd ‘op het oorlogspad’ waren maar zich vindingrijk en vreedzaam konden aanpassen aan nieuwe omstandigheden. Dat neemt niet weg dat ze een roofeconomie ontwikkelden en een vuile oorlog uitvochten met eerst Spanjaarden en Mexicanen – die een premie zetten op hun scalpen – en later de Amerikanen. Dat conflict eindigde rond 1886 met  de verbanning van de laatste vrije Apachen naar schrale reservaten. Conrad kiest  voor die ontheemding de Griekse term diaspora, gebruikt voor de verspreiding van het Joodse volk in de oudheid en inmiddels in zwang voor andere massa-verbanningen of deportaties.  Apachen werden niet alleen ondergebracht in reservaten, maar ook weggevoerd als krijgsgevangen. In Mexico werden Apachen gebruikt als slaven en dwangarbeiders; ondanks een officieel verbod was de handel in inheemse slaven daar een bloeiende bedrijfstak. Conrad doet het relaas van een groep Apachen die in 1802 als krijgsgevangenen naar Cuba werden gebracht, genummerd als ‘Meco 3’ of ‘Meco 134’ (van chichimeco, voor ‘onbeschaafde indianen’). De vrouwen werden aan het werk gezet als huisslaven, de mannen bij de bouw van forten en scheepswerven. Sommigen wisten te ontsnappen. In andere hoofdstukken vertelt Conrad chronologisch het bekende verhaal van de Indé, van hun contact met de Spanjaarden tot hun onderwerping en geleidelijke herstel in de twintigste eeuw. Rode draad is niet alleen ontheemding, maar ook overleving. Ook dat is in lijn met de nieuwe geschiedschrijving van inheems Amerika. De Apachen hebben zich, hoewel ze net als vrijwel alle andere indiaanse volken tot de marge van de Amerikaanse samenleving behoren, met vernuft en  taai optimisme tegen de onderdrukking in weten te handhaven. Net als in het verleden. 

●●●●●
||https://www.nrc.nl//nieuws/2022/08/18/de-apachen-waren-lang-niet-altijd-op-het-oorlogspad-a4139251
2022-08-19||Wat doet het met je als je lijdt onder je dominante moeder, maar haar ook bewondert||‘Onze moeder lijkt op een heldin uit een stripverhaal, op Anna Magnani in de film, de vrouw die ruzie maakt, de vrouw die niet opgeeft, de vrouw die iedereen het zwijgen oplegt.’ Met deze woorden karakteriseert Gaia haar moeder Antonia in Antonia’s dochter ten voeten uit; net als Anna Magnani op het doek, is ze zo’n vrouw die niet met zich laat sollen. Ze bestiert haar probleemgezin, duldt geen tegenspraak en zet alles op alles om in Rome een sociale huurwoning toegewezen te krijgen. Ze is streng voor haar kinderen, leert hen al vroeg de wet te respecteren en dat een overhangende roos van de buren dus niet geplukt mag worden.  Maar deze ogenschijnlijke verering van Antonia door haar dochter Gaia staat in schil contrast met de zwartgallige werkelijkheid in Antonia’s dochter, de derde roman van de Italiaanse Giulia Caminito (1988). Gaia maakt vooral ruzie met Antonia en wenst zich een andere moeder (‘Waarom is ze niet als een moeder die ik zou willen, een moeder die je kust, streelt, je haren kamt, je geruststelt en aanmoedigt, niet een moeder die alleen maar veroordeelt en eist, je alleen maar met woorden en beschuldigingen vernedert’). Antonia is geen empathische moeder, het enige wat ze doet is haar dochter drillen om hoge cijfers te halen. Tenminste, zo wordt ze ons door verteller Gaia voorgesteld. Als Rome te duur wordt, verruilt het gezin ‘onderhands’ de sociale huurwoning voor een andere, buiten Rome, aan het meer van Bracciano. Daar speelt de jeugd en adolescentie van Gaia zich voornamelijk af. Op school wordt ze als nieuwkomer gepest en dan ontstaan de aanvallen die zich zullen ontwikkelen tot meer dan alleen van zich afslaan. Dan wil ze niet alleen mensen, maar ook ‘huizen zien lijden’. Caminito is op haar best als ze beschrijft hoe boosheid escaleert. Ze doet dat met repeterende woorden als ‘ik haat’ of ‘ik denk’ aan het begin van een zin of van vele achtereenvolgende alinea’s. Als een jongen uit de klas de snaren van haar splinternieuwe, allergoedkoopste  tennisracket doorsnijdt met een scheermesje, begint de razernij als volgt: ‘Ik denk aan hem en het horloge rond zijn pols dat even duur is als drie van mijn rackets, de gel in zijn krullen, de scooter die hem al is beloofd voor zijn veertiende verjaardag, ik denk aan de T-shirts met logo’s, aan zijn designerbril, ik denk aan hoe lekker de gebakjes met sabayon zijn die zijn moeder maakt, ik denk aan het babyroze glazuur en dan aan het geblokte tafelkleed bij mij thuis, het gebroken bord, de wortels, het waspoeder in de aanbieding, Mariano die me tegenwoordig haat, […] mijn moeder die het gebaar nadoet van een spuit die de arm ingaat, de grote doos waarin de tweeling moet slapen, mijn vader op de ic zonder benen …’ en dan bam, bam en nog eens bam en na zeven keer met alle kracht met het kapotte racket op de knie van de vijand geslagen te hebben, heeft zowel het racket als de jongen het begeven. Ze pakt daarop zijn tennisracket uit de hoes en neemt het mee naar huis. Caminito komt in de buurt van Elena Ferrante   In deze opsomming zijn alle thema’s van de intrigerende, deels autobiografische roman verwerkt; het grote verschil tussen arm en rijk, de jaloezie, de liefde voor haar broer Mariano die haar vroeger beschermde, de omstandigheden waaronder het gezin in ‘de vuilnis van de rijken’ woont en het noodlot van een vader die onverzekerd tijdens zijn werk van een ladder viel waardoor Antonia er alleen voor staat.  Maar het gaat niet alleen over die boosheid van Gaia, ze heeft vooral last van de puberteit; de onvrede over het lichaam, de verstorende aanwezigheid van een derde vriendin in een vriendschap van twee. Waarom doen vriendinnen elkaar dat aan: vriendjes afpakken, elkaar buitensluiten of elkaar doodzwijgen.  In dezelfde periode verscheen Het leek schoonheid van Teresa Ciabatti waarin het over dezelfde thema’s gaat. In die roman keert ‘een schrijfster’ terug naar de schaamte die ze als puber voelde over haar eigen lichaam en over haar moeder. Ook zij wenste zich een andere moeder en ook daar loopt het met het meest begeerde meisje van school niet goed af. Beide boeken stonden vorig jaar op de longlist van de Premio Strega – Caminito drong door naar de shortlist maar zou uiteindelijk de andere grote Italiaanse literaire prijs, de Premio Campiello, winnen. Caminito komt ook zeker in de buurt van bestsellerauteur Elena Ferrante;  ze roept eenzelfde broeierige sfeer op tussen vriendinnen en verschillende vriendengroepen, het klassenverschil speelt een grote rol, er zijn  grote overeenkomsten tussen de intelligente Lila en Gaia en beiden hebben die verstoorde verhouding met hun moeder. Maar waar Caminito het liefst over een gevoel uitweidt met twintig bijzinnen – hulde aan vertaler Hilda Schraa die de nuance in die zinnen zorgvuldig vertaalde – is Ferrante directer waardoor meer vaart in haar verhalen ontstaat.  Dat Gaia lijdt onder haar moeder is duidelijk. Dat er ook nog steeds bewondering voor haar is, blijkt in de apotheose als Gaia haar moeder om raad zou willen vragen want ‘zij weet altijd oplossingen, weet wat er moet gebeuren, hoe iets moet worden aangepakt en opgelost’ – als een echte Anna Magnani dus. Op zulke en vele andere momenten zou je graag de stem van Antonia duidelijk willen horen, maar die wordt ons door de dochter onthouden. 

●●●●●
||https://www.nrc.nl//nieuws/2022/08/18/wat-doet-het-met-je-als-je-lijdt-onder-je-dominante-moeder-maar-haar-ook-bewondert-a4139250
2022-08-19||Er lijkt eindelijk meer duidelijk te worden over long covid: immuunsysteem vertoont tal van afwijkingen||Eindelijk begint zich af te tekenen wat er aan de hand is in het lichaam van mensen met long covid, de waaier aan klachten die maandenlang aanhouden na een corona-infectie. De Amerikaanse immunoloog Akiko Iwasaki en haar collega’s van de Yale School of Medicine ontdekten duidelijke verschillen in allerlei componenten van het immuunsysteem van mensen met dat postcovidsyndroom. Ze zien een gebrek aan het stresshormoon cortisol, uitgeputte afweercellen, chronische ontsteking en soms ook opnieuw geactiveerde slapende virussen in hun bloed. Dat geeft aanknopingspunten voor onderzoek naar mogelijke behandelingen. De studie verscheen op 10 augustus op een preprintserver, en moet nog worden beoordeeld door onafhankelijke wetenschappers. Mensen met het postcovidsyndroom (PASC) kampen soms jarenlang met extreme vermoeidheid, cognitieve problemen, ademhalingsproblemen en een keur aan andere klachten. Sommige patiënten kunnen daardoor hun dagelijkse bezigheden nauwelijks nog doen. De Amerikaanse onderzoekers namen allerlei aspecten van het immuunsysteem grondig onder de loep. Ze bekeken het bloed van 99 ernstige patiënten die gemiddeld al een jaar zware klachten hadden na een corona-infectie – zij hadden voornamelijk last van extreme vermoeidheid, geheugenproblemen en ‘hersenmist’. Ter controle onderzochten ze ook het bloed van gezonde mensen die nooit Covid-19 hebben gehad, en goed herstelde ex-covidpatiënten en zorgmedewerkers. Ze zagen verschillen in allerlei soorten witte bloedcellen: sommige, zoals B-cellen, waren veel actiever dan in de controlegroepen. Andere, een bepaald type T-cellen, bleken uitgeput te zijn. Dat wijst erop dat het immuunsysteem van de longcovidpatiënten actief is tegen een onbekende infectie – wellicht tegen achtergebleven coronavirus SARS-CoV-2, of tegen een slapend virus dat opnieuw is geactiveerd, zoals het epstein-barrvirus (EBV) dat de ziekte van Pfeiffer veroorzaakt. Inderdaad bevatte het bloed van sommige patiënten ook antistoffen tegen het epstein-barrvirus of andere herpesvirussen, maar ook bijvoorbeeld tegen het spike-eiwit van het coronavirus. De chronische ontstekingsreactie kan de oorzaak zijn van veel van de klachten die mensen met long covid hebben. Het opvallendste verschil betrof de hoeveelheid van het stresshormoon cortisol in het bloed. Die was bij de mensen met langdurige covid ongeveer half zo laag als bij gezonde en de herstelde mensen op hetzelfde tijdstip van de dag. Dat hormoon zou dus een goede biomarker kunnen zijn om uit te maken of iemand aan long covid lijdt, volgens de auteurs. Cortisol is belangrijk bij lichamelijke of emotionele stress, het is onder meer ontstekingsremmend. Een laag cortisolgehalte resulteert in vermoeidheid en spierzwakte. Normaal gesproken zou je bij een laag cortisolgehalte een hogere hoeveelheid zien van een ander hormoon: van ACTH (adrenocorticotroop hormoon), dat de bijnieren stimuleert om cortisol aan te maken. Dat was echter bij de longcovidpatiënten niet het geval. Dat wijst erop dat die verbinding tussen de hersenklieren die ACTH maken en de bijnieren, de zogenoemde HPA-as, niet meer goed werkt.  De bevindingen komen overeen met die in enkele andere studies, waarin ook lage cortisolspiegels en een heropleving van het epstein-barrvirus zijn gezien bij mensen met long covid. En een laag cortisol, heractivatie van het EBV en T-cel uitputting zijn ook beschreven bij sommige mensen met het chronischvermoeidheidssyndroom ME-CVS. Een behandeling met steroïden lijkt niet te helpen bij long covid Merel Hellemons longarts „Dit is een heel belangrijke studie”, zegt longarts Merel Hellemons, die in het Erasmus MC in Rotterdam onderzoek naar long covid coördineert. „Ze laten zien dat er echt biologische grondslagen zijn voor het ontstaan van long covid.” „Het is een eerste, oriënterende analyse met een beperkt aantal patiënten, maar met de meest diepgaande immunologische karakterisatie tot nu toe”, aldus Hellemons. De bevindingen bieden aanknopingspunten voor verder onderzoek naar een onderliggend mechanisme, en naar behandelingen. Het opkrikken van de lage cortisolniveaus ligt voor de hand, bijvoorbeeld met steroïden. „Maar een behandeling met steroïden lijkt niet te helpen bij long covid”, zegt Hellemons. „De HPA-as is dus op een ander niveau verstoord.”  De zoektocht naar behandelingen krijgt met deze studie iets meer richting, bijvoorbeeld naar antivirale of immuunsysteem-kalmerende middelen. „Maar de samenhang tussen de immunologische veranderingen is complex, dus waarschijnlijk is er niet één oplossing”, vermoedt Hellemons. 
Nieuwsbrief
		NRC Vandaag
	 
		Elke ochtend het laatste nieuws en een overzicht van de onderwerpen die vandaag spelen
	||https://www.nrc.nl//nieuws/2022/08/18/bij-mensen-met-long-covid-vertoont-het-immuunsysteem-tal-van-afwijkingen-a4139249
2022-08-19||Deze machtige Amsterdamse regent was de Donald Trump van de zeventiende eeuw||We zijn zo langzamerhand geneigd om bij oligarchen meteen aan Russen te denken, maar ze zijn overal. Ze zijn een bijproduct van het handelskapitalisme en bestaan al eeuwen. Ze zijn puissant rijk, hebben stevige connecties met de politiek en worden daardoor nog rijker. Venetië had ze, Genua had ze en Amsterdam werd omstreeks 1600 een oligarchische metropool zonder weerga. De macht was in handen van een paar families, die het in onderonsjes met elkaar eens probeerden te worden, maar als het zo uitkwam ook op elkaars ondergang uit waren.  Buitenstaanders stonden machteloos. Deze kongsi van Amsterdamse regenten zette Holland naar haar hand, en via Holland de hele Republiek. Het ging om niet meer dan zo’n vijftien families, die het eigenbelang tot norm hadden verheven en voor de buitenwereld als één front opereerden. Zelfs aan de andere kant van de wereld kregen ze steeds meer invloed, en dat is nog licht uitgedrukt: met het nodige geweld werden in Azië handelsmonopolies verkregen die miljoenenwinsten opleverden. In Reinier Pauw (1564-1636) en Amsterdam. De macht van een man en een stad laat Menno Witteveen aan de hand van het leven van één van de hardste en meest gewiekste Amsterdamse regenten zien hoe geld in macht werd omgezet, en macht in geld. Reinier Pauw stamde uit een familie die nog pas één generatie meetelde in de hoogste kringen van Amsterdam. Zijn vader Adriaan had na de protestantse omwenteling in Amsterdam in 1578 als rijk koopman een zetel verworven in het nieuwe stadsbestuur. Reinier volgde hem in 1590 op en maakte de jaren van tomeloze Amsterdamse expansie mee.  Je kunt het verhaal van de dertig jaar die volgen zo vertellen dat het lijkt alsof alles in Amsterdam en alles in de Republiek om Reinier Pauw draaide. Zo ver gaat Witteveen niet, maar hij eist voor Pauw wel een plaats op meteen naast stadhouder Maurits en landsadvocaat Johan van Oldenbarneveldt. Pauw is volgens hem steeds onderschat als één van de belangrijkste architecten van het economische en militaire succes van de Republiek. Hij leek zich wel met alles te bemoeien. Naast zijn drukke handelsactiviteiten (hij handelde zo ongeveer in alles wat veel geld opleverde), zag hij kans zijn stempel te drukken op de ontwikkeling van de Amsterdamse grachtengordel.  Pauw dacht groot. In 1602 was hij met Johan van Oldenbarnevelt één van de voornaamste initiatiefnemers van de Verenigde Oost-Indische Compagnie (VOC). Een handelsonderneming die zo was opgezet dat ze meteen ook een verlengstuk was van de politieke en militaire belangen van de Republiek. Intussen bemoeide Pauw zich ook met de moeizame vredesbesprekingen met Spanje.  Pauw hield niet zo van compromissen; van zo’n vrede met Spanje verwachtte hij niets goeds. Zijn business gedijde bij oorlog; die stond borg voor hoge marges en bovendien viel er in de diplomatie het nodige aan smeergeld op te strijken. Pauw hield van conflicten en hij bediende zich zonder scrupules van intimidatie. Wanneer iemand hem durfde tegen te spreken, werd dat door Pauw opgevat als een persoonlijke aanval. Alles was zwart-wit; genadeloosheid werd zijn handelsmerk, niet alleen in zaken of de politiek, maar ook in religieuze kwesties, want ook daar had hij een scherp oordeel over. Zodra hij de kans kreeg begon hij in Amsterdam bordelen te vervolgen en te sluiten. Genadeloosheid was Pauws handelsmerk, niet alleen in zaken of de politiek, maar ook in religieuze kwesties Pauw ontpopte zich steeds meer als een puritein. Het klimmen van de jaren maakte hem niet milder. Eerder was hij een voorbeeld van gestage radicalisering. Hij had een hekel aan remonstranten, en dat Johan van Oldenbarnevelt ze in bescherming nam, ergerde Pauw mateloos. Maurits heeft de reputatie de oude landsadvocaat met besliste hand richting het schavot te hebben geleid, maar Witteveen maakt aannemelijk dat de rol van Pauw, als intrigant en strateeg op de achtergrond, misschien wel beslissend is geweest. Pauw geloofde niet in tolerantie, en dat was het mentale voordeel dat hij had op de landsadvocaat die van verdraagzaamheid zijn publieke mantra had gemaakt. Oldenbarnevelt moest eindeloos balanceren, Pauw kon rustig brute machtspolitiek bedrijven. In de loop van enkele jaren drukte Pauw Van Oldenbarnevelt in een hoek waar hij zich niet meer uit kon bevrijden. Maurits mocht de cynische klus vervolgens afmaken. Witteveen zet het mooi en trefzeker uiteen. Zonder al te veel grote woorden heeft Menno Witteveen, behalve historicus ook succesvol ondernemer, in zijn boek aan Pauw de historische positie gegeven die hem toekomt. Veel succesvolle Amsterdamse regenten, zoals Andries Bicker of Cornelis de Graeff, waren vrij vlakke persoonlijkheden in vergelijking met Pauw, die over alles wel een mening leek te hebben. Dat hij radicale religieuze denkbeelden koesterde en die ook een tijdlang aan de Amsterdamse samenleving heeft willen opleggen, maakt hem ook tot een man die een enorm stempel drukte op de culturele ontplooiing van zijn stad, maar dan wel in negatieve zin. Helaas wijdt Witteveen er nauwelijks aandacht aan. De stad die omstreeks 1615-1617 onder aanvoering van P.C. Hooft en G.A. Bredero bruiste van cultureel leven, verzuurde in de jaren na de afzetting en terechtstelling van Van Oldenbarnevelt razendsnel. De ongelukkige Bredero stierf en P.C Hooft trok zich terug uit het literaire leven, en met hem vele anderen. Het was de tijd van de Synode van Dordrecht, die de gereformeerde kerk voor langere tijd in het orthodoxe spoor zou brengen. Zo zag Pauw het graag. Maar de macht van Pauw taande na 1619 snel. Zijn aandeel in de val van Van Oldenbarnevelt was niet bij alle Amsterdamse regenten goed gevallen. Er werd steeds opzichtiger aan Pauws stoelpoten gezaagd. Schandaaltjes en stinkende handeltjes waar hij zich eerder makkelijk doorheen blufte, werden hem nu hard aangewreven. In 1622 werd hij met al zijn medestanders het dagelijks bestuur uit gemanoeuvreerd. Pauw probeerde nog terug te vechten, maar bleef op een zijspoor staan, ook al had hij onder het gewone volk nog altijd een luidruchtige aanhang. Ongeveer zoals Donald Trump nu. De gelijkenissen tussen deze twee lompe ondernemer-politici dringen zich zonder meer aan alle kanten op. Allebei niet vies van een staatsgreep als uiterste middel.   

●●●●●
||https://www.nrc.nl//nieuws/2022/08/18/deze-machtige-amsterdamse-regent-was-de-donald-trump-van-de-zeventiende-eeuw-a4139248
2022-08-19||Deze roman stelt de vraag: gaat de zelfingenomen, gelijkhebberige klasse in Nederland ten onder?||Het vakmanschap valt meteen op in Heidelberg, de vierde roman van Martijn Simons (1985). Het zit bijvoorbeeld in de manier waarop de drie jongens van het gezin Wagenaar, om wie deze ambitieus opgezette familieroman draait, worden neergezet. Simons toont wat ze doen op de achterbank van de auto, onderweg naar het vakantieadres: Cas houdt de kilometerteller in de gaten, Ruben zit gekluisterd aan Donkey Kong op de gameboy, Micha kijkt zwijgend naar buiten – het zijn voorbodes van hun karakters, zo zal later blijken.  Het zit ook in de manier waarop elk hoofdstuk – waarin de gezinsleden afwisselend worden gevolgd – een nét andere toon heeft, waardoor het karakter van de hoofdrolspeler mooi voor het voetlicht komt. Zo brandt vader Willem in zijn hoofdstuk meteen los met meningen over station Utrecht (‘niet de rommelige grandeur van Amsterdam’), want hij is een boomer met oeverloos veel opinies. In het hoofdstuk van zijn zoon Micha is veel ruimte voor flashbacks, want hij leeft niet echt in het hier en nu. Moeder Annet kan dat juist heel goed: aan hoe zij over een hotel klaagt dat ‘het verse fruit bij het ontbijt […] heel anders [was] dan op de website stond’, zie je dat zij wat al te veel op oppervlakkige details gericht is, en niet op wat er werkelijk toe doet. Ja, dit is goed en doeltreffend en levendig vertellen – precies waar je op hoopt bij zo’n roman als Heidelberg: een onderhoudende, meeslepende, uitwaaierende good read, met meerdere perspectieven, vele plotlijnen en een eenvoudig hoofdgegeven dat al die lijnen uiteindelijk zal samenknopen. Dat hoofdgegeven: de Wagenaartjes reizen naar de Zuid-Duitse stad Heidelberg, waar zoon Ruben eerst zijn promotieonderzoek zal presenteren, waarna de vier gezinsleden de as van de vijfde zullen verstrooien, van Cas, de oudste zoon, de oogappel, die maanden eerder overleed aan een hartstilstand. Voor het zover is – en je voelt onmiddellijk dat die as pas in de laatste hoofdstukken uitgestrooid kan worden – is er eerst veel meer aan de hand, waarover Simons nog niet meteen alle informatie prijsgeeft. Vader Willem is net oneervol met pensioen gegaan als arts, zoon Micha is zijn docentenbaan kwijt nadat hij ‘een vijfdeklasser tijdens een busritje terug van een excursie op zijn gezicht had getimmerd’ en Ruben had een ontsnappingsplan bekokstoofd met ene Justin, maar die lijkt verdwenen. Ontsnappen, dat is de expliciete of heimelijke wens van alle gezinsleden. Of in elk geval: ze zitten vast, in de keuzes die ze gemaakt hebben of waar ze onbewust in verzeild zijn geraakt. En daarbij zijn de familiebanden een klem voor deze personages: in wat ze aangeleerd is, in wat er van ze verwacht wordt, in de mate waarin ze gezien worden en wat ze zich daarvan aantrekken. Nou ja, het mag duidelijk zijn dat ze zich er véél van aantrekken – wat wel blijkt uit het feit dat de Wagenaars op ontzettend veel momenten in de roman stuitend onaardig tegen elkaar zijn. Snerend, snauwend, fnuikend, veroordelend. Die onaardigheid maakt ze soms wat wereldvreemder en minder menselijk dan je misschien van literaire personages zou verwachten of hopen – maar toch fascineren ze wel. Zo toont Simons hun onmacht om iets te doen, concludeer je al lezend en psychologiserend, zo uit zich hun frustratie om niet te kunnen voelen. De dode Cas schittert door afwezigheid, ja zélfs als gespreksonderwerp of object van rouw: een tragisch gegeven, dat je  toch weer voor de familie inneemt. In veel opzichten lijkt Heidelberg op -Simons’ vorige roman, De Hollandse droom (2020), die werd genomineerd voor de BNG Bank Literatuurprijs. Ook dat was een familieroman met meerdere perspectieven en verhaallijnen, waarin, zoals de titel al aankondigde, tegelijkertijd een groter verhaal werd verteld over Nederland rond de eeuwwisseling, waarin het multiculturele drama zich ontspon en de sociaal-democratie wankelde.  De Hollandse droom was ook een roman die soms uit de bocht vloog: met heftige scènes die uit een thriller leken geplukt, met personages en verhaallijnen die net iets te weinig boeiden. Wat dat betreft voelt Heidelberg als revanche: Simons’ verteltempo is strakker, zijn personages zijn gelaagder, de plot is niet belangrijker dan de karakterontwikkeling en wat dit verhaal te zeggen heeft over hedendaags Nederland is sterker, pijnlijker. Je zou kunnen zeggen: dat bredere, (zelf)kritische verhaal is waarmee de roman zich uiteindelijk onderscheidt. De grote problemen waar zowel vader Willem als zoon Micha zich mee geconfronteerd ziet, zijn daarvoor tekenend. Willem is weg bij het ziekenhuis waar hij werkte omdat er klachten over zijn handtastelijkheid waren gekomen, gedrag dat jarenlang veronachtzaamd was. En Micha kwam tot het excursie-incident toen hij in de stress zat over een compromitterend filmpje van hem met een leerlinge. ‘Je zou er haast een vooropgezet plan in gaan zien’, mokt Willem over de overeenkomst. ‘Dat iemand ergens de opdracht heeft gekregen om de familie Wagenaar binnen een paar jaar te decimeren.’ Veelbetekenend: niet de overeenkomst in hun (grensoverschrijdende) gedrag frappeert hem, maar hij beklaagt zich over de onplezierige consequenties die ze moeten dragen, het slachtofferschap waar hij zich ineens toe veroordeeld ziet. Dat is de omgekeerde wereld, en tekent het Wagenaarse gevoel van entitlement, van het recht dat ze menen te hebben op hun eigen mening en normen. Wat neerkomt op horkerig en klootzakkerig gedrag – omdat ze geen tegenwicht gewend zijn.  Ze konden opgroeien met het ‘Grote Eigen Gelijk’ als basishouding, zoals moeder Annet de waarheid kon ‘aanpassen aan het verhaal dat ze nodig had om haar versie van de droom levend te houden’, zoals Simons het op een zeker punt expliciet duidt. Zo leven al deze gezinsleden inmiddels in een wereld die hen tegenwerkt, vinden ze zelf. Hun eigen onverdraagzaamheid en bekrompenheid zien ze niet, zoals ook al bleek uit de verwikkelingen rond de voorgenomen besnijdenis van kleinkind Aziz, de zoon van Cas (met, ja, diens vrouw Yousra). ‘Je gaat toch niet zitten hakken in zo’n hummeltje’, is de mening waarop Annet meent het volste recht te hebben. Heidelberg gaat daarmee over hoe de zelfingenomen, gelijkhebberige en dominante klasse in Nederland zich staande probeert te houden. Vergeefs? Gaan ze ten onder? Dat is de vraag.  De expliciet duidende zinnetjes zijn soms iets te veel van het goede: Simons had het ook gewoon kunnen laten zien, in plaats van te benoemen – daar had je de schrijver net een extra scheut zelfvertrouwen gegund. Op andere punten is Simons’ gegroeide vernuft en schrijflef wel zichtbaar: bijvoorbeeld in het gedurfde (want tamelijk onderkoelde) slot. Door daar niet geheel te voldoen aan de verwachtingen die je als lezer hebt van deze familieroman, geeft hij zijn boodschap een extra harde, bijna cynische ondertoon, die zijn genadeloosheid tekent. Eerder al geven de conclusies die de personages over zichzelf of anderen trekken treffend blijk van hun beperkte blik (en dus hun onbetrouwbaarheid, en hun machteloosheid). Daarmee hangt samen dat Simons zijn personages toch ook weer niet volledig onsympathiek maakt: zo is vader Willem toch echt geen seksueel roofdier, maar eerder iemand die te achteloos is en daarmee zijn eigen grensoverschrijding niet inziet. Zelfinzicht – dat breekt hen op, dat is wat Simons knap laat zien. 

●●●●●
||https://www.nrc.nl//nieuws/2022/08/18/deze-roman-stelt-de-vraag-gaat-de-zelfingenomen-gelijkhebberige-klasse-in-nederland-ten-onder-a4139247
2022-08-19||Remkes: nadruk ligt te sterk op opkopen en halveren van boerenbedrijven||Volgens Johan Remkes ligt de nadruk in het stikstofdebat te sterk op het opkopen of halveren van boerenbedrijven. Dat is een „veel te eenzijdig beeld”, zo zei de leider van gesprekken tussen het kabinet en de verschillende sectoren die meepraten over het oplossen van de stikstofcrisis donderdag tijdens een persconferentie. Remkes sprak eerder op de dag met de bankensector, die boerenbedrijven de afgelopen decennia met honderden miljoenen financierden.  Naast het verkleinen van of stoppen met boerenbedrijven, noemde Remkes ook innovatie, verplaatsing van bedrijven en omschakeling naar andere vormen van landbouw (bijvoorbeeld naar akkerbouw) als „richtingen” voor het stikstofdebat. Concrete voorstellen om de crisis op te lossen, deed Remkes niet. „Er zullen ongetwijfeld nog een aantal beren op de weg aanwezig zijn, die worden de komende tijd geïnventariseerd.” Minister Christianne van der Wal (Natuur en Stikstof, VVD) maakte na de persconferentie van Remkes duidelijk dat het kabinet niet de veestapel, maar de stikstofuitstoot wil halveren. „Dat doen we via een gebiedsgerichte aanpak”, aldus Van der Wal. Daar zijn volgens haar „veel verschillende instrumenten voor”, en pas „als de doelen per gebied niet in zicht zijn, wordt het beleid dwingender”. „Het is niet zo dat er een kaalslag op het platteland komt en dat alle boeren moeten stoppen. Maar uiteindelijk moeten we de doelen halen.” Met de bankensector – ABN Amro schoof aan, net als grootfinancier van boeren Rabobank – besprak Remkes onder meer het verdienmodel van de boeren en de prijzen van hun diensten en producten. „Helaas ontbrak een van de essentiële gesprekspartners in dat opzicht”, zei Remkes, doelend op de afzeggingen die hij van de levensmiddelenorganisatie CBL en supermarkt Jumbo had gekregen.  Over de banken zei de gespreksleider dat zij „de transitie die nodig is” mee zullen moeten faciliteren. „De banken zullen [...] een warme schouder moeten tonen”, aldus Remkes. „Banken kunnen zich niet veroorloven om een soort liefdadigheidsinstelling te worden. Dat is ook niet de vraag, maar er zit ook bij banken veel kennis, kunde en denkvermogen.” Remkes sprak eerder deze maand, na weken van boerenprotesten tegen het stikstofbeleid van het kabinet, met verschillende boerenorganisaties in een poging tot een oplossing voor de crisis te komen. Na het overleg constateerde Remkes dat er „een stevige vertrouwenscrisis” is ontstaan. Deze week ging hij ook met andere partijen in gesprek: maandag met natuurorganisaties, woensdag met de bouwsector en donderdag met banken. Vooralsnog hebben de gesprekken niet tot concrete toezeggingen of oplossingen geleid. ||https://www.nrc.nl//nieuws/2022/08/18/remkes-nadruk-ligt-te-sterk-op-opkopen-en-halveren-van-boerenbedrijven-a4139244
2022-08-19||Deze filosoof betoogt: door goed te rouwen leer je jezelf kennen||‘Als één van ons komt te overlijden,’ zei een man tegen zijn vrouw, ‘dan ga ik lekker in Parijs wonen.’ Aan die grap moest ik denken bij Michael Cholbi’s boek over rouw, want hoe moeten we de periode na het sterven van een geliefde, vriend, naaste of idool eigenlijk invullen of begrijpen? Ik bedoel, als we niet naar Parijs gaan? Grief. A Philosophical Guide is geen zelfhulpboek en geen psychologische verhandeling. Het is een filosofische analyse van wat rouw precies is, hoe zo’n  proces ervaren wordt en op wat of wie het zich richt. Nogal wiedes, denk je bij deze laatste vraag, het gaat om de dood van wie je nabij is. Toch ligt dat niet zo simpel, want een intieme verhouding met de overledene is geen voldoende voorwaarde. We kunnen ook rouwen om een vroegtijdig afgebroken zwangerschap of het sterven van een publieke figuur. En zelfs om iemand aan wie wij bij leven een hekel hadden. Veel filosofen uit de Oudheid verwierpen het treuren om de dood van een naaste of vriend. Socrates doet op zijn sterfbed nogal badinerend over het verdriet van zijn leerlingen. Se-neca zei: ‘Laat onze ogen niet droog blijven wanneer we een vriend verliezen, maar laat ze evenmin overvloeien. We kunnen huilen, maar moeten niet jammeren.’ En de Chinese wijsgeer Zuangzi zag rouw vooral als een gevolg van onwetendheid. Cholbi is aanmerkelijk positiever en wil het rouwen niet tot zinloos leed reduceren. Volgens hem is het object van rouw niet de ander, het is de eigen relatie met de overledene. Het gaat er niet om je van die ander los te maken, maar om de door de dood veranderde verwantschap opnieuw vorm te geven. Door het sterven van de ander verander ik zelf namelijk ook: het herzien van deze relatie maakt mij tot een andere persoon. Goed rouwen is daarom uiteindelijk het verwerven van zelfkennis. Zo bekeken wordt het een manifestatie van ‘de menselijke natuur in volle bloei’: niet  zozeer een wond als wel een weg naar persoonlijke vrijheid en autonomie en zelfs creativiteit, omdat het sterven van de ander ons dwingt onszelf niet alleen te herpakken, maar tegelijk opnieuw uit te vinden. Dat klinkt een beetje te opgewekt en ook ongevoelig jegens wie een naaste is verloren. Cholbi heeft echter wel degelijk oog voor de pijn van verlies en het leed van wie vertwijfeld achterblijven. Ondertussen mis je in zijn heldere analyses soms gevoel voor de ambivalentie van het menselijk leven, bij uitstek op het terrein van de literatuur. Niet voor niets stipt hij het beroemdste werk over rouw in de westerse traditie, Shakespeare’s Hamlet even kort aan. Eén keer om te laten zien hoe vertwijfeling tot zelfmoord kan leiden en een keer om te illustreren dat op waanzin uitlopende rouw vaak ten onrechte met vrouwen wordt geassocieerd, waar bijvoorbeeld  Ophelia zich na de dood van haar vader verdrinkt. Het object van rouw is niet de ander, maar de eigen relatie met de overledene In het klassiek geworden, briljante Shakespeare’s Tragic Heroes (1930) schetste de Amerikaanse geleerde Lily B. Campbell ooit hoe systematisch en veelomvattend Shakespeare het verschijnsel in zijn ‘Tragedy of Grief’ behandelt. Hamlet blijft passief terwijl rouw, zo stelt ook Cholbi, juist actief handelen vereist. Hij vervalt in melancholie en waanzin, terwijl een bijfiguur, de Noorse prins Fortinbras, zijn eveneens vermoorde vader wreekt door een stuk land te veroveren. Deze bijfiguur deelt niet voor niets op het slottoneel de lakens uit tussen de doden om hem heen.  Hamlets moeder neemt geen enkele rouw in acht en treedt direct na de moord op haar man met diens moordenaar Claudius in het huwelijk. ‘Het vlees van het begrafenismaal’, klaagt Hamlet bitter, ‘kon koud weer op de bruiloftstafels worden opgediend.’ Wie hertrouwt, stelt Cholbi aan het eind van zijn boek, vervangt als het goed is niet de vorige partner, maar verandert het eigen leven door zelfinzicht, te danken aan de veranderende relatie met de dode. Daar lijkt bij Hamlets moeder geen sprake van. Zo had Grief zijn voordeel kunnen doen met de verbeelding en analyse van rouw in literatuur. En ook met sterfbedscènes of weeklachten van nabestaanden in de beeldende kunst of met de bespreking van Mahlers Kindertotenlieder. Toch is het een veelzijdig en origineel boek voor wie zich niet af laat schrikken door de meer op argumentatie dan op begrip gerichte, Angelsaksische filosofie. Het betoog scherpt je eigen intuïties en gevoelens, ook wanneer je je er niet in kunt vinden. Is rouw wel een plicht jegens onszelf en niet jegens de doden, omdat je tegenover een dode geen ‘directe’ morele verplichting kan hebben? Sterk is Cholbi’s argumentatie tegen medicalisering: het gaat immers niet om een ziekte. Natuurlijk komen depressies en ander mentaal leed in aanmerking voor therapeutische hulp, maar symptomen van rouw dienen buiten het diagnostisch handboek (DSM-5) van de psychiatrie te blijven. Ze horen bij het normale leven en veel treurende nabestaanden zouden wel minder verdriet willen hebben en toch een pil die alle rouwverschijnselen wegnam waarschijnlijk afwijzen. In deze zin verwerpt de auteur ook het beroemde rouwmodel van Kübler-Ross, met zijn vijf stadia van ontkenning, woede, onderhandelen, depressie en aanvaarding. Dan wordt rouw te veel een kwaal waar je vanaf wilt, in plaats van je veranderde verhouding tot de naaste, bewonderde of geliefde een plaats te geven in een hierdoor uiteindelijk verrijkt leven. 

●●●●●
||https://www.nrc.nl//nieuws/2022/08/18/deze-filosoof-betoogt-door-goed-te-rouwen-leer-je-jezelf-kennen-a4139246
2022-08-19||Opinie | Laat het parlement niet in detail meebeslissen in crisissituaties||Tien fracties in de Eerste Kamer maakten deze week per bief aan minister Ernst Kuipers (Volksgezondheid, D66) hun standpunt kenbaar dat de senaat  moet kunnen meebeslissen over coronamaatregelen die het kabinet op basis van een nieuwe, nog tot stand te brengen coronawet wil nemen. Een wetsvoorstel ligt bij de Raad van State voor advies. Paul Bovend’Eert is hoogleraar staatsrecht aan de Radboud Universiteit Nijmegen. Na de intrekking van de tijdelijke coronawet afgelopen voorjaar heeft het kabinet besloten om een permanente coronawet tot stand te brengen voor het geval dat het coronavirus weer oplaait. In die wet worden onder andere de bekende coronamaatregelen opgenomen, zoals de afstandsplicht, de mondkapjesplicht, de sluiting van publieke plaatsen en een quarantaineplicht.  In de tijdelijke coronawet van 2020 werd na een hoop gedoe uiteindelijk vastgelegd dat de minister van Volksgezondheid in een ministeriële regeling concrete coronamaatregelen kon opleggen, maar dat de Tweede Kamer zo’n regeling kon tegenhouden door een veto uit te spreken. Daarmee haalde de  Tweede Kamer een meebeslissingsrecht binnen bij de uitvoering van het coronabeleid. En nu blijkt dus dat een Kamermeerderheid in de Senaat ook wil meebeslissen wanneer er op grond van de nieuwe coronawet maatregelen worden opgelegd door de minister.    Het is zeer de vraag of het wel verstandig is dat Eerste Kamer, maar ook de Tweede Kamer, op deze wijze gaan meeregeren bij de uitvoering van de nieuwe coronawet, als onverhoopt het coronavirus weer oplaait.  Bij de bestrijding van een ernstige nationale gezondheidscrisis, zoals de Covid-19 pandemie, is het onmiskenbaar van essentieel belang dat er snel en slagvaardig kan worden opgetreden, als een virus of ziekte zich snel uitbreidt onder de bevolking. De ervaringen van de afgelopen twee jaar hebben geleerd dat slagvaardig ingrijpen absoluut noodzakelijk was om de uitbraak van het virus onder controle te brengen. Bij de noodzaak van slagvaardig beleid hoort een wettelijke maatregel die heel snel kan worden tot stand gebracht. De ministeriële regeling is zo’n  eenvoudige wettelijke regeling. Een omslachtige behandeling van de regeling in het parlement, zoals bij een wet, is niet nodig. De minister stelt de regeling vast en publiceert haar in de Staatscourant. Klaar is Kees.  Van de gewenste snelheid en slagvaardigheid blijft echter niet veel over als beide Kamers van het parlement gaan meebeslissen over zo’n ministeriële regeling, en bijvoorbeeld een vetorecht krijgen voor elke regeling die de minister vaststelt. Nu zou men in de praktijk wel kunnen aansturen op een snelle procedure van behandeling in beide kamers, maar daarmee is het probleem niet opgelost. Meebeslissen van de twee Kamers van het parlement over coronamaatregelen betekent, hoe men het wendt of keert, ook dat de besluitvorming complex wordt. De regering zal bij elke te nemen maatregel rekening moeten houden met de wensen van de fracties in de Tweede Kamer en de Eerste Kamer. Wanneer het kabinet zou kunnen rekenen op een ruime stabiele meerderheid in beide kamers, zou het bezwaar van complexe besluitvorming in de praktijk kunnen meevallen.  Het laatste waar de burger op zit te wachten is een coronabeleid gebaseerd op omslachtige besluitvorming en politieke compromissen Maar die situatie doet zich niet voor. Het kabinet heeft een zeer krappe meerderheid in de Tweede Kamer en geen meerderheid in de Eerste Kamer. Dat lijkt alleszins een recept voor ingewikkelde en omslachtige besluitvorming over te treffen coronamaatregelen. De laatste maanden van de afgelopen coronacrisis hebben geleerd dat het kabinet in bepaalde gevallen de grootste moeite had om maatregelen door de Tweede Kamer te loodsen. In bepaalde gevallen ontbrak ook een parlementaire meerderheid en zag het kabinet af van een maatregel. Het laatste waar de burger op zit te wachten is een coronabeleid dat gebaseerd is op omslachtige besluitvorming en (halfslachtige) politieke compromissen. In tijden van een noodtoestand is het juist zaak dat de regering voldoende armslag heeft om zelfstandig ingrijpende maatregelen te treffen. Kenmerkend voor regelingen in tijden van nood is dat tijdelijk niet de normale omslachtige procedures in het parlement worden gevolgd, maar de regering de noodzakelijke ruimte krijgt om daadkrachtig op te treden. De omstandigheid dat de te treffen maatregelen vaak grondrechten van burgers beperken is overigens geen reden om voor elk besluit parlementaire meebeslissing te eisen.  Wel is nodig dat er een fatsoenlijk grondslag is in de wet voor die ingrijpende maatregelen. Het een en ander betekent overigens niet dat er geen andere zinvolle controlemechanismen kunnen zijn. In de coronawet kan worden vastgelegd dat het parlement in het algemeen eerst groen licht moet geven dat er een noodzaak is om maatregelen te treffen. Met die algemene toestemming kan de regering vervolgens zelfstandig aan de slag gaan bij de bestrijding van de crisis.  En het parlement kan de minister natuurlijk te allen tijde tussentijds ter verantwoording roepen. Van groot belang is daarnaast dat een goed ingericht onafhankelijk adviesorgaan van deskundigen voorhanden is om de regering terzijde te staan. En ten slotte dient de rechter zo nodig toezicht te houden op de rechtmatigheid van de besluiten van de overheid. Dergelijke controlemechanismen zijn zeker voldoende en verre te verkiezen boven parlementair meebeslissen bij de uitvoering van coronabeleid.      
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/18/laat-het-parlement-niet-in-detail-meebeslissen-in-crisissituaties-a4139245
2022-08-19||Column | Door Salman Rushdie te lezen kun je de wereld begrijpen||Toen Salman Rushdie op vrijdag 12 augustus op een festival in de staat New York door een radicale moslim werd neergestoken, racete ik op een elektrische fiets door het Groningse Hogeland. Mijn spectaculaire tocht langs middeleeuwse kerken en herenboerderijen werd door die elektrische lading een bijna spirituele ervaring, die me door de aanslag op de schrijver aan zijn tweede (en beste) roman, Midnight’s Children (1981), deed denken.  Ik las dat revolutionaire boek voor het eerst tijdens een voettocht in de Himalaya. Het was een leeservaring die mijn kijk op de literatuur en India voorgoed veranderde. Speelser en veelzijdiger dan Rushdie kon een schrijver niet zijn. Alleen al de herinnering aan die eerste zinnen deden me opnieuw uit mijn zadel opveren: ‘I was born in the city of Bombay... once upon a time. No, that won’t do, there’s no getting away from the date: I was born in Doctor Narlikar’s Nursing Home on August 15th 1947. And the time? The time matters, too. Well then: at night. No, it’s important to be more... On the stroke of midnight as a matter of fact. Clock-hands joined palms in respectful greeting as I came.’  Wat volgt is van begin tot eind groots. Aan de hand van verteller Saleem Sinai, die  telepathische krachten heeft,  ontvouwt zich de geschiedenis van zowel Saleem zelf als van het hopeloos verdeelde India, dat op hetzelfde  uur onafhankelijk wordt.  Alle grote culturele, religieuze en politieke kwesties van het land komen in Midnight’s Children voorbij, van de opdeling in India en Pakistan, later dat jaar, tot aan de dood van Jawaharlal Nehru in 1964, de inperking van de burgerrechten onder diens dochter Indira Gandhi in de jaren zeventig, en de dood van haar zoon Sanjay. Bij alles is de begaafde Saleem betrokken. Aan het einde van dit magisch-realistische verhaal denk je dan ook dat de geschiedenis zonder zijn bemoeienis heel anders zou zijn verlopen. Ik werd in mijn bewondering voor Rushdie gesterkt door de onlangs verschenen essaybundel Old Thruths and New Clichés  van Isaac Bashevis Singer (1903-1991), die een van Rushdies grote voorbeelden is. Deze Amerikaanse schrijver en Nobelprijswinnaar kun je gerust de Jiddische Rushdie noemen, omdat hij ook geesten en duivels in zijn werk opvoert en ruziet met orthodoxe geestelijken. In die essays pleit Singer nu niet alleen voor de vrijheid van meningsuiting in de literatuur, maar ook voor het gebruik van journalistieke elementen. Een literair werk moet volgens hem net als een krantenbericht een nieuwe kijk op de gebeurtenissen geven, zoals in Midnight’s Children onophoudelijk het geval is.  Bovenal benadrukt Singer dat alleen die ene schrijver dat ene verhaal kan schrijven. Een verhaal dat gebaseerd is op wat alleen die schrijver heeft meegemaakt en hoe hij dat heeft ervaren.  Als bewijs voert hij Tolstoj en Dostojevski op, omdat de eerste nooit Misdaad en straf en de tweede nooit Anna Karenina  zou kunnen hebben geschreven.  Een goede schrijver heeft het  volgens Singer alleen over dingen, mensen en onderwerpen die hij het beste kent. En natuurlijk over ‘eeuwige vragen’, zoals ‘waarom ben ik geboren’, ‘wie ben ik’,  ‘wat doe ik hier’, ‘waarom moet ik sterven’, ‘wat is het bedoeling van al mijn kwellingen en teleurstellingen’.  In al Rushdies boeken,  ook in The Satanic Verses, vind je die vragen terug. Singer kan tevreden zijn over zijn leerling. ||https://www.nrc.nl//nieuws/2022/08/18/door-salman-rushdie-te-lezen-kun-je-de-wereld-begrijpen-a4139243
2022-08-19||De wereld gezien door de ogen van een intelligente tumor||De debuutroman van scenarioschrijver Maddie Mortimer (Londen, 1996), die onlangs  op de longlist van de Booker Prize belandde, begint intrigerend: ‘Ik, inktding, opengescheurd vanaf haar prille start, met de grootte van een haarvat en het verstand van een meloen, ben behoorlijk optimistisch over hoe mijn leven er zal gaan uitzien.’ Aan het woord is de kanker die Lia – kinderboekenmaker, moeder van puber Iris, echtgenote van professor Harry – vanbinnen gestaag overneemt. De passages vanuit de ziekte zijn vetgedrukt, aanvankelijk in de eerste persoon, soms in de derde, dan vertelt hij over Lia, tot ze langzaam samensmelten, samen vertellen. De overige hoofdstukken en passages gaan over Lia, Harry, Lia’s moeder, Lia’s jeugd en jeugdliefde, hoe iedereen omgaat met het langzaam wegvallen van een moeder, Iris, Iris’ populariteitsproblemen op school, enfin, het leven zelf met een duistere onderstroom – de kanker. Deze tekst is niet vet, maar heeft dezelfde, niet uitgevulde bladspiegel (zoals bij poëzie) en ook daar worden regels soms in het midden afgebroken om op de volgende regel verder te gaan (zoals bij poëzie ja). Ook wordt qua typografie en vormgeving van alles uit de kast gehaald (zoals soms weleens bij poëzie, weet je wel), waardoor de woorden als er iets druppelt naar beneden druppelen, of als het gaat over een vredesoffer (‘ik ben tekort geschoten tegenover jou’) in de vorm van een vredesduif zijn afgedrukt. Een eclectisch gebeuren, dus. De ziekte verdeelt zichzelf of het lichaam of lichaamsprocessen (dat is niet altijd even duidelijk) onder in personages (de duif, de tuinman, Fluweel, Red, en Red is dan weer de mogelijk levensreddende chemo). Die personages blijken parallellen te vertonen met de mensen in het leven van Lia (de duif is de moeder, de tuinman is Harry, die een voorliefde voor moestuinieren heeft) en op een bepaald moment ook met de dansers in een voorstelling die Lia en haar gezin bezoeken. Maar wacht even – hoe kan dat nou? Wist de tumor al dat ze ooit naar die voorstelling zou gaan? Hebben we hier te maken met een paranormale tumor? En is de tumor, die net als de andere personages de hele tijd trivia oplepelt (over Romeinen en bijen en de man die de Berlijnse muur beschilderde), zich aan het voorbereiden op deelname aan Per Seconde Wijzer? Geen idee, maar al die letterlijke verbanden, symboliekjes, metaforen, dramatisch afgebroken regels (‘wanneer pijn de plaats inneemt van proteïnen in haar huid;/ kan de ziel niet anders dan/ weinig tot geen liefde weerspiegelen’) zou je best eens kunnen beschouwen als, pardon, uitgezaaide kitsch. Zie ook: ‘Buiten barstte de maan en brak, haar heldere wit en dooier van oude hoop droop dik de avond door’, en de titelbladen van een hoofdstuk die bedrukt zijn in overdwarse zinnen in verschillende diktes (‘ik wil mijn mamma’, ‘singing in the rain’) waardoor de pagina’s nog het meest hebben van goedkope canvaskunst, net een stapje verwijderd van live, laugh, love.  Tussen al dat geweld door schemert wel een boeiend verhaal. Lia, opgegroeid in een parochie, die het aanlegt met een beschermeling van haar vader. De afstandelijkheid van haar moeder. Haar eigen pogingen het beter te doen met haar dochter. Het verliezen van een God. Die arme, kalme Harry, die van schrik haast voor een jonge postdoc valt. Maar zelfs in dat verhaal blijft Mortimer alles wat nadruk heeft éxtra benadrukken - Harry’s wanhoop moge duidelijk zijn, maar mocht je het toch niet helemaal voelen, heeft de schrijfster hem ’s nachts ook nog eens ter aarde laten storten, terwijl hij woest zijn moestuin met wortel en tak uitrukt.   Landkaart van ons verbluffende lijf is een dappere poging,  maar het roept voornamelijk weemoedige herinneringen op aan romans met een vorm en stijl die de inhoud niet illustreren (!) maar verrijken. Denk aan de rouw in Verdriet is een ding met veren (Max Porter) en Het boek van Carl (Naja Marie Aidt), of de verloren vertelster in Een meisje is maar half af (Eimar McBride). Mortimers debuut is experiment om het experiment, een verhaal dat ten onder gaat aan de nadruk die erop gelegd wordt.  

●●●●●
||https://www.nrc.nl//nieuws/2022/08/18/de-wereld-gezien-door-de-ogen-van-een-intelligente-tumor-a4139242
2022-08-19||De Oekraïense emigrante trouwt voor haar Duitse visum met een wolf in schaapskleren||Op zoek naar een beter leven emigreerden na het uiteenvallen van de Sovjet-Unie in 1991 zo’n tweeëneenhalf miljoen ingezetenen van dat land naar het Westen. Een van hen, de Oekraiënse Nastja, belandde als werkster bij de Duitse schrijfster Natascha Wodin in Berlijn. Daar maakte ze zo ongeveer alles mee wat je als ex-Sovjetburger in die woelige jaren negentig aan ellende en tegenslag kon overkomen. Voor Wodin vormden die lotgevallen de aanleiding voor haar nieuwe boek, Nastja’s tranen, dat evengoed over ontelbare andere gelukzoekers uit de voormalige Sovjet-Unie zou kunnen gaan, zo herkenbaar is wat ze beschrijft.  Wodin kent de wereld van die ontheemden uit de Sovjet-Unie als geen ander. Haar Russische vader en Oekraïense moeder werden in de Tweede Wereldoorlog als dwangarbeiders vanuit dat land naar Duitsland versleept. Na 1945 bleven ze daar, al werden ze met de nek aangekeken door hun Duitse buren, voor wie ze de vermaledijde winnaars van de oorlog waren. Wodins moeder kon op den duur niet meer tegen de alledaagse vernederingen en pleegde in 1956 zelfmoord. Haar vader, een bullebak, voedde zijn dochter verder alleen op.  Over haar beide ouders schreef Wodin twee succesvolle en bekroonde boeken: Ze kwam uit Marioepol (2019), waarin ze de geschiedenis van de ondergang van haar moeder en haar adellijke familie vertelt, en Ergens in dit duister  (2020), dat over haar tirannieke vader handelt. Nastja’s tranen  is op een bepaalde manier een logisch vervolg op de tragische levensgeschiedenissen van haar ouders, alleen al omdat het ook over een ontheemd iemand uit de Sovjet-Unie gaat, maar dan in de huidige tijd. En opnieuw heeft het een aangrijpend verhaal opgeleverd, waarin Wodin zelf aan de zijlijn blijft staan en zich slechts met de gebeurtenissen bemoeit als het niet anders kan.  Nastja wordt geboren in de Tweede Wereldoorlog als dochter van twee apothekers in een stadje in West-Oekraïne. In Kiev studeert ze bouwkunde en wordt ze na drie semesters verliefd op de knappe student geneeskunde Roman, van wie ze een dochter, Vika, zal krijgen. Bijna tien jaar lang wonen ze in een afgedankte, tochtige goederenwagon op  een rangeerterrein. Roman werkt dan als assistent-arts in een ziekenhuis, zij is ingenieur bij de gemeente. Het zijn jaren van lege winkelschappen, armoede en woningnood – ontberingen die ze delen met bijna iedereen in hun onmetelijk grote land. Pas in de jaren zeventig komt er verandering in hun povere bestaan als ze een anderhalvekamerwoning toebedeeld krijgen in een nieuwbouwflat. Maar geluk is ook temidden van het beton niet te koop, wat blijkt als Roman vreemd gaat en er een echtscheiding volgt.  Tot zover verschilt Nastja’s leven niet van miljoenen van haar vrouwelijke generatiegenoten. Dat geldt ook voor de jaren tachtig, wanneer ze tijdens de perestrojka van Gorbatsjov haar baan verliest en nog verder in het moeras van de armoede wegzakt.  Een kentering treedt op als Nastja na het uiteenvallen van de Sovjet-Unie besluit om naar Duitsland te emigreren. In dat land van de grote belofte wil ze genoeg geld gaan verdienen om haar familie te kunnen onderhouden. In Duitsland woont ook haar vijftien jaar oudere zuster Tanja, die in het kader van gezinshereniging met haar eerder geëmigreerde half-Joodse zoons een verblijfsvergunning heeft gekregen.  Eenmaal in Berlijn gaat Nastja aan de slag als werkster, op een toeristenvisum. Schokkend zijn haar ervaringen bij een Russische oligarch in Charlottenburg, wiens vrouw haar als oud vuil behandelt. In een paar zinnen typeert Wodin zo de mentaliteit van nieuwe rijke Russen.  Nieuwe moeilijkheden doemen op als Nastja’s toeristenvisum verloopt en ze ineens illegaal in Duitsland is. Ze valt nu in handen van een oplichter, die tegen forse betaling een vervalst  Oekraïens paspoort voor haar regelt, waarin als nationaliteit ‘Joods’ vermeld staat en haar achternaam in Katz is veranderd. Met zo’n paspoort hoopt ze aanspraak te kunnen maken op het Duitse schuldgevoel, waaruit mogelijk een permanente verblijfsvergunning voortvloeit. Maar haar helper wordt gearresteerd en het feest gaat niet door. Ze mag nog blij zijn dat ze niet van medeplichtigheid wordt beschuldigd. Nu verschijnt Wodin zelf ten tonele. Ze gaat met Nastja naar een advocaat, die uitlegt dat deze voorlopig niets te vrezen heeft. Ineens beseft Nastja wat een humanitaire rechtsorde betekent. En dan komt Wodin met een mogelijke oplossing: als Nastja met een Duitser trouwt, krijgt ze  automatisch het Duitse staatsburgerschap. Maar ook deze actie levert alleen maar ellende op. Want die op het eerste gezicht aardige Duitser, een goedverdienende kraandrijver, blijkt een wolf in schaapskleren. Opnieuw levert het passages op die je naar de keel grijpen en zo als ingrediënten voor een roman zouden kunnen dienen.  Wanneer ook aan dit drama een einde komt, neemt Wodin Nastja in huis. Vanaf dat moment lijkt de schrijfster, die tot dan toe niets meer met de wereld van haar ouders te maken wilde hebben, ineens het verdriet van haar moeder te begrijpen. In een roman zou dat het einde van het verhaal zijn. Maar omdat Nastja’s tranen non-fictie is, loopt het anders af. Want Nastja krijgt steeds meer heimwee naar haar familie in Oekraïne en besluit in 2012 om naar Kiev terug te keren. Eindelijk is ze gelukkig, in haar volkstuin en met haar kleinzoon in haar nabijheid. Ook keert haar vroegere echtgenoot Roman bij haar terug. Tenslotte waren zij ooit elkaars grote liefdes. Zou zich dan op haar zeventigste alsnog het ‘eind goed, al goed’ aandienen?  Wodin beschrijft alles met veel empathie, inzicht en begrip. Haar boek is dan ook een eerbetoon aan een dappere vrouw, die na jaren van tegenslag eindelijk het geluk leert kennen. Dat dit geluk in februari van dit jaar door Poetin opnieuw zou worden verstoord, had geen van beide vrouwen toen kunnen bevroeden. 

●●●●●
||https://www.nrc.nl//nieuws/2022/08/18/de-oekraiense-emigrante-trouwt-voor-haar-duitse-visum-met-een-wolf-in-schaapskleren-a4139241
2022-08-19||Een eerlijk, uniek boek over hoe het is om ernstig ziek te zijn (●●●●●)||Als je ziek wordt, ernstig ziek, dan is het alsof je in een andere wereld, een andere dimensie terechtkomt. Er is de grote wereld, waar alles gewoon doorgaat alsof er niets is veranderd. Waar mensen zich naar hun werk haasten, ruzie maken, oorlogen voeren. En er is de kleine wereld van de patiënt, die steeds kleiner wordt omdat álles is veranderd. Waar het uiteindelijk slechts draait om één ding: beter worden. Of nóg kleiner: de dag doorkomen. De Amerikaanse schrijfster en filosoof Susan Sontag (1933-2004) verwoordde het prachtig. Iedereen, schreef ze in haar beroemde essay Ziekte als metafoor, is ingezetene van twee rijken: het rijk der gezonden en het rijk der zieken. ‘Hoewel we bij voorkeur alleen van het goede paspoort gebruik maken, wordt iedereen vroeg of laat gedwongen ingezetene van dat andere rijk, al is het maar tijdelijk.’ Het is deze gedachte die ten grondslag ligt aan Tussen twee werelden van de Amerikaanse Suleika Jaouad. Origineel is die gedachte dus niet – denk bijvoorbeeld ook de roman Welkom in het Rijk der Zieken die Hanna Bervoets een paar jaar geleden schreef, over iemand die chronisch ziek is. Maar het boek van Jaouad is wel het beste dat ik tot nu toe over het onderwerp las. Het duurde even voordat ik erdoor werd gegrepen, maar uiteindelijk werd ik verpletterd door de rauwheid en, vooral, de eerlijkheid waarmee ze haar ziekteproces beschrijft. Na haar afstuderen begint Suleika Jaouad aan een spannend nieuw leven, eerst in New York, en dan in Parijs. Kort voor haar vertrek naar Europa ontmoet ze Will, die al snel achter haar aanreist en bij haar intrekt in een klein appartement in de Franse hoofdstad. En dan wordt ze ziek. De diagnose is niet meteen duidelijk, maar uiteindelijk onverbiddelijk: leukemie. Ze gaat weer bij haar ouders wonen in Saratoga en Will reist opnieuw achter haar aan. Hoewel ze elkaar nog maar kort kennen, zet hij zijn eigen leven in de pauzestand om voor haar te kunnen zorgen. Op het moment dat Suleika de diagnose hoort, stroomt er ‘een onverwacht en pervers gevoel’ door haar lichaam: ‘opluchting’. Na maanden van onduidelijkheid is er eindelijk een verklaring voor het feit dat ze zich zo slecht voelt. En blijkt dat ze geen aansteller is.  Een van de ergste dingen aan ziek zijn – los van de pijn en andere lichamelijk ongemakken – is het gevoel van afhankelijkheid en het verlies van controle dat daarmee gepaard gaat. Je ligt in een ziekenhuis te wachten op een ingreep waar je nuchter voor moet blijven, waar je tegenop ziet, maar niemand kan vertellen hoe laat die gaat gebeuren want de artsen gaan over hun – en dus ook jouw – agenda. Je wil graag douchen, maar de verpleegkundige die je infuus moet afkoppelen heeft daar geen tijd voor. Eten doe je niet als je trek hebt, maar wanneer het voor je wordt neergezet. Aan de hand van voorbeelden beschrijft Suleika Jaouad heel precies wat die afhankelijkheid met je doet. Bijvoorbeeld wanneer een verpleegkundige haar vertelt over een patiënt van haar leeftijd, Joanie, die haar doet denken aan Suleika. ‘Toen ze doodging, was ik echt heel verdrietig. Als ik naar jou kijk word ik ook heel verdrietig, dan moet ik aan Joanie denken’, zegt de verpleegkundige tegen Suleika. Lekker dan, denk je als lezer. Suleika Jaouad schrijft vervolgens: ‘Door mijn ziekte was ik heel goed geworden in het bepalen  wat ik wel en niet zei. Er waren zinnen die ik voor mezelf hield – hou alsjeblieft je mond dicht, je ziet toch hoe bang we zijn – en zinnen die ik hardop uitsprak: ‘Joanie heeft geluk gehad dat jij haar verpleegkundige was’. In het rijk der zieken kun je je niet uiten zoals je gewend bent dat te doen in het rijk der gezonden – als patiënt ben je altijd vragende partij. Op een avond, na de zoveelste ziekenhuisopname, is Will wat gaan drinken met vrienden. Suleika moet eten maar heeft geen energie om naar de keuken te lopen. Tegen beter weten in neemt ze haar pillen op een nuchtere maag en wordt erg misselijk. Zwetend en brakend hangt ze boven een vuilnisbak als Will thuiskomt. ‘Toen hij zijn armen om me heen sloeg en me naar de douche droeg, voelde ik twee emoties die het tegen elkaar opnamen: ik haat je, ik heb je nodig.’  Wie ziek is, gaat op zoek naar manieren om toch iets van controle te behouden. Suleika doet dat door te gaan schrijven. Ze begint een blog. Dat neemt ze heel serieus, ze legt zich bijvoorbeeld deadlines op, zodat ze weer een doel heeft. Veel verwacht ze er niet van, haar lezerspubliek zal uit niet veel meer mensen bestaan dan Will en haar ouders, denkt ze. Maar het loopt anders. Haar eerste post wordt snel gedeeld door vrienden en klasgenoten, en door haar professor journalistiek van de universiteit. Voor ze het weet staat ze op de homepage van The Huffington Post. En niet lang daarna, terwijl ze wacht op de laatste biopsie voor een stamceltransplantatie, krijgt ze een e-mail van een redacteur van The New York Times. Of ze een artikel wil schrijven. Hoewel ze nog nooit iets heeft gepubliceerd, vraagt ze of ze een wekelijkse column mag schrijven over de ervaringen van jonge mensen met ziekte. ‘Door de kanker’, schrijft ze, ‘ was ik schaamteloos geworden.’ In een maand schrijft ze dertien columns die gepubliceerd zullen worden onder de titel ‘Life, Interrupted.’ Suleika werkt als een bezetene, omdat ze weet dat ze na de transplantatie een tijd lang tot weinig in staat zal zijn. ‘Tot op de dag van vandaag ben ik nooit productiever geweest. De dood kan enorm motiveren.’ Na ongeveer honderd pagina’s in het boek te hebben gelezen dacht ik: dit is een goede beschrijving van hoe het is om ziek te zijn, met veel sprekende details, maar niet uniek. Toch moest ik m’n mening herzien.   Wat Tussen twee werelden echt bijzonder en waardevol maakt is de beschrijving van het proces dat Suleika Jaouad doormaakt nadat ze, tegen de verwachting in, is genezen. Als ziekte een deel van je identiteit is geworden, hoe ga je dan verder op het moment dat je niet meer ziek bent? Als Suleika genezen lijkt te zijn, kijkt ze uit naar de dag dat haar port-a-cath, een klein kastje dat bij haar borst is geïmplanteerd om makkelijk chemo te kunnen toedienen, mag worden verwijderd. Haar artsen manen haar geduldig te zijn, ze willen hem er pas uit halen als ze zeker zijn dat ze het ding niet meer nodig gaat hebben. Vijf maanden na haar laatste chemo is het eindelijk zo ver. ‘Gefeliciteerd’, zegt de chirurg als ze op de operatietafel ligt. ‘Ik hoor dat je vandaag gedeporteerd wordt.’ ‘Alles goed, hoor’, antwoordt Suleika als iemand die dag vraagt hoe het gaat. ‘Wat ik had willen zeggen maar wat ik niet kan uitspreken: mijn port-a-cath is verwijderd maar hij is niet weg. De afwezigheid ervan is een nieuw soort aanwezigheid, een besef van alle andere ziektesporen waarmee ik nog steeds moet worstelen.’ Jarenlang is ze bezig geweest met maar één doel: overleven. En nu? ‘Nu ik het overleefd heb, besef ik dat ik niet weet hoe ik moet leven.’ Om weer te leren leven bedenkt Suleika voor zichzelf een ritueel. Door haar ziekte heeft ze veel mensen leren kennen: andere patiënten en lezers van haar column die haar brieven stuurden. Hoewel ze amper kan rijden besluit ze een rondreis door Amerika te maken om die mensen te ontmoeten: een leraar die haar jaren geleden al waarschuwde dat het moeilijkste komt ná de genezing (wat ze toen een belachelijk idee vond), de ouders van een overleden medepatiënte, een man op death row, die heel letterlijk een doodvonnis gekregen heeft. Honderd dagen geeft ze zichzelf voor de reis, dezelfde termijn die de artsen hanteerden om te bepalen of de transplantatie succesvol was.  De aandachtige lezer van deze recensie heeft zich wellicht afgevraagd of de schrijver ervan ook in het rijk der zieken is geweest. Dat is inderdaad het geval. Ik vermeld dat hier expliciet omdat ik  na lezing van dit boek met een relevante vraag bleef zitten: hoe lees je dit boek als je géén kennis hebt van beide werelden? Is het dan óók een goed boek? Als je die ervaring wel hebt dan kan het heilzaam zijn een boek als dit te lezen om dezelfde reden waarom patiënten soms ‘lotgenoten’ opzoeken. Begrip. En het besef: ik ben niet alleen. Het voordeel van lotgenoten is ook: je hoeft niet onder woorden te brengen wat moeilijk onder woorden te brengen is, want de medepatiënt weet wel hoe het is. Dat ik denk dat dit een waardevol boek is voor iedereen – patiënt of niet – zit hem in de enorme nauwkeurigheid waarmee Suleika Jaouad moeilijke gevoelens toch weet te beschrijven. Ze doet dat door zichzelf voortdurend te objectiveren en relativeren, met een enorme eerlijkheid. Dat het moeilijk is om seks te hebben met een lichaam waarmee zoveel is gebeurd. Dat je – hoe bizar het misschien ook klinkt – heimwee kunt hebben naar een ziekenhuis. Het is die eerlijkheid waarmee ze uiteindelijk ook antwoord geeft op de vraag van een vriend: ‘Als je het allemaal zou kunnen terugdraaien, zou je dat dan doen?’ 
●●●●●
||https://www.nrc.nl//nieuws/2022/08/18/een-eerlijk-uniek-boek-over-hoe-het-is-om-ernstig-ziek-te-zijn-a4139240
2022-08-19||Dertien migranten veroordeeld voor bestorming Spaanse exclave Melilla||Een rechtbank in de Marokkaanse stad Nador heeft woensdag dertien migranten tot gevangenisstraf veroordeeld voor een bestorming van de Spaanse exclave Melilla. Dat meldt persbureau AP donderdag. De migranten, van wie de meesten uit Soedan komen, krijgen tweeënhalf jaar cel. Vijfhonderd migranten probeerden op 24 juni over de grenshekken te klimmen naar Melilla, de exclave aan de noordoostkust van Marokko. Zeker 23 van hen zijn overleden, schrijft AP. Niet eerder overleden zoveel mensen bij een dergelijke poging de grens over te steken. Bijna 80 andere migranten en ongeveer 140 politieagenten en beveiligers raakten volgens eerdere berichtgeving gewond. De dertien migranten hoorden verschillende aanklachten, waaronder geweld tegen ambtenaren en ongehoorzaamheid. In eerdere zittingen werden al 47 anderen veroordeeld, maar zij kregen maximaal elf maanden cel. „Een erg hard vonnis”, reageert de Marokkaanse mensenrechtenorganisatie AMDH op Twitter. „Het laat zien hoe de rechterlijke macht werd gemobiliseerd tegen migranten, in dienst van het migratiebeleid.” Amnesty sprak kort na de bestorming van „mensenrechtenschendingen”, vanwege hardhandig optreden van de Spaanse en Marokkaanse politie.||https://www.nrc.nl//nieuws/2022/08/18/dertien-migranten-veroordeeld-voor-bestorming-spaanse-exclave-melilla-a4139238
2022-08-19||Amsterdamse scholier (15) aangehouden om wurgspel||Een vijftienjarige jongen uit Amsterdam is begin deze maand aangehouden omdat hij vier scholieren buiten bewustzijn zou hebben gebracht tijdens een wurgspel. Dat meldt het Openbaar Ministerie donderdag. De jongen zou bij vier medescholieren een wurggreep hebben aangelegd, waardoor ze tijdelijk buiten bewustzijn raakten. De verstikkingen zijn vastgelegd op camerabeelden van de school.  In het spel, internationaal bekend als de choking game, dagen jongeren elkaar via internet uit om zichzelf of elkaar te wurgen. Het doel is om door de halsslagader dicht te knijpen tijdelijk buiten bewustzijn te raken, wat een korte roes veroorzaakt. De Amsterdamse jeugdofficier van justitie wijst op de gevaren van het spel en dat er zwaar lichamelijk letsel kan ontstaan door het zuurstoftekort in de hersenen. Een voorbeeld is de twaalfjarige Archie Battersbee uit het Verenigd Koninkrijk, die maandenlang in coma lag. Volgens zijn moeder had Archie meegedaan aan het wurgspel. Zijn medische behandeling werd op 6 augustus stopgezet, waarna hij overleed.  De rechtbank heeft woensdag besloten dat de jongen formeel onder voorlopige hechtenis staat, maar onder voorwaarden vrijgelaten mag worden, zo meldt het OM. Volgens de officier van justitie is het van belang voor „zowel de jongen als de maatschappij” dat hij aan zijn gedrag gaat werken. De jeugdofficier van justitie waarschuwt jongeren dat meedoen aan het wurgspel strafbaar is. „Het verwurgen van iemand zien wij niet als een spelletje, maar als een misdrijf.”||https://www.nrc.nl//nieuws/2022/08/18/amsterdamse-scholier-15-aangehouden-om-wurgspel-a4139234
2022-08-19||Opinie | Shell rekent zich rijk met negatieve emissies||In mei 2021 haalde de rechtszaak van Milieudefensie tegen Shell de internationale media. Terecht, want in deze unieke klimaatzaak daagde een groep maatschappelijke organisaties een multinationaal olie- en gasbedrijf voor de rechter omdat diens bedrijfsmodel bijdraagt aan toekomstige klimaatverandering. De rechter was het daarmee eens en veroordeelde Shell tot een ambitieuzer reductietraject. Maar de rechter liet het aan het olieconcern zelf over hoe die reductie bereikt moet worden.  Ina Möller, politicoloog en docent aan de Wageningen Universiteit, doet onderzoek naar de mondiale klimaatpolitiek en heeft zich gespecialiseerd in de vraag hoe wetenschap en politiek samen nieuwe visies voor de toekomst creëren. Terwijl Milieudefensie betoogde dat de enige veilige manier om de klimaatverandering te beperken het stoppen van de uitstoot van broeikasgassen is, zei Shell dat er geen consensus bestaat over de noodzaak om te stoppen met het gebruik van fossiele brandstoffen. Door te wijzen op de klimaatmodellen van het VN-klimaatpanel IPCC kon Shell aantonen dat zelfs in de meest stringente scenario’s de mondiale energiemix van 2050 nog steeds voor 9 tot 61 procent zal bestaan uit olie en gas. Door aan te tonen dat haar eigen emissiescenario verenigbaar was met zowel de IPCC-modellen als met de doelstellingen van het Akkoord van Parijs, overtuigde Shell de rechter ervan dat stoppen met het gebruik van fossiele brandstoffen niet de enige weg vooruit is. Hoe denken Shell en het IPCC de wereldwijde klimaatdoelstellingen te behalen terwijl er nog steeds fossiele brandstoffen worden gebruikt? Het antwoord is eenvoudig: door gebruik te maken van zogeheten ‘negatieve emissies’.  Lange tijd ging klimaatbeleid uitsluitend over ‘positieve emissies’, uitstoot van broeikasgassen door de verbranding van fossiele brandstoffen. Positieve emissies zorgden voor een stijging van de temperatuur op aarde en moesten om die reden worden verminderd. Maar toen dat niet gebeurde en de emissies bleven stijgen, werd het steeds moeilijker om de ambitieuze temperatuurdoelstellingen in de klimaatmodellen nog te halen. Dus zochten de klimaatmodelleurs een manier om die doelen toch te halen, zonder het energiesysteem drastisch te wijzigen. Zo richtten zij hun aandacht steeds meer op het ‘negatieve’ deel van de emissieboekhouding: door de mens veroorzaakte CO2-emissies zouden uit de atmosfeer kunnen worden geabsorbeerd door middel van technologie en veranderingen in landgebruik. De wereldwijde capaciteit om CO2 te verwijderen is beperkt Daarbij wordt gewoonlijk gedacht aan een reeks grootschalige ingrepen, waaronder bebossing, verbranding van biomassa met CO2-afvang en -opslag, en het gebruik van machines om CO2 uit de atmosfeer te filteren. In het  recentste IPCC-rapport schatten klimaatmodellen die de opwarming beperken tot 2 graden of minder, dat deze ingrepen tussen 2020 en 2100 zullen leiden tot een absorptie van 188-1520 gigaton CO2. Om dit in perspectief te plaatsen: in 2020 stootte heel China ongeveer 10 gigaton CO2 uit, terwijl alle bossen in de wereld bij elkaar ongeveer 7,6 gigaton CO2 per jaar opnemen.  Shell maakt soortgelijke ramingen. In zijn Sky-scenario voorziet het bedrijf de bouw van tienduizend grootschalige CO2-afvang- en opslagfaciliteiten (ongeveer evenveel als het huidige aantal kolengestookte elektriciteitscentrales) en de bebossing van een gebied ter grootte van Brazilië. Het bedrijf stelt dat deze maatregelen samen zouden helpen om de doelstelling van 1,5 graden te halen zonder te stoppen met het gebruik van fossiele brandstoffen, dat volgens het concern nodig is om aan de groeiende energievraag te voldoen. Heeft Shell, gezien de parallellen met de scenario’s van het IPCC, gelijk? Kan het bedrijf gewoon fossiele brandstoffen blijven verkopen en toekomstige negatieve emissies  gebruiken om het klimaateffect daarvan te compenseren? De wereldwijde capaciteit om CO2 te verwijderen is beperkt. En het is veel moeilijker om CO2 uit de atmosfeer te verwijderen dan om het er niet in te stoppen. Daar is energie, water, land en geld voor nodig. En gezien de beperkte economische stimulansen voor het verwijderen van CO2, zal het grootste deel van deze wereldwijde schoonmaakactie waarschijnlijk door burgers gezamenlijk moeten worden betaald. In de scenario’s van het IPCC worden negatieve emissies daarom consequent gebruikt voor het compenseren van zogeheten restemissies of ‘moeilijk te verwijderen’ emissies.  De definitie en verdeling van deze restemissies is een politieke kwestie. Er bestaat geen consensus over welke of wiens emissies ‘moeilijk te verwijderen’ zijn, en wie dus het recht heeft te blijven uitstoten. Zolang individuele bedrijven als Shell restemissies voor zichzelf opeisen, zal de beperkte capaciteit voor het absorberen van CO2 (waarover nog veel onduidelijkheid bestaat) ongetwijfeld worden overschreden. Het is daarom noodzakelijk dat zowel modelleurs als beleidsmakers glashelder zijn over wat zij onder restemissies verstaan, en wie daar recht op heeft. Zonder een gemeenschappelijk begrip van hoe de taart moet worden verdeeld, kunnen grote vervuilers emissiereducties blijven uitstellen, en kan niemand hen daarvoor verantwoordelijk houden.||https://www.nrc.nl//nieuws/2022/08/18/shell-rekent-zich-rijk-met-negatieve-emissies-a4139235
2022-08-19||Premier van Finland onder vuur na gelekte dansvideo||In Finland zijn beelden gelekt waarop de Finse minister-president Sanna Marin (36) op een feestje is te zien, dansend en zingend met Finse beroemdheden. De beelden hebben voor ophef gezorgd, na eerdere kritiek op haar feestgedrag. Marin zegt in een verklaring dat de video’s een paar weken geleden in „privésfeer waren gefilmd” en dat ze dacht dat de video’s privé zouden blijven. Critici zeggen dat haar gedrag ongepast is voor de leider van Finland.  „Ik vind het erg jammer dat deze video’s zijn gelekt”, zei Marin donderdag tijdens een persconferentie. „Ik bracht de avond door met mijn vrienden en ik had een beetje gedronken. We hebben gefeest, gedanst en gezongen.” De premier voegde daaraan toe dat „alles legaal was”, waarmee ze geruchten over eventueel drugsgebruik ontkrachtte. Ook was haar bewaking volgens Marin gedurende het feestje in de buurt. „Ik heb niks te verbergen.” Marin krijgt vaker kritiek op haar feestgedrag. Zo bood ze in december vorig jaar haar excuses aan, omdat ze naar een feest was gegaan terwijl ze in contact was geweest met iemand die besmet bleek met het coronavirus. Omdat ze was gevaccineerd kreeg ze eerst te horen dat ze niet in quarantaine hoefde, maar de premier werd later toch geadviseerd om wel in isolatie te gaan. Dat advies had ze naar eigen zeggen niet gezien omdat ze haar werktelefoon thuis had gelaten.  Sanna Marin trad in 2019 aan als de jongste premier ter wereld en was destijds voor veel Finnen nog relatief onbekend. Ze boekte veel succes met haar aanpak van de coronacrisis en rond de oorlog in Oekraïne, die ook veel internationale aandacht opleverde. Op de vraag of het lekken van de video’s invloed zal hebben op haar toekomstige gedrag, reageerde Marin: „Ik ga exact dezelfde persoon zijn die ik tot nu toe ben geweest.”||https://www.nrc.nl//nieuws/2022/08/18/premier-van-finland-onder-vuur-na-gelekte-dansvideo-a4139228
2022-08-19||Amsterdamser dan Baantjer  is er niet||In een nieuwe fitnessruimte in de rosse buurt van Amsterdam is het lijk gevonden van een jonge, professionele tennisspeler. Zijn schedel is ingeslagen met een dumbbell, een drie kilo zware halter. Inspecteur De Cock van bureau Warmoesstraat wil even rustig praten met Ramon, de eigenaar van het sportschooltje. Ramon is verhuurder van ‘ramen’ op de Wallen, maar vanwege het gemeentelijke ontmoedigingsbeleid op het gebied van seks en drugs zag hij zich genoodzaakt in twee peeskamertjes een ‘gym’ te openen.  Baantjer (door Peter Römer): De Cock en een dodelijk spel. De Fontein, 160 blz. € 10,99 De twee mannen lopen naar het café van Smalle Lowietje. Het nieuws over de moord heeft de kroegbaas al bereikt. „Gottegot, Ram, heb je net je meiden weggedaan, legt er een dooie op je deurmat. Is ook geen reclame.”  Amsterdamser dan Baantjer is er niet. Neem de namen van de bijrolspelers in de nieuwste detective, De Cock en een dodelijk spel: ze heten Nol, Lou, Cor en Tante Tine en praten allemaal net zo plat en bijdehand als de schriele kastelein. Sinds oud-politieman Appie Baantjer in 1964 zijn eerste ‘De Cock’ publiceerde groeide hij uit tot een van de populairste auteurs van Nederland. Van zijn eerste zeventig boeken verkocht hij opgeteld 7 miljoen exemplaren. Die haan met de gouden eieren slacht je niet. Na Baantjers overlijden in 2010 zette Peter Römer (69), scenarioschrijver van de al even succesvolle televisieserie Baantjer, de reeks voort. Hij publiceerde sinds 2012 twee nieuwe avonturen per jaar; De Cock en een dodelijk spel  is Römers 21ste boek over De Cock en zijn assistent Vledder. Oplagen van boven de 100.000 per boek, zoals in het verleden, haalt uitgeverij De Fontein niet meer. Maar hoezeer de boekenwereld ook verandert, de Baantjer-reeks blijft  populair: het 91ste deel uit de reeks was vorige week het op twee na best verkochte boek van Nederland en stond deze week op 8. Geen losse eindjes, geen moeilijk gedoe, maar 2,5 uur  ontspanning De vaste fans krijgen precies wat ze verwachten: een moordmysterie, een handvol verdachten, een behaaglijk-vertrouwd, naar het nostalgische neigend Amsterdams decor,  onenigheid met commissaris Buitendam („D’r uit, De Cock!”), en een rechercheur die met een slimme ingeving de zaak na 150 bladzijden oplost. Geen losse eindjes, geen moeilijk gedoe, maar tweeënhalf uur luchtige ontspanning. Römer biedt de lezer herkenningsmomenten. De digitale vaardigheden van De Cock zijn niet groot en van sociale media heeft hij weinig verstand. Tot verbazing van een collega heeft de grijzende rechercheur daar weinig last van. „Soms werkt gezond verstand nu eenmaal net zo goed als een computer”, grinnikt De Cock. De auteur doet ook zijn best om actuele thema’s in zijn verhaal te vlechten. Naast het al genoemde ontmoedigingsbeleid van de gemeente gaat het in De Cock en een dodelijk spel over moderne verschijnselen als matchfixing en sexting, en ook komt het afkalvende vertrouwen in de politie aan bod. Uiteraard terloops; het moet wel gezellig blijven. Net als zijn hoofdpersoon is Peter Römer goochem. Hij bewijst dat volksvermaak ook intelligent en vakkundig gemaakt kan worden. De tijd lijkt geen grip te krijgen op De Cock en Vledder: de rechercheurs lossen al 58 jaar moordzaken op. Dat ze nog jaren mee kunnen staat wel vast.||https://www.nrc.nl//nieuws/2022/08/18/amsterdamser-dan-baantjer-is-er-niet-a4139229
2022-08-19||Japan wil dat inwoners meer alcohol drinken||Japanners mogen wel wat meer drinken, vindt de belastingdienst van het land. Met de campagne ‘Sake Viva’ verzamelt het landelijke belastingagentschap NTA ideeën om de alcoholconsumptie aan te moedigen. Daarmee hoopt de NTA de industrie nieuw leven in te blazen. De Japanse alcoholmarkt krimpt. Door vergrijzing en veranderingen in de levensstijl van jongere generaties daalt de alcoholverkoop, en daarmee de belastinginkomsten. Volgens CNN kreeg de Japanse staatskas vorig jaar 1,1 biljoen yen (8,5 miljard euro) aan alcoholaccijnzen binnen, 1,7 procent van alle inkomsten. Tien jaar eerder was dat nog 3 procent. FT  schrijft dat de alcoholconsumptie per persoon sinds 1995 met een kwart is gedaald tot 7,5 liter in 2020.  De ideeëncampagne gaat niet alleen om sake maar ook om andere soorten Japanse drank, zoals whisky en awamori. De organisatie vraagt ook specifiek om nieuwe verkoopmethoden met kunstmatige intelligentie en de Metaverse, de virtualrealitywereld bedacht door het moederbedrijf van Facebook. Plannen indienen kan tot 9 september, alleen in het Japans. ||https://www.nrc.nl//nieuws/2022/08/18/japan-wil-dat-inwoners-meer-alcohol-drinken-a4139227
2022-08-19||De doodenge docu over de moord op Gabby Petito laat zien wat er gebeurt als iedereen rechercheurtje kan spelen||Doodenge documentaire gezien, woensdagavond op Net5:  Gabby Petito: de moord die de wereld in haar greep hield. Niet omdat het meisje in kwestie vermoord werd, dat kon ik uit de titel zo wel opmaken. Nee, de echte schrik zat hem erin dat dit een moordzaak was waar echt iedereen zich tegenaan bemoeide. Niet alleen in Amerika, waar het drama zich afspeelde, iedereen met toegang tot het wereldwijde web was ineens speurneus, forensisch onderzoeker, beeldrechercheur en misdaadverslaggever tegelijk. En ik ben er nog niet helemaal uit of de opsporing daarmee een dienst bewezen werd. Het zal vast geen toeval zijn dat er wél influencers, vloggers, verslaggevers van  diverse Amerikaanse nieuwsbulletins en zelfbenoemde crimefighters aan de documentaire meewerkten, maar niemand van politie of justitie. Ja, er komen twee ex-medewerkers van de FBI aan het woord, maar weet jij veel wat ze daar voor functie hadden. Voor wie vorig jaar de gebeurtenissen niet real time  heeft gevolgd, dit is wat er gebeurde:  de 22-jarige Gabby Petito uit Blue Point (New York) vertrekt op 1 juli met haar middelbareschool-verloofde Brian op een road trip door Amerika. Ze hebben een witte Ford Transit gekocht en van de achterbak een knus mini-huis gemaakt. Gabby heeft al flink wat volgers op de socials, nu legt ze ook hun busavontuur vast op Tiktok , Instagram en Youtube. Ziet er  fantastisch uit. Gelukkig koppeltje, prachtige natuurfoto’s, lang leve hun #vanlife. Bijna elke dag is er  een teken van leven, tot  eind augustus. Nog één halfslachtig berichtje aan haar moeder, een laatste Instagrambericht, verder niks. Op 1 september komen Brian en het busje thuis, zonder Gabby. True crime is immens populair, ik weet het. Altijd worden dit soort verhalen achteraf verteld. Maar hier begint de crime doc al voor er goed en wel sprake was van een misdrijf. Gabby’s ouders krijgen geen antwoord van Brian op de vraag waar hun dochter is, ze  doen aangifte  en roepen op televisie getuigen op zich te melden. En dan „wordt het internet gek.” Ik denk dat ik die zin wel tien keer gehoord heb in de film van anderhalf uur. Iedereen wil „helpen” zoeken. Influencers vertellen met serieuze gezichten tegen hun camera’s hoe de opsporing verloopt, burgerdetectives spitten Gabby’s Instagramposts door op zoek naar bewijsmateriaal, en terloops wordt verloofde Brian alvast de moordenaar genoemd. Waarop mensen in de tuin van Brians ouders schande gaan staan brullen, áchter de televisieverslaggevers met draaiende camera’s die er al stonden. Ze eisen opheldering, antwoorden, gerechtigheid. Stel je voor dat Brian onderweg bonje  had gekregen met Gabby. Zij alleen verder, hij verdrietig  naar huis. Zo ging het niet, want hij had haar met blote handen gewurgd en achtergelaten in de wildernis, maar het gaat  om het idee. De eerlijkheid gebiedt te zeggen: sociale media gaven soms ook een zetje aan de opsporing. Dat er een gezin was dat rond dezelfde tijd in hetzelfde gebied reisde, óók in een busje, en ook met een dagelijkse vlog en dus altijd een camera aan, was een uitkomst. De witte Ford werd getraceerd, en daarna was haar lichaam snel  gevonden. Opnieuw „explodeerde het internet”. Want nu wilde iedereen Brian helpen zoeken. De politie rapporteerde honderden telefoontjes van mensen die hem „99 procent zeker” hadden gezien. Er circuleerden nepfilmpjes waarin het leek alsof hij live op Instagram was en dus in leven. En in de tuin van zijn ouders bleef het druk. Lang verhaal kort: hij werd gevonden. Schot door het hoofd.  Zelfmoord. Later gaf de politie vrij wat hij in zijn opschrijfboekje had geschreven over de dag van Gabby’s dood. Ze was gevallen, had verschrikkelijke pijn en hij had haar uit haar lijden geholpen. „Ik wilde alleen maar behulpzaam zijn.” Ik bedoel maar, niet alle hulp helpt.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/18/doodenge-documentaire-over-de-verdwenen-gabby-petito-a4139226
2022-08-19||Verdachte neersteken Rushdie noemt de Iraanse ayatollah die fatwa uitriep &#8216;geweldig&#8217;||Verdachte Hadi Matar (24) wilde geen antwoord geven op de vraag of hij handelde naar de in 1989 uitgeroepen fatwa tegen Salman Rushdie toen hij de schrijver afgelopen weekend neerstak. Wel noemt hij de Iraanse ayatollah Ruhollah Khomeiny, die het doodsvonnis destijds uitriep vanwege het boek De duivelsverzen (1988), in een donderdag gepubliceerd interview met de Amerikaanse krant New York Post een „geweldig persoon” die hij „respecteert”. Matar videobelde met het dagblad vanuit de gevangenis waar hij vastzit, in Chautauqua County in de Amerikaanse staat New York, in afwachting van het proces tegen hem. In het interview zegt Matar dat hij geen banden heeft met de Iraanse Revolutionaire Garde, hoewel hij zich op sociale media wel positief over de organisatie uitsprak. Hij zou geïnspireerd zijn geraakt om naar Chautauqua af te reizen toen hij afgelopen winter een tweet zag waarin een lezing van Rushdie in de plaats werd aangekondigd. Over zijn motieven heeft Matar niet veel meer bekendgemaakt. Wel zegt hij tegen de New York Post dat hij Rushdie „niet een erg goed mens” vindt. „Ik mag hem niet”, zegt Matar. „Hij is iemand die de islam heeft aangevallen, hij heeft islamitische overtuigingen, geloofssystemen, aangevallen.”  Salman Rushdie, die sinds het uitkomen van De duivelsverzen hevig wordt bedreigd, werd vrijdag neergestoken toen hij op het punt stond een lezing te geven in Chautauqua County. De dader stak Rushdie tien keer in zijn gezicht, hals en buikstreek. Artsen maakten later bekend dat zenuwen in een arm en zijn lever zijn beschadigd. Ook is de kans groot dat hij een oog verliest. Matar werd vlak na de steekpartij overmeesterd. Hij wordt momenteel verdacht van poging tot moord.  ||https://www.nrc.nl//nieuws/2022/08/18/verdachte-neersteken-rushdie-noemt-de-iraanse-ayatollah-die-fatwa-uitriep-geweldig-a4139225
2022-08-19||Bestuur triatlonbond biedt excuses aan na onderzoek naar misstanden||Het bestuur van de Nederlandse Triathlon Bond (NTB) heeft excuses aangeboden na een kritisch rapport over sociale veiligheid dat donderdag is gepubliceerd. Hieruit bleek dat tussen 2007 en 2021 sprake was van aanhoudende misstanden in het topsportprogramma, waaronder uitsluiting, pestgedrag, seksueel grensoverschrijdend gedrag en psychische of emotionele mishandeling. „Dit rapport bevestigt dat de NTB steken heeft laten vallen en dat de verantwoordelijken niet hebben gedaan wat er van hen verwacht mocht worden”, zegt Alexander Vandevelde, interim-voorzitter van de NTB, in een verklaring.  Uit het onderzoek, door onderzoeksbureau Unravelling, blijkt dat zowel atleten als stafleden bijdroegen aan de misstanden. Ook zou de NTB jonge atleten hebben aangespoord om in het Nationaal Trainingscentrum (NTC) te komen trainen en wonen, terwijl sommigen daar qua leeftijd en ontwikkeling nog niet klaar voor waren. Volgens onderzoekers nam de NTB daarmee „een grote verantwoordelijkheid op zijn schouders, waar  hij  vervolgens  onvoldoende  invulling  aan  gaf”.  Meerdere atleten die in het NTC gingen wonen, zouden door de afstand van thuis en concurrerende omgeving zeer eenzaam zijn. Daarnaast zou binnen het NTC sprake zijn van „groepsvorming, roddelen, en pestgedrag”. De NTB zegt dit „in hoge mate te betreuren” en dat door „inadequaat handelen van de voormalige directie en staf” de klachten zijn ontstaan of verergerd.  De misstanden binnen de triatlonwereld zijn al eerder gesignaleerd. De NTB besloot in 2020 op aandringen van meerdere topatleten en het Centrum Veilige Sport Nederland een onderzoek in te stellen. Uit dat onderzoek, dat in november 2021 is gepubliceerd, bleek binnen het trainingscentrum van de bond sprake te zijn van verschillende misstanden. Onderzoekers adviseerden de bond naar aanleiding van hun bevindingen direct in te grijpen om cultuurverandering door te voeren, waarna het bestuur in 2021 aftrad.  Van cultuurverandering is echter nog geen sprake, blijkt nu. Volgens onderzoekers werd het grensoverschrijdende gedrag lange tijd door de bond „onvoldoende opgepakt en deels genegeerd”. Ook stond de directie „niet open voor kritische signalen van (jonge) atleten in het topsportprogramma, van hun ouders en van stafleden”. In het rapport staan zeven aanbevelingen die de bond allemaal wil overnemen. Een van de aanbevelingen is dat de bond „passende erkenning voor (oud-)atleten moet bieden in de vorm van excuses en in specifieke, individuele gevallen mogelijk een financiële tegemoetkoming”. De triatlonbond moet de gedragscodes, klachtenprocedures en familiebanden binnen de organisatie onder de loep nemen. ||https://www.nrc.nl//nieuws/2022/08/18/bestuur-triatlonbond-biedt-excuses-aan-na-onderzoek-naar-misstanden-a4139224
2022-08-19||Amerikaanse apothekers moeten ruim 650 miljoen betalen wegens rol in opiatencrisis||De Amerikaanse apotheekketens CVS, Walgreens en Walmart moeten ruim 650 miljoen dollar (640 miljoen euro) betalen aan twee districten in de staat Ohio als vergoeding voor schade die is aangericht door hun jarenlange verkoop van verslavende pijnstillers. Dat heeft een rechter in de stad Cleveland woensdag bepaald, melden internationale persbureaus. Het is de eerste keer dat verkopers van opiaten een schadevergoeding moeten betalen voor de schadelijke effecten van de drugs. Eerder werden farmaceuten en distributeurs aangepakt voor hun rol in de opiatencrisis, die volgens de Amerikaanse gezondheidsdienst CDC tussen 1999 en 2018 bijna een half miljoen Amerikanen het leven heeft gekost door overdoses. Het vonnis volgt op een uitspraak van een jury in november vorig jaar, die oordeelde dat de apothekers schade hielpen veroorzaken in Lake County en Trumbull County door de verslavende pijnstillers overvloedig beschikbaar te stellen. Veel van de pillen belandden op de zwarte markt. Het gaat onder meer om morfineachtige middelen als oxycodon en fentanyl. Volgens rechter Dan Polster dient het geld te worden gebruikt om de opiatencrisis te bestrijden in de twee districten buiten Cleveland die de apothekers hadden aangeklaagd. Volgens hun advocaten beloopt de schade in de twee districten in totaal 3,3 miljard dollar. Trumbull County moet 344 miljoen dollar ontvangen in vijftien jaar, Lake County 306 miljoen in dezelfde periode. De uitspraak betekent volgens Frank Fuda, hoofd van Trumbull County, dat „we binnenkort de langverwachte middelen zullen hebben om op gepaste wijze het hoofd te bieden aan de schade die door deze verwoestende epidemie wordt veroorzaakt”, zei hij in een verklaring. De winkelketens, die betogen dat ze niet verantwoordelijk kunnen worden gehouden voor het leveren van medicijnen die op legale wijze zijn voorgeschreven door artsen, hebben laten weten tegen de uitspraak in beroep te zullen gaan.||https://www.nrc.nl//nieuws/2022/08/18/amerikaanse-apothekers-moeten-650-miljoen-betalen-wegens-rol-bij-opiatencrisis-a4139223
2022-08-19||Liz Cheney: de Republikein die Trump uit het Witte Huis wil houden||In de Amerikaanse staat Wyoming draaiden de voorverkiezingen om de interne partijstrijd bij de Republikeinen. Correspondent Bas Blokker zag dat kandidaat Liz Cheney, fervent tegenstander van Donald Trump, kansloos verloor van een door de oud-president gesteunde kandidaat. Maar Cheney lijkt nog niet uitgespeeld. Wat kunnen anti-Trump-Republikeinen zoals zij doen om hem te bestrijden?||https://www.nrc.nl//nieuws/2022/08/18/liz-cheney-de-republikein-die-trump-uit-het-witte-huis-wil-houden-a4139230
2022-08-19||Wat vindt NRC | Republikeinen moeten zich ontworstelen aan het Trumpisme||Het Never Trump-kamp binnen de Amerikaanse Republikeinse Partij staat er beroerd voor. Van de 211 Republikeinse leden van het Huis van Afgevaardigden stemden in januari 2021 tien voor afzetting van toenmalig president Donald Trump. Van die tien zijn er nog maar twee in november, tijdens de tussentijdse Congresverkiezingen, herkiesbaar. De anderen zijn verslagen in Republikeinse voorrondes, of hebben het niet eens meer geprobeerd. 
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 De achtste, Liz Cheney, verloor dinsdag haar voorronde in Wyoming met grote cijfers van haar tegenstander Harriet Hageman, Trump-aanhanger. Cheney, een conservatief die er alles aan deed om een terugkeer van Trump naar het Witte Huis te dwarsbomen, is gestraft voor haar principiële opstelling. De voorverkiezing is een zoveelste bewijs dat de greep van Trump op de Grand Old Party nog altijd sterk is. En dat terwijl de schandalen zich aaneenrijgen. De hoorzittingen over de bestorming van het Capitool op 6 januari 2021 tonen, voor het eerst voor een groot publiek, aan hoe Trump de democratische rechtsorde bedreigde. De inval van de FBI in zijn resort Mar-a-Lago heeft Trump mogelijk in de juridische problemen gebracht. Als de oud-president inderdaad staatsgeheimen in zijn kluis verborgen hield, is hij strafbaar. De 6 januari-hoorzittingen worden in het Congres gehouden, grotendeels georganiseerd door de Democraten. De FBI-inval kan zelfs met kwade wil onmogelijk door een partijdige bril worden bekeken. Geen politicus staat boven de wet, geen mens zelfs – ook Trump niet.  Heel langzaam zijn er duidelijke barsten te zien in het politieke Trump-imperium. Het is allang geen uitgemaakte zaak meer dat hij de uitgesproken favoriet is voor de Republikeinse nominatie voor de presidentsverkiezingen van 2024. De populaire gouverneur Ron DeSantis uit Florida, die opvallend veel afstand bewaart van Trump, lijkt zich warm te lopen. Het is niet ondenkbaar dat de top van de partij Trumps juridische problemen als een te groot risico beschouwt om hem als serieuze presidentskandidaat naar voren te schuiven. Het is alleen de vraag wat dit betekent. De Republikeinse Partij is een politieke sekte geworden, die zich niet zozeer heeft uitgeleverd aan een persoon, maar aan een manier van denken. Die is niet door Trump veroorzaakt, maar begon al in de jaren negentig, toen onder leiding van de conservatieve revolutionair Newt Gingrich een strategie van halve waarheden, complottheorieën en politiek als zero sum game werd omarmd. De Tea Party, de radicale partijvleugel, was in de jaren 10 de wegbereider van Trump. Hij presenteerde zich als buitenstaander, maar borduurde voort op dit sentiment. Er is alleen een verschil met toen: er is nauwelijks meer sprake van een andere vleugel in de partij. Iedere potentiële opvolger van Trump zal daarom in zijn voetsporen moeten treden om een kans te maken op de nominatie. Een eventueel vertrek van Trump van het toneel zou die dynamiek niet veranderen.  De Republikeinse Partij zaagt voortdurend aan de stoelpoten van de democratie, met voortdurende aanvallen op instituties, met een destructieve kijk op het democratisch proces, zelfs met regelmatig de impliciete dreiging van politiek geweld. De partij is ten prooi gevallen aan het monster dat ze zelf gecreëerd heeft. Liz Cheney heeft aangekondigd een beweging te beginnen die de partij moet veranderen, mogelijk stelt ze zich zelfs kandidaat voor het presidentschap. De partij is gebaat bij meerstemmigheid en interne tegenspraak – en de Amerikaanse democratie ook. ||https://www.nrc.nl//nieuws/2022/08/18/republikeinen-moeten-zich-ontworstelen-aan-het-trumpisme-2-a4139188
2022-08-19||Zwemmen om de Europese titel in de ruige zee bij Ostia||De omstandigheden? „Lekker Italiaans warm”, zegt Thijs Hagelstein, coach van de openwaterzwemmers. In de badplaats Ostia, vlakbij Rome, start vrijdag de 10 kilometer voor vrouwen tijdens de EK zwemmen, met Sharon van Rouwendaal als een van de grote favorieten. Op basis van historische data verwacht Hagelstein een watertemperatuur van  „een graad of 26, 27”.  „Redelijk schappelijk”, vindt hij dat. Het is in ieder geval schappelijker dan in Tokio, tijdens de Spelen vorig jaar, waar de temperatuur van het water richting de 30 graden ging. Dat was zelfs al aardig in de buurt van de bovengrens van het openwaterzwemmen, 31 graden, die is ingesteld na de dood van de Amerikaan Francis Crippen, die in 2010 overleed tijdens een race in de Verenigde Arabische Emiraten, die volgens medezwemmers erg warm was. Tokio was inderdaad „absurd”, zegt openwaterzwemmer Ferry Weertman, die  vorig jaar zevende werd op de olympische 10 kilometer (na goud in 2016) en kort daarna stopte met de wedstrijdsport. Maar gevraagd naar de  27 graden in Ostia, zegt hij met een lachje: „Dat is ook warm hoor.  Bij de 10 kilometer ben je je toch bijna twee uur volle bak aan het inspannen.” Daar komt ook nog bij dat de zee in Ostia niet rustig zal zijn. Vanwege windstoten en hoge golven werd de race, die deze donderdag zou plaatsvinden, een dag doorgeschoven. En nog is het niet zeker of de 10 kilometer vrijdag wel door zal gaan.  Hoe dan ook: Hagelstein gaat er niet over klagen. Ja, de onstuimige zee zorgt voor pittige omstandigheden, maar dat vinden zwemmers ook „leuk”, zegt hij. Het is de organisatie die de race wilde uitstellen, met name omdat de pontons de harde wind niet goed aankunnen.  En van die Italiaanse warmte is Hagelstein al helemaal niet onder de indruk. Waar verschillende marathonlopers vanwege verwachte hitte onlangs in een open brief opriepen tot een vroegere start bij  de gelijktijdig gehouden EK atletiek in München, wordt in de wereld van het openwaterzwemmen meer geaccepteerd, zegt hij.  Dat wil niet zeggen dat warmte door openwaterzwemmers  niet serieus genomen wordt. In aanloop naar de Spelen in het broeierige Tokio, gingen ze net als veel andere olympische sporters in hittetraining. Weertman  zwom ter  voorbereiding  in warme landen rond de evenaar, zoals de Seychellen en Singapore. Van Rouwendaal stapte na trainingen twintig minuten in een  jacuzzi.  „Je leert je lichaam kennen in die warmte”, zegt Weertman, naast  olympisch ook  wereldkampioen op de 10 kilometer. „Hoe ga ik ermee om? Heb ik door dat ik moe wordt? Je wilt niet te vroeg over de kop gaan.” Omdat je in het water ligt, zegt hij, heb je in het begin helemaal niet door dat je aan het zweten bent. „Daar zit het grote gevaar. Je voelt dan niet dat je het heel warm hebt.” Er zijn ook nog kortetermijnmanieren om de warmte voorafgaand aan een wedstrijd te lijf te gaan:   koelvesten en ijskoude ‘slushies’ drinken. In Italië zal dat niet nodig zijn, maar in Tokio gebeurde dat wel.   Maar hoe ver moet je als coach gaan om sporters met kunst- en vliegwerk door dit soort  zware omstandigheden loodsen? „Een legitieme vraag”, vindt Hagelstein. „Op een gegeven moment kom je medisch-ethisch op een ingewikkeld punt terecht. Ik denk dan aan tijdrijders tijdens de warming-up met een zak ijs in hun nek. Een neurologisch trucje, zo kun je je lijf foppen dat het kouder is. Maar in hoeverre wil je dat? Het risico is dat je lijf te lang denkt dat het nog door kan.” Tegelijkertijd, zegt hij, passen zware omstandigheden bij het openwaterzwemmen.  „Dat is ook de charme.” Weertman ziet dat ook zo. „Natuurlijk staat veiligheid voorop, maar openwaterzwemmen is een strijd tegen de elementen. Die ruige zee die er nu is bij Ostia, ik vind dat mooi. Hard waaien, veel golven, warm, of juist koud. Het hoort erbij.”  Als sporter kun je daarop trainen. En als iemand veel kan hebben, zegt hij, is het Van Rouwendaal.    Tijdens de Spelen van Rio (2016) won ze op de 10 kilometer goud in zee. In Glasgow (2018) werd ze Europees kampioen in een loch. In de warme baai van Tokio pakte ze vorig jaar zilver. En nog maar twee maanden geleden won ze op de  wereldkampioenschappen in een meertje in Boedapest haar eerste wereldtitel. Weertman: „Sharon heeft laten zien dat ze een allrounder is.” Ook Hagelstein is blij dat in Italië in open zee wordt gezwommen. Hij verheugt zich op  „een lekker windje en flink wat golfslag. Dat geeft dynamiek.” Dat is wel eens anders geweest de laatste jaren. Recentelijk  werd door organisaties ook vaak gekozen voor relatief rustige wateren. „Ten gunste van mensen die hard kunnen zwemmen.”   Niet iedereen in het openwaterzwemmen kan dat waarderen. Dat geldt ook voor andere verschuivingen die de sport de laatste jaren heeft doorgemaakt, zegt Hagelstein. Zo was in het verleden de 25 kilometer de hoofdafstand. Maar dat is,  tot verdriet van de diehards, veranderd sinds de 10 kilometer in  2008 olympisch werd (met Maarten van der Weijden als eerste  kampioen bij de mannen).  Daarbij sprongen zwemmers vroeger nog in ijskoud water met alleen een zwempak of -broek. Nu is een wetsuit verplicht tot de 18 graden.  Hagelstein:    „Er lopen in het circuit genoeg oude bazen rond die dat  aanstelleritis vinden.”  Correctie 18 augustus 2022: in een eerdere versie stond dat marathonlopers opriepen tot een latere start. Bedoeld werd een vroegere, want koelere start. Dit is aangepast. Vrijdag zwemt Sharon van Rouwendaal de 10 kilometer in open water. Daarna komt ze nog twee keer in actie: zaterdag op de 5 kilometer, zondag op de 25 kilometer. Op de langste afstand doen bij de mannen  de Nederlanders Lars Bottelier en Marcel Schouten mee.  Twee maanden geleden won Van Rouwendaal op de WK in Boedapest nog goud op de 10 kilometer   en brons op de 25 kilometer. Dat de  WK en de EK dicht op elkaar zitten, heeft te maken met  de pandemie, die    de normale tweejaarlijkse wedstrijdcyclus heeft ontregeld.||https://www.nrc.nl//nieuws/2022/08/18/zwemmen-in-de-ruige-zee-bij-ostia-a4139209
2022-08-19||In het failliete Nigeriaanse universitaire systeem krijgen studenten al maanden geen onderwijs|| De collegezalen staan leeg, studentenhuizen zitten zonder bewoners en op de parkeerplaats bij het sociologiegebouw waar normaal gesproken wordt gevochten om een plekje staat slechts een handvol auto’s. De vrouw die eieren en witbrood verkoopt naast Moremi Hall klaagt dat ze haar waar niet kwijtraakt nu de meeste studenten terug zijn naar hun ouders.  De anders zo bedrijvige campus van UNILAG, de Universiteit van Lagos, is deze vrijdagochtend uitgestorven. Dat heeft niets te maken met het einde van het academische jaar. Sinds het academisch personeel vijf maanden geleden het werk neerlegde, liggen alle openbare universiteiten in Nigeria plat. En het eind is niet in zicht: deze week kondigde hun vakbond ASUU aan de staking met nog eens vier weken te verlengen. Het academisch personeel eist onder andere een aanzienlijke verhoging van het nationale onderwijsbudget om het vrijwel failliete openbare onderwijs weer op niveau te krijgen, verhoging van de lerarensalarissen, omdat daar door de geldontwaarding niet meer van te leven valt, en betaling van achterstallige toeslagen aan het academisch personeel. Deels zijn dit afspraken uit 2009 die nooit geheel zijn nagekomen. Het is dan ook niet voor het eerst dat de vakbond voor academisch personeel langdurig het werk neerlegt. De laatste staking in 2020 duurde negen maanden. Al die tijd moeten Nigeriaanse studenten wachten tot ze verder kunnen. „Vier jaar studeren? Reken maar op zes!” Zijn vrienden hadden Gbóláhán Adebiyi nog zo gewaarschuwd toen hij in 2017 zijn masters ging doen aan de Universiteit van Ibadan, een grote stad zo’n honderd kilometer ten noorden van Lagos. Hij had gehoopt de dans te ontspringen, maar meteen in zijn eerste studiejaar was het raak. Inmiddels had hij afgestudeerd moeten zijn, maar drie stakingen later loopt hij buiten zijn schuld ruim een jaar achter met zijn studie. „Ik voel me soms hopeloos”, zegt de 27-jarige geschiedenisstudent. Voor Nigeriaanse studenten is het omgaan met de gedwongen studiestop haast routine geworden. Het grootste probleem is de onvoorspelbaarheid van de situatie, zegt Adebiyi. Het was de vooravond van de examentijd toen de staking begon, en zodra ASUU het werk weer oppakt, moeten de studenten blokken voor hun examens.  Veel van Adebiyi’s studiegenoten verlieten de campus op het moment dat de staking werd afgekondigd, zegt hij: „Zeker meisjes worden door hun ouders meteen terug naar huis geroepen.” Sommigen hebben een bijbaan met de afspraak dat ze die in geval van staking kunnen uitbreiden naar fulltime werk. Adebiyi geeft bijlessen om geld te verdienen. Sommige medestudenten vervloeken de stakende docenten, maar Adebiyi steunt ondanks alles de  strijd van het academisch personeel. „Dit is een strijd van alle Nigerianen tegen de afbrokkeling van het universitaire systeem. De oorzaak van onze ellende is een regering die niets geeft om onderwijs.” Universitair docent Felix Ajiola heeft te doen met jonge Nigerianen zoals Adebiyi wier leven steeds op de pauze wordt gezet. Hij weet hoe het is, want ook zijn studie liep zo’n tien jaar geleden ernstige vertraging op door stakingen. „Het was psychologisch zwaar en moeilijk om gemotiveerd te blijven”, herinnert de 38-jarige docent zich. Vorige week liep hij mee een demonstratie van de overkoepelende nationale vakbondsorganisatie NLC ‘Verwaarlozing van universitair onderwijs is de weg naar onderontwikkeling’, stond in rode en groene blokletters te lezen op het geplastificeerde affiche dat Ajiola met zich meedroeg naar Alausa, de wijk waar de deelstaatregering van Lagos resideert. Ajiola schetst hopeloos verouderde bibliotheken, laboratoria waar het aan de meest basale materialen ontbreekt en overbevolkte collegezalen: „Bij mijn les  economische geschiedenis zitten studenten in de vensters, op de grond en tot in de gangen.” Er zijn 92 openbare universiteiten in Nigeria, en minstens zoveel private. Dat laatste aantal groeit explosief vanwege de problemen op de openbare academische instellingen. Ajiola noemt daarnaast de betaling van het academisch personeel bedroevend. Zijn eigen maandsalaris is omgerekend iets meer dan  220 euro, een bedrag waarmee je in een stad als Lagos geen gezin kunt onderhouden. Daarom heeft de universitair docent allerlei bijbaantjes, van werken in een waterfabriek tot het  besturen  van een taxibus in het weekeinde. Alleen met Uber is hij opgehouden sinds hij een van zijn eigen studenten in de auto kreeg: „Kun je je voorstellen hoe vernederend dat is?” Volgens Ajiola is staken de enige taal die de Nigeriaanse regering verstaat. Het spijt hem enorm voor die studenten, zegt de docent, maar het gaat hem om het grotere plaatje: „vakbond ASUU vecht voor de toekomst van onze kinderen.” Op de verlaten campus maken Deborah, Jennifer en Bisola selfies bij de fontein. Ze zijn de enige studenten aan de anders zo levendige waterkant bij de Lagos Lagune. Hoezo zijn deze studentes wel aanwezig op de UNILAG-campus? De drie vriendinnen volgen een IT-cursus georganiseerd door de universiteit van Glasgow, vertellen ze, en daarop heeft de ASUU-staking geen invloed. De drie proberen daarnaast tijdens de staking zo veel mogelijk online cursussen te doen. „Verder zitten we thuis”, zegt Deborah. Haar economiestudie had al lang afgerond moeten zijn.  ||https://www.nrc.nl//nieuws/2022/08/18/in-nigeria-krijgen-studenten-al-maanden-geen-onderwijs-a4139213
2022-08-19||Column | Muurtje aan zee||Wie op een mooie dag de pier van IJmuiden bezoekt, maakt goede kans om Ria te spotten. Een kleine vrouw met felle ogen. Haar hoektanden staan wat naar buiten, waardoor ze vertedert. Ze oogt jonger dan haar bijna 75 jaar.  Ria zit altijd op dezelfde plek, op een muurtje aan het begin van de pier. Eerst legt ze de bloemen, die ze voor elk bezoek op een markt in Amsterdam koopt, in een bedje van zand. Dan eet ze een pakketje boterhammen, waarvan ze de korsten aan de meeuwen voert. Boze boeren, boze vliegreizigers, stijgende energieprijzen, bosbranden, oorlogen: Ria zit vroeg of laat op haar  plek. Ze sloot er vriendschap met de gepensioneerde chauffeur Pieter en staaltechnicus Erwin. Die laatste belt ze soms om te informeren naar het weer. „Wat denk je, zal ik komen vandaag?” Op een dag vraag ik Ria naar haar levensverhaal. Voorzichtig, want Ria is zelf ook voorzichtig. Altijd hier, altijd die bloemen. Hoe zit dat? Ria haalt haar schouders op. „Mijn leven is niet zo interessant”, zegt ze. „En ik ben geen goede verteller. Maar goed, wat wil je weten?” Dan vertelt ze over Ap, de man met wie ze 43 jaar getrouwd was. Ze ontmoette hem in een dansgelegenheid bij het Vondelpark. Hij was een rasechte Amsterdammer, zij woonde bij haar ouders in Badhoevedorp. Na een avondje foxtrot en Engelse wals liep hij mee op naar de tram. ‘Morgen kom ik koffie bij je drinken’, kondigde hij aan. Na een geslaagd bezoek aan haar ouders stelde hij Ria een dag later voor aan zijn ouders – Ap liet er geen gras over groeien. „Hij was knap, rustig en  mannelijk”, mijmert Ria. „Ik ben een reutemeteut. Ap maande mij soms tot kalmte. ‘Nou is het even over’, zei hij dan. Niet lang na hun eerste ontmoeting bezoeken ze IJmuiden. Terwijl Ap schepen vanaf de pier filmt, kleurt Ria bij op het strand. Voor ze aan de terugreis naar Amsterdam beginnen, draait Ria de thermoskan met koffie open op het muurtje. Zo gaat het jaar in, jaar uit, tot Ap alvleesklierkanker krijgt, nu tien jaar geleden. Veertien dagen later is hij dood. „Ap zit in mijn hoofd en in mijn hart”, zegt Ria. „Ik red me best, hoor, maar ik vind er geen bal aan alleen.” Ze zwijgt  even en staart naar de bloemen aan haar voeten. „Geniet van elke dag”, zegt ze. „Dat is heel belangrijk. We nemen dingen zo vaak voor lief.” Ik moest denken aan het prachtige boek Mijn dinsdagen met Morrie, over universitair docent Morrie Schwartz en Mitch, de student met wie hij bevriend raakte. „De dood is het einde van een leven, niet van een relatie”, zegt Morrie, die aan de ziekte ALS lijdt, vlak voor zijn dood tegen Mitch. „Door liefde blijf je leven, zelfs nadat je gestorven bent.” Ria en Ap vormen daarvan het bewijs.||https://www.nrc.nl//nieuws/2022/08/18/muurtje-aan-zee-a4139185
2022-08-19||Sudoku van donderdag 18 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/18/sudoku-a4139176
2022-08-19||In het midden||Horizontaal: 2.  Citadel 6.  Aardig gebaar 10.  Weg van Pinkeltje 12.  Natte plek 14.  Japanse munt 15.  Tropische houtsoort 16.  ‘Trump-criticus Liz __ afgestraft in Wyoming’ 17.  Past voor pers of breed 18.  Bob de __ (‘Hallo Boppers!’) 20.  Rita __, Britse zangeres 23.  Wordt Amalia toch geen lid van 25.  __ Lane, Supervriendin 26.  __ Gernandt, acteur 29.  Gangbare communicatievorm bij 23 horizontaal  30.  Past voor uitslag of koorts  31.  Thé van The Scene 32.  Romeins gebruik 34.  ‘Oud-Hollywoodster __ Lollobrigida (95) kandidaat voor Italiaanse verkiezingen’ 35.  ‘Scholz diep verontwaardigd over holocaust-relativering __’ 36.  Fokker of Zellweger  Verticaal:1.  Werkmateriaal van Copier 2.  Gezelligheidsvereniging 3.  Franse wijnstreek 4.  Whisky’s als Louis XIV, XV en XVI 5.  Op een koninklijk nummerbord 6.  Honds belgedrag 7.  Betekenisgelijkheid 8.  Broos en zwart 9.  Ierse zangeres 11.  Patriot __ 13. Regisseerde The Wolf of Wall Street 19.__, ik groei! 21.  Het Franse elftal alias Les __ 22.  Past na bel of zolder 23.  Vooruit 24.  De auto van Rutte 27.  Blijft in de familie 28.  Nog niet klaar 33.  Bijbelse stad  Oplossing puzzel 17 augustus.Horizontaal: 3. RIETMAT 7. AL DENTE 10. AUKE 11. VICARIO 13. IMME 14. MORE 18. KOU 19. REUK 20. ISIS 21. WELLUST 22. VROM 23. INWONEN 24. LIJNOLIE  Verticaal: 1. KLAMBOE 2. GEKEF 3. REVOLUTIE 4. EXCES 5. MORRISON 6. TROGGS 8. DUMOULIN 9. NE 12. IRAK 14. MEES 15. BRUEL 16. TIROL 17. NIMES 18. KWIJL 22. VW In het midden: BOFBELASTING||https://www.nrc.nl//nieuws/2022/08/18/in-het-midden-a4139174
2022-08-19||ThuiskokPaksoi-miebouillon||Eigenlijk heet deze lekkere soep in het boek ‘spijsverteringsverhogende paksoi-miebouillon’, want dat is wat de combinatie van verse gember, steranijs en citroengras doet, aldus  Anne Heigham.  Doe het citroengras, de gember, rode ui en knoflook in een specerijenmolen en maal ze tot een pasta. (Je kunt ze ook tot een pasta malen in een vijzel.) Verhit de ghee in een middelgrote pan op middelhoog tot laag vuur. Doe de pasta in de pan en bak hem zachtjes en al roerend 2 – 3 minuten, tot de aroma’s vrijkomen.  Roerde bouillon, tamari en steranijs erdoor en laat dit 5 minuten zachtjes sudderen. Meng de bleekselderij en paksoi erdoor en breng op smaak met peper. Kook de bouillon nog ongeveer 5 minuten, tot de bleekselderij en paksoi gaar zijn. Kook ondertussen de mie volgens de aanwijzing op de verpakking. Terwijl de mie en bouillon koken, doe je de cashewnoten in een pan op middelhoog vuur. Roer er een paar scheutjes tamari door en verhit de noten zachtjes 1 minuut. Wanneer de bleekselderij en paksoi gaar zijn, roer je het limoensap door de bouillon. Roer daarna de gekookte mie en cashewnoten erdoor. Schep de bouillon in een brede kom, strooi het sesamzaad erover en serveer meteen.  VOOR 1 PERSOON: Anne Heigham De Ayurveda Keuken Terra, 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/18/thuiskokpaksoi-miebouillon-a4139170
2022-08-19||Opinie | Hondje||Langzaam varen wij de Oranjesluizen uit richting IJsselmeer. Op zo’n meter of vijftig voor ons vaart het geladen schip waar we net nog naast lagen in de sluis. Geamuseerd kijk ik naar het hondje op het schip dat vrolijk over het achterdek dartelt en omhoog springt tegen het raam van de kombuis. „Die mensen hebben net zo’n hond als wij”, zeg ik tegen mijn vrouw. Maar mijn vrouw heeft de kijker al voor ogen en roept verschrikt: „Dat ís onze hond!” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/18/hondje-a4139167
2022-08-19||Organisator Dance Valley beschuldigd||De directeur van United Dance Company (UDC), organisator van festivals als Dutch Valley en Dance Valley, is dit voorjaar in Spanje aangehouden op verdenking van verkrachting. Brian B. bevestigt zijn aanhouding in een verklaring, waarin hij alle aantijgingen ontkent. De beschuldigingen zijn afkomstig van een 52-jarige Spaanse. Zij publiceerde dinsdag een verklaring op Instagram, waarin ze beweert dat ze op 10 april in Madrid door B. is verkracht. Ze hadden elkaar in een bar ontmoet, waarna hij had voorgesteld met haar mee naar huis te gaan. „Hij duwde me het huis in en verkrachtte me met geweld.” Na „veel nee roepen” en „geblaf van de hond” zou hij zijn vertrokken. (NRC)||https://www.nrc.nl//nieuws/2022/08/18/zedenzaak-organisator-dance-valley-beschuldigd-a4139202
2022-08-19||Remkes en Vd Wal hekelen afwijzing supermarktkoepel||Stikstofbemiddelaar Remkes en minister Van der Wal (Natuur en Stikstof, VVD) verwijten de supermarktbranche dat zij geen verantwoordelijkheid neemt in de stikstofcrisis. Het Centraal Bureau Levensmiddelenhandel  was uitgenodigd voor een overleg later deze week, maar maakte maandag bekend daar geen gebruik van te zullen maken.  De bewindspersonen uitten woensdag  hun teleurstelling over die afwijzing. Volgens Van der Wal kan het stikstofprobleem „niet alleen op het bordje van de boer worden gelegd” en moeten „alle marktpartijen verantwoordelijkheid nemen”. Ze vindt dat CBL zich onterecht „afhankelijk maakt van de boeren” om te komen praten. (NRC)||https://www.nrc.nl//nieuws/2022/08/18/stikstofgesprek-remkes-en-vd-wal-hekelen-afwijzing-supermarktkoepel-a4139201
2022-08-19||In Maurik  24.000 kippen geruimd||In het Betuwse Maurik is vogelgriep vastgesteld bij een bedrijf met 24.000 kippen, voornamelijk vleeskuikens. Om virusverspreiding te voorkomen worden de kippen geruimd, meldde Omroep Gelderland woensdag. Zondag was er nog een uitbraak op een legpluimveebedrijf in het Veluwse Lunteren. Daar moesten 5.000 kippen worden geruimd, net als het pluimvee op zeven bedrijven in de buurt. Ook in het Zeeuwse Schore werd deze week vogelgriep vastgesteld. Daar werden alle 76.000 kippen afgemaakt. In het Overijsselse Dalfsen werden begin deze maand 53.000 kippen afgemaakt om vogelgriep. (NRC)||https://www.nrc.nl//nieuws/2022/08/18/vogelgriep-in-maurik-24000-kippen-geruimd-a4139200
2022-08-19||Column | Rutte liep door de stal en er lag géén stront||Thieu Bongers, melkveehouder in het Limburgse dorp Kelpen-Oler, had op een maandag in juli Mark Rutte op bezoek gehad. Onder de oude perenboom, naast de stal, hadden ze uren zitten praten over de stikstofplannen van het kabinet en de angst en wanhoop van boeren. De verhalen hadden Rutte geraakt, dacht Bongers. „Hij wist soms niet wat hij moest zeggen.” Rutte had aardbeienvlaai gegeten, en ook kersenvlaai met slagroom. ’s Nachts hoorde Bongers een auto starten en wegrijden. Aan de regenpijp hing een bord: ‘Gouden eikel winnaar!’ In De Limburger las hij over de jonge boer die ook bij het gesprek was geweest, maar niet met zijn naam in de krant durfde. De kop was: ‘Wie met Rutte praat, is een NSB’er’. Deze maandag, in de keuken van zijn boerderij, zegt Bongers dat hij was gaan bellen en appen met twee mensen van Farmers Defence Force uit de buurt. Gingen de boeren nu ook elkáár intimideren? FDF vond dat Bongers Rutte „een podium” had gegeven. „Heel jammer”, kreeg hij te horen. Ze beloofden hem wel dat ze in app- en chatgroepen de anderen zouden oproepen om hem met rust te laten. Bongers (57), gemeenteraadslid voor het CDA, had geen moment getwijfeld toen een ambtenaar van het ministerie van Landbouw hem had gevraagd of hij Rutte wilde ontvangen. „Zo’n kans om aan de minister-president duidelijk te maken hoe het is om boer te zijn, krijg je nooit meer.” Daarna had hij een paar nachten bijna niet geslapen en samen met zijn vrouw Karin had hij drie dagen lopen opruimen en schoonmaken. „Het imago van boeren is dat ze uit de klei getrokken zijn”, zegt zij. „En dat overal stront ligt. Er mocht geen spinnenweb te zien zijn.” Ze hadden allebei een verhaal voorbereid en toen Rutte ’s ochtends uit de auto stapte wilde Karin Bongers meteen beginnen. „Maar ik was het kwijt, ik stotterde. Rutte legde een hand op mijn schouder en zei dat het niet erg was.” In de tuin vroeg Rutte of ze daar vaak zat. „Ik lees graag”, had ze gezegd. Er waren veel journalisten. De robot die in de stal het voer in de trog veegt haalde bijna een cameraman onderuit. Net voordat hij vertrok, ging Rutte naar de wc. Karin Bongers zegt dat hij toen door de keuken naar háár kamertje moet zijn gelopen. Bij de auto omhelsde hij haar en zei: „Ik heb Hobbes zien liggen.” Ze was Leviathan van Hobbes aan het lezen, maar kreeg geen kans om iets te zeggen – Rutte zat al in de auto. Karin Bongers zwaaide en gaf hem een kushandje. „Ik dacht er niet over na.” Van het ministerie van Landbouw kregen ze bloemen, van Rutte een bedankbriefje. Thieu Bongers denkt dat het de slapeloze nachten en het pesterijtje met het bord wel waard was. Maar: alleen als er iets verandert aan de stikstofplannen. „Anders was het voor de bühne.”||https://www.nrc.nl//nieuws/2022/08/18/rutte-liep-door-de-stal-en-er-lag-geen-stront-a4139221
