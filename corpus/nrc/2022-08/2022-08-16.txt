2022-08-16||PSV doet zichzelf tekort in Glasgow tegen Rangers||In de play-offs van de Champions League heeft PSV dinsdagavond gelijkgespeeld tegen Rangers. In een uitverkocht Ibrox Park in Glasgow werd het 2-2, een uitslag waar vooral de Schotten blij mee zullen zijn.   Het stormachtige begin van Rangers dat was voorspeld bleef aanvankelijk uit. De eerste kans was voor PSV – na drie minuten tikte Luuk de Jong de bal van dichtbij over het doel uit een voorzet van  Veerman – en het duurde bijna 20 minuten voordat de Schotten tot een doelpoging kwamen. Vervolgens slaagde Rangers erin de druk wat op te voeren, maar  mooie aanvallen en kansen bleven schaars. PSV bleef eenvoudig overeind, brak af en toe uit en maakte na ruim een half uur 1-0 uit een corner.    Doelpuntenmaker Ibrahim Sangaré schreeuwde  het uit van vreugde. En begrijpelijk. Onder leiding van de nog onervaren trainer Ruud van Nistelrooij en met nieuwelingen als Luuk de Jong, Xavi Simons en Guus Til won de ploeg  de Johan Cruijff Schaal (van Ajax), net als  de eerste twee competitiewedstrijden. Maar het zijn de voorrondes van de Champions League die bepalen of het een jaar wordt om naar uit te zien  of met frisse tegenzin tegemoet te treden. Voor fans, spelers  én voor de penningmeester. Vorige zomer ging het na twee gewonnen voorrondes toch nog mis, tegen Benfica.    Deze zomer hoeft PSV een ronde minder te overleven. Maar de eerste tegenstander, AS Monaco, was er al bijna een te veel. De Franse ploeg creëerde over twee wedstrijden  flink meer kansen dan PSV. Het was aan geluk, doorzettingsvermogen en de kopkwaliteiten van Luuk de Jong te danken dat de Eindhovense ploeg zegevierde. Rangers, dat in de vorige voorronde ternauwernood het Belgische Union Sint-Gillis versloeg, is technisch minder dan Monaco. Maar de Schotse ploeg, onder leiding van Giovanni van Bronckhorst, compenseert dat met vechtlust. Zo ondervond ook PSV, dat aanvallende middenvelder  Til had opgeofferd voor Erick Gutiérrez. Het tegendoelpunt leek Rangers energie te geven en nauwelijks drie minuten later schoot spits Antonio Colak uit een vloeiende aanval – de eerste – de gelijkmaker binnen. De tweede helft begon onstuimig. Dat duurde niet lang. Al snel slaagde PSV erin de drift van Rangers onschadelijk te maken met vlot combinatiespel. Dat leidde tot goede kansen, vooral voor de jonge buitenspeler Ismael Saibari.  Maar opnieuw richtte Rangers zich op, geholpen door een blunder van PSV-doelman Benítez. De Argentijnse keeper liet een ogenschijnlijk onschuldige stuiterbal (vrije trap van Lawrence) zomaar door de vingers glippen.      PSV liet zich niet van de wijs brengen. De Eindhovenaren bleven vlot combineren en maakten een kwartier voor tijd de verdiende gelijkmaker. Verdediger Obispo kopte hard binnen uit een hoekschop. PSV kreeg nog een handvol kansen – eentje uit een schitterende steekbal van Gutiérrez – maar zonder succes.    Volgende week woensdag is de return in Eindhoven. De Champions League is binnen handbereik voor PSV. ||https://www.nrc.nl//nieuws/2022/08/16/psv-doet-zichzelf-tekort-tegen-rangers-a4139126
2022-08-16||Rusland werft vrijwilligers voor Oekraïne, een belofte van rijkdom eindigt in rouw||De zware, houten deur piept klagelijk wanneer een opgeschoten jongen met blond stekeltjeshaar het rekruteringskantoor van het Russische leger verlaat. De twintiger is van top tot teen in het zwart en draagt een mapje documenten onder de arm. Hij voegt zich bij een groepje mannen dat bij een bankje staat te roken en geeft ze lachend een hand. De sfeer is zomers, bijna uitgelaten. Het vooruitzicht van militaire dienst lijkt deze jongens geen angst aan te jagen, maar erover praten met een journalist willen ze niet. „Geen commentaar.”  Het Petersburgse ‘selectiepunt voor militaire contractdienst’ ligt naast het Vitebskistation, aan een strak gemaaid gazon, omzoomd door kleurige bloembakken. Hier melden zich mannen die zich laten verleiden dienst te nemen in het Russische leger. Vanuit een open raam klinkt opzwepende  militaire marsmuziek: het negentiende-eeuwse gebouw huisvest ook het Ensemble voor Zang en Dans van het Russische westelijke militaire district. Kletsj-kletjs klinken de koperglanzende bekkens, een zware zangstem schalt door het raam. Het poenkt otbora is een van de honderden rekruteringsbureaus van het Russische leger waar gezonde Russische mannen tot 59 jaar een contract kunnen tekenen voor militaire dienst. Hier krijgen ze informatie over de structuur van het leger en hun toekomstige takenpakket. Sinds kort bevindt zich hier ook het meldpunt voor een van de drie speciale vrijwilligersbrigades voor de ‘militaire operatie’ in Oekraïne, die onlangs in Sint-Petersburg werden opgericht: Neva, Kronsjtadt en Pavlovsk. Althans, dat staat in de advertentie die het Russische leger recent plaatste op het sociale medium VKontakte. „Kunt u geen goede en stabiele baan vinden? Dan bent u bij ons aan het goede adres. Wij zoeken burgers die professionele verdedigers van het Vaderland willen worden”, luidt de wervingstekst. De advertentie belooft vrijwilligers „vernieuwde voorwaarden”, „sociale garanties” en een „hoge financiële vergoeding”. Daarnaast wordt kandidaten een eenmalige bonus van omgerekend 4.500 euro in het vooruitzicht gesteld. Minimale contractperiode: zes maanden. Alleen inwoners van Sint-Petersburg en omstreken komen in aanmerking. Zij kunnen zich ook melden bij het mobiele rekruteringspunt, dat op feestdagen op het Paleisplein voor het Hermitage-museum staat opgesteld, en wordt geflankeerd door een vrolijke, plastic opblaassoldaat.  Een muurschildering met het Russische, nationalistische symbool ‘Z’ in Sevastopol op de Krim.   Foto AFP De ‘speciale militaire operatie’ in Oekraïne duurt al bijna zes maanden en heeft het Russische leger volgens militair analisten vrijwel uitgeput. Hoewel Rusland het aantal gesneuvelde en gevangen genomen soldaten strikt geheim houdt, zouden volgens internationale schattingen mogelijk al tussen de twintig- en veertigduizend Russische soldaten zijn gesneuveld. „Rusland zit aan het eind van zijn krachten”, zei de Britse MI6-inlichtingenchef Richard Moore eind juli tegen CNN. Door het hele land vinden dagelijks, en vaak heimelijk, begrafenissen plaats van  militairen. Nabestaanden ontvangen het enorme bedrag van 5 miljoen roebel (ruim 80.000 euro). Dit geldt zowel voor soldaten in dienst van het leger als voor ‘vrijwilligers’ die op regionaal niveau worden geronseld. Ondanks de grote verliezen lijkt een algehele mobilisatie, waarvoor veel Russen vrezen, vooralsnog niet aan de orde. Die zou onrust onder de bevolking – en mogelijk een nieuwe exodus van Russen naar het buitenland – kunnen uitlokken. Om de stroom naar het front toch op gang te houden, spoort de Russische overheid de regio’s sinds kort actief aan tot de werving van vrijwilligers. „Het Kremlin zou de 85 Russische regionale overheden hebben opgedragen om de vrijwilligersbrigades op te richten om zo een volledige of gedeeltelijke mobilisatie af te wenden”, zei Kateryna Stepanenko van het Institute for the Study of War in Washington eind juli tegen CNN. Volgens Stepanenko moeten de regio’s de financiële last voor een groot deel zelf dragen. Lokale legerafdelingen proberen inwoners te verleiden met patriottisch klinkende namen, de belofte van ‘broederschap’, hoge vergoedingen, kortlopende contracten en gratis appartementen of opleidingsplekken voor hun kroost. De onafhankelijke Russische nieuwssite Mediazona  noemde  ze schamper ‘pr-soldaten’. Deskundigen en activisten spreken van een ‘schaduwmobilisatie’. Het onderscheid tussen beroepssoldaten en vrijwilligers is vaag. Het verschil lijkt hem vooral te zitten in niveau van militaire training en kennis, dat bij vrijwilligers met kortlopende contracten vaak ernstig tekortschiet. In korte tijd zijn overal in  Rusland vrijwilligersbrigades opgedoken. Zo werd in de Oost-Siberische deelrepubliek Jakoetië een vrijwilligersdetachement opgericht met de naam ‘Bootur’, naar de legendarische stamouder van de etnisch Jakoetse bevolking. De brigade, die eind juli naar Oekraïne vertrok, heeft volgens gouverneur Ajsen Nikolajev de opdracht „om bevriende republieken te bevrijden, de grenzen te versterken en ons land te verdedigen.” In het hele land hangen billboards die Russen verleiden zich te melden voor de „goede zaak”. De belangstelling is enorm, vertellen lokale militaire woordvoerders in de media. Maar ondanks de landelijke pr-campagne, hangt er een sfeer van schimmigheid rond de brigades.  „U mag wel langskomen, maar wij zijn een rekruteringsbureau van het ministerie van Defensie. Wij hebben niets van doen met vrijwilligers”, zegt een man telefonisch, wanneer NRC het in de advertentie opgegeven nummer belt. „Wij werven geen vrijwilligers. Die brigades waar u het over heeft, ken ik niet.”   Een poster bij een bushalte in Moskou, met daarop de afbeelding van een jonge soldaat en de tekst ‘Glorie aan de helden van Rusland’.    Foto Yuri Kochetkov/EPA Op het aangegeven adres kijkt een jonge onderofficier met de naam Jermolajev op zijn groene legerjasje verbaasd wanneer de journalist zich meldt. Een dossier met foto’s van jongemannen ligt voor hem op zijn bureau, aan de muur hangen posters waarop het verschil tussen dienstplicht en contractdienst wordt uitgelegd. Aan de balie staat een twintiger in wit shirt en blauwe jeans een formulier in te vullen. In een vitrine  liggen militaire parafernalia: aftershave in camouflagekleurige verpakking, badges, T-shirts. Onderofficier Jermolajev zegt, net als zijn collega aan de telefoon, niets te weten over de vrijwilligersbrigades of de advertentie waarin zijn kantoor als informatiepunt staat vermeld. „Wij houden ons bezig met de werving van beroepssoldaten volgens de bestaande procedures, zij die een contract willen tekenen. En wij sturen helemaal niemand naar de oorlog, als u dat soms denkt. De mannen die hier worden aangenomen, gaan naar detsjast”, zegt hij, doelend op de militaire eenheden die in heel Rusland bestaan en waar jonge rekruten trainen. Wat die eenheden dan verder met ze doen? „Dat is niet onze zaak.”  En dat is precies het probleem, zegt een Petersburgse activiste in een schemerig appartement ergens in de stad. De blonde, zomers geklede vrouw wil uit veiligheidsoverwegingen niet met haar naam in de krant. Ze maakt deel uit van de Soldatenmoeders, een beweging die zich in  Rusland inzet voor de rechten van soldaten en hun families. Zo ook jongens die via hun militaire eenheid, ergens in Rusland, ongezien en vaak zonder iets te hebben getekend in Oekraïne belanden. Stonden de telefoonlijnen van de Soldatenmoeders de afgelopen maanden roodgloeiend met telefoontjes van wanhopige burgers op zoek naar dode of vermiste zoons, vaders en ooms, nu, midden in de zomer, is het rustiger.  „Ze denken dat ze goed geld zullen verdienen als ze naar Oekraïne gaan, maar ze tekenen voor een enkele reis naar het slachthuis”, zegt de activiste, zittend aan een houten tafel. „Vrijwilliger klinkt nu eenmaal beter dan huurling. Heldhaftiger.” Ze vertelt hoe veel Russische mannen, vooral uit arme gezinnen, zich laten verleiden door de beloftes. „Die jongens  worden bedrogen waar ze bij staan. Sommigen worden linea recta naar Oekraïne gestuurd en zijn al binnen een week na aankomst gedood. Vaak zijn ze dan nog niet eens officieel geregistreerd. Ze bestaan niet en de familie kan fluiten naar de beloofde uitkering.” Niet zelden zijn het echtgenotes die hun man overhalen om dienst te nemen in ruil voor gouden bergen, vertelt de activiste. Via de noodlijn  staat ze de vrouwen  regelmatig  te woord. Vaak bellen ze pas, wanhopig en in tranen, als de geldstroom ophoudt en van manlief niets meer wordt vernomen. „Naïef en inhalig”, noemt ze zulke gezinnen, die  de ogen sluiten voor het leed dat Russische soldaten in Oekraïne aanrichten. „Mevrouw’, zeg ik dan. ‘Als u níét van uw man houdt, stuur hem dan vooral naar de oorlog. Misschien levert het u een huis op of iets anders van waarde.” De komende twee weken organiseert het Russische ministerie van Defensie de ‘Internationale Legerspelen’, een jaarlijks militair sportevenement waarbij teams uit zo’n twintig landen de strijd aangaan in militaire toernooien, waaronder een ‘biatlon voor tanks’ en talloze schiet- en navigatiewedstrijden.   Daarnaast wordt een militair-technisch forum gehouden waar politici, deskundigen en vertegenwoordigers uit de internationale defensie- en wapenindustrie samenkomen voor onderhandeling, discussie en  het afsluiten van militaire contracten. Op een openluchtmarkt kunnen bezoekers zich laven aan militaire hardware, deelnemen aan militaire spelletjes, souvenirs aanschaffen en zich laten informeren over het leger. Ook is er een mobiel rekruteringskantoor, waar Russen zich kunnen melden voor militaire dienst.||https://www.nrc.nl//nieuws/2022/08/16/met-patriottisme-en-geld-lokt-het-kremlin-soldaten-naar-oekraine-a4139117
2022-08-16||‘Hoe zou jij het vinden als er ’s ochtends een vreemde aan je bed staat?’||Op de hoekbank in een woongroep van zorginstelling Het Hietveld zit André, een vijftiger met kort grijs haar, op zijn vaste plek. „Lekker hoekie, hè”, zegt hij, „eigenlijk de beste plek van de hele bank. Op díé plek is het doorgezakt, daar al helemaal.” Hij wiebelt. „Deze is nog lekker stevig.” André is licht verstandelijk beperkt. Hij zit in de woonkeuken, waaraan de kamers grenzen van hem en zeven huisgenoten, allemaal mannen. Op de koelkast hangt het weekmenu en een ‘nietlustenlijst’, waar per bewoner ongewenste groenten staan opgesomd. André en zijn huisgenoten staren naar televisiekok Miljuschka Witzenhausen, die met een spatel in een kom roert. „Zo simpel kan het zijn in het leven”, zegt ze, „een beetje melk, eieren en dan heb je een fantastisch toetje.” Zelf koken de mannen niet. Dat doen de begeleiders, onder wie Roy van Bussel (30). Voor een baan als die van hem staat een dringende vacature uit, die maar niet vervuld wordt. Sterker: de overkoepelende zorgorganisatie Pluryn, met gehandicaptenzorg en jeugdzorgwoongroepen, komt momenteel zo’n 300 begeleiders tekort. Op een organisatie van een kleine zevenduizend mensen staan 450 functies open. Functie: (Persoonlijk) begeleider volwassenen met complex gedrag Bedrijf: Pluryn  Locatie: Beekbergen Open sinds: doorlopend  Door al die vacatures bestaat het team bij Het Hietveld niet alleen uit vast personeel, maar ook uit zzp’ers. Het is een ergernis voor André: „Die uitzendkrachten, die weten van niks, die doen niks, die zitten gewoon passief op de bank. Dat is helemaal niet goed eigenlijk, dat de ene na de andere binnenkomt. Het is net zo’n thuiszorgorganisatie, daar heb je ook elke dag een ander. Het is onrustig, vooral voor de anderen, die helemaal [hij wuift met zijn hand] psychiatrische problemen hebben allemaal.”  Zijn begeleider Van Bussel nuanceert dat. „We zijn heel blij dat ze ons helpen en het is gewoon goed geschoold personeel. Maar soms kennen ze de groep niet, dat is lastig. Dan ben ik constant met de cliënten bezig én aan het dirigeren: ‘Deze cliënt zit er volgens mij niet zo lekker bij, bied hem even een rustmomentje aan op zijn kamer. Drink met hém even een kopje koffie.’”  De mannen uit deze woongroep, in de bossen onder Apeldoorn, worden in de ‘gewone’ samenleving snel overvraagd. Ze kunnen onverwacht reageren, bijvoorbeeld onevenredig boos worden als iemand in de supermarkt voorkruipt. Sommigen hebben gedragsproblemen. Voor een aantal bewoners zit de deur op slot, maar André, bijvoorbeeld, heeft relatief weinig bijsturing nodig en kan zonder begeleiding naar buiten. Op de groep is de sfeer meestal gemoedelijk. Ze ‘sjeu de boulen’, gaan wandelen of halen een ijsje in het dorp. De begeleiders helpen de mannen als ze ingewikkelde post krijgen, of ze organiseren een bezoek aan het ziekenhuis als dat nodig is. Binnenkort gaan ze samen op hun jaarlijkse vakantie naar Drenthe.  „Het mooiste is”, zegt André tijdens een potje Jenga met Van Bussel, „wij krijgen de slaapkamers en de begeleiders moeten in de huiskamer slapen. Dan krijg je zoiets van”, hij zingt, „slaap jij vannacht maar op de bank schááát.”  „Pas maar op”, zegt Van Bussel, „ik ga bij jou voor de deur liggen. Dan kan je de hele nacht niet naar het toilet.”  De sfeer kan ook anders zijn. De begeleiding op deze groep moet ermee om kunnen gaan dat er een koffiekopje door de kamer vliegt, of dat een bewoner zijn zelfbeheersing verliest en iemand aanvliegt. Maar dat is maar zó’n klein onderdeel van het vak, zegt Van Bussel. Een persoonlijk begeleider moet juist een heel andere, veel subtielere eigenschap hebben: scherp observeren. Van Bussel herkent signalen die een ander niets zeggen. „Als een bewoner op zijn vinger zit te kauwen op de bank en zegt dat er niks aan de hand is, is het voor mij een teken van spanning. Zeker als we weten dat er iets speelt, in de familie bijvoorbeeld. Dan lassen we een extra rustmoment in op hun kamer, of nemen we ze even apart om te vragen hoe het gaat. Deze mannen lijken onvoorspelbaar, maar dat is alleen op het oog zo.” Zo voorkomen ze negen van de tien keer dat het ontspoort, zegt Van Bussel. „Daarom is het zo belangrijk dat iemand de groep kent.”  Bewoner M., die liever niet wil dat zijn naam in de krant komt, wil graag zijn kamer laten zien. Hij is een vijftiger, kaal, met een lila shirt en gouden kettinkje. Boven zijn bed hangen tientallen foto’s, uitgeprint op A4-formaat. Het zijn vooral foto’s van familieleden, maar er hangen ook wat foto’s tussen van BN’ers en begeleiders van de groep . Verder heeft M. een collectie van tientallen Minionpoppetjes, gele animatiefiguurtjes. „Minions ja. Ik vind ze grappig”, legt hij uit. „Ik vind ze gewoon grappig.” De meeste poppetjes heeft hij cadeau gekregen. „Dat hoef ik niet eens te vragen. Ik krijg een hoop dingen, waarom weet ik niet. Ik kom niks tekort.”  Hoelang woont hij hier al? „O, dat weet ik niet. Ik hou dat niet zo bij.” Ook M. is geen fan van uitzendkrachten. „Liever niet. Nieuwe mensen hebben wij vaak moeite mee. Die vragen ons te veel. Die weten de weg niet, dus dan moeten we hen helpen. Hij moet ons helpen, maar dan moeten wij hem helpen. En dat vinden we niet zo leuk. Wij doen liever ons eigen ding, zeg maar. Niet andere mensen helpen.”  Het is fijn om precies te weten wat ik aan een collega heb Roy van Bussel begeleider „Zij krijgen op jaarbasis misschien wel honderd mensen te zien”, zegt Van Bussel. „We proberen het echt te voorkomen, maar soms komt het voor dat een zzp’er ze ’s ochtends moet wekken of medicatie geven. Hoe vaak heb jij een vreemde aan je bed gehad ’s ochtends? Dat is natuurlijk heel indringend. Er zijn momenten waarop ik merk dat ze er last van hebben. Dat is heel sneu.” Wim Mulder, persvoorlichter van Pluryn, zegt dat de organisatie steeds vaker zzp’ers moet inhuren. „We doen dat liever niet: wisselende gezichten zorgen voor onrust.” Een van de locaties had deze zomer zoveel moeite het rooster rond te krijgen, dat een extra beroep op familie is gedaan om activiteiten te begeleiden. En kantoorpersoneel hielp bij met het maken van maaltijden. Afgelopen jaren is de afdeling recruitment flink uitgebreid, zegt Mulder. „We proberen creatief te zijn. We hebben medewerkersfilms en ervaringsverhalen op de website. Laatst liep een promoteam mee met de Nijmeegse Vierdaagse om flyers uit te delen.”  Het beste, zegt Mulder, is zo vroeg mogelijk werven. „Al op de mbo-opleidingen, waar Pluryn opleidingskosten betaalt als leerlingen bij ons hun stage doen. En we betalen mee als afgestudeerden met een mbo-3-opleiding zich willen omscholen naar de gehandicaptenzorg. Dat project loopt best goed.”  Toch, denkt Mulder, moet Pluryn er rekening mee houden dat het nog meer moet leunen op uitzendkrachten. Van Bussel vindt het pijnlijk. „Ik gun de bewoners iets anders. De vaste mensen hier zijn een surrogaatfamilie voor ze.”  Ook voor hemzelf is het lastiger werken. „Het is fijn om precies te weten wat ik aan een collega heb. Zeker als ik bijvoorbeeld een moeilijke boodschap moet geven. Zoals dat een bewoner een tijdje niet meer zelf naar buiten mag.” Van tevoren seint hij dan zijn collega’s in, zodat iemand in geval van nood altijd snel bijspringt.  „Bijna altijd lukt het signalen op tijd te herkennen”, zegt Van Bussel, en dan gaat een dag eigenlijk vanzelf. „Dan voelt het niet als werk, maar is het gewoon een heel gezellig mannenhuis. Als je in deze mensen investeert, krijg je net zoveel warmte terug.” Van Bussel houdt van deze mannen. „Dat is niet te voorkomen.” Haperende dienstverlening, toenemende werkdruk. Loopt Nederland vast door de nijpende personeelstekorten? Tegenover iedere honderd werklozen staan al 133 vacatures. In de serie De vacature bezoekt NRC zes werkgevers die al meer dan een half jaar een vacature hebben openstaan. Wat zijn de gevolgen? En wat doen ze eraan? NRC vond de vacatures met hulp van vacaturesite Jobfeed, die alle online vacatures verzamelt.||https://www.nrc.nl//nieuws/2022/08/16/hoe-zou-jij-het-vinden-als-er-s-ochtends-een-vreemde-aan-je-bed-staat-a4139071
2022-08-16||De uitzonderlijke  skinsuits  die bijdragen aan het succes van Jumbo-Visma||Een zwarte gestalte bungelt aan twee stalen draden aan het plafond. De knieën hoog opgetrokken, de rug gekromd, leunend op een denkbeeldig stuur – alsof hij zo van zijn aerodynamische fiets is getild. Met om het lijf een tenue strakker dan de huid zelf, nergens een rimpeling te bespeuren. „Het snelste pak denkbaar”, belooft het bordje ernaast. „Maar eigenlijk is dit dus níét meer het snelste pak”, grinnikt Björn Jeurissen, topman van fietskledingproducent AGU. Het geel-zwarte kledingstuk, meteen bij de ingang van het hoofdkantoor in Alkmaar, is de versie van vorig jaar. Voor dit seizoen heeft AGU een skinsuit gemaakt die nog een paar procent sneller is. „Alleen: het nieuwste pak houden we altijd geheim.” Zelfs de profrenners van het Nederlandse Team Jumbo-Visma, gesponsord door AGU, moeten het kledingstuk na de wedstrijd weer inleveren. De ploeg bewaart de pakken op een veilige plek, zegt Jeurissen. „Er zit zoveel tijd en onderzoek in, je wilt niet riskeren dat dat allemaal op straat komt te liggen.” Zonder twijfel is dit pak het  vernuftigste product dat AGU in huis heeft. De renners van Jumbo-Visma gebruiken het alleen in tijdritten, korte inspanningen waarbij elke seconde het verschil kan maken tussen winst en verlies. Zo ook tijdens de eerste etappe van de Ronde van Spanje, een van de grootste meerdaagse wielerwedstrijden, die vrijdag van start gaat in Utrecht met een ploegentijdrit. Voor de belangrijkste klant van AGU, de gewone recreant, is dit product onbereikbaar. Technisch gezien is het te koop, maar wel met een levertijd van zes maanden en voor een kleine 10.000 euro. Toch is zo’n tijdritpak meer dan een uitzonderlijk stukje techniek waar alleen renners met de aanleg van Wout van Aert en Tour-winnaar Jonas Vingegaard iets aan hebben, zegt Jeurissen. Het is ook het beginpunt van alle innovatie in het bedrijf. Want de ideeën over materiaalkeuze en ontwerpen die AGU opdoet bij de ontwikkeling van zijn meest technische product, sijpelen in de jaren daarna door naar de meer gangbare collectie van het bedrijf. Vergelijk het met de Formule 1: de gewone automobilist zal nooit in de wagen van Max Verstappen rijden, maar de meest geslaagde vindingen bij zulke bolides worden na verloop van tijd ook in personenauto’s verwerkt. Dat is als eerst te zien in producten in het topsegment, waar de renners van Jumbo-Visma in andere etappes in rijden. Zo zijn de lessen van het tijdritpak al hetzelfde seizoen verwerkt in het eveneens aerodynamische ‘sprintpak’. Iets later worden ook de betaalbaarste broeken en shirtjes er beter door. En uiteindelijk zelfs de regenjassen voor de forens, al kijkt AGU daar niet zozeer naar ontwikkelingen op het gebied van snelheid, maar eerder naar verbeteringen in de ventilatie en afvoer van zweet. Bij een rek vol regenjassen staat Jeurissen even stil. Hij houdt een felgeel exemplaar omhoog. „Dit droeg je vroeger als je van je ouders op de fiets naar school moest. Vraag je mensen van boven de vijftig ernaar, dan is dit waarvan ze ons kennen.” De dikke gele regenjas was een van de eerste producten die AGU zelf ging maken. Halverwege de jaren zeventig doopte het ministerie van Verkeer en Waterstaat het  tot het „beste regenpak van het land”.  AGU (ongeveer honderd werknemers) bestond op dat moment tien jaar. Het bedrijf werd gevormd in 1966, toen drie lokale groothandelaren in fietsonderdelen fuseerden en zich de Alkmaarse Groothandels Unie noemden. De handel in andermans producten is nog steeds een belangrijke activiteit, al is het bedrijf daar niet heel vocaal over. De hele onderste etage van het hoofdkantoor ligt vol fietsbanden, zadels en andere onderdelen die het bedrijf levert aan fietsenzaken door heel Europa. Toch zag AGU volgens Jeurissen al vroeg dat, als ze wilden blijven groeien, er ook een eigen merk moest komen. Zo ontstonden het regenpak en de waterdichte fietstassen, en later ook de shirtjes, broekjes, helmen en brillen voor de sportfietser. Het bedrijf ging de wielersport sponsoren. Eerst de Panasonic-ploeg in de jaren tachtig, daarna Rabobank. Maar toen die ploeg eind 2012 stopte, stokte ook bij AGU de groei. Er kwam een „laagje stof” over het bedrijf, zegt Jeurissen. AGU had problemen met opvolging in de bedrijfstop, de strategie was niet consistent. „Er werd niet meer ontwikkeld voor de kwaliteitsrenner, vooral voor de beginnende fietser.” In een lager segment ook, waar het lastig concurreren is, omdat grote bedrijven zoals het Franse Decathlon door hun schaal altijd scherpere prijzen kunnen rekenen. Een jaar of vijf geleden besloten de aandeelhouders, de nazaten van een van de oprichters, dat het anders moest. AGU moest zich weer richten op de absolute top en van daaruit ook producten „in de breedte” ontwikkelen, aldus Jeurissen. Vanuit de gedachte dat consumenten graag meer betalen voor een mooi merk, maar dat ze alleen terugkeren als je ze ook „een héél goed product levert”. In Brabant had rond datzelfde moment een wielerteam minstens zulke grote ambities. Jumbo-Visma was in die jaren een van de kleinere teams van het peloton (toen nog als LottoNL-Jumbo) maar legde destijds al het fundament om de beste te worden, zegt Mathieu Heijboer, die bij de ploeg verantwoordelijk is voor innovatie en training. Dat begon met een zoektocht naar partners die wilden helpen. De wielerploeg stelde daarbij twee eisen, aldus Heijboer. De eerste: een leverancier mocht niet óók met andere teams samenwerken. „We wilden samen kunnen optrekken om betere producten te maken, waardoor wij als team ook een competitief voordeel zouden krijgen.” En twee: „We wilden een beter tijdritpak dan we al hadden uit de samenwerking met onze vorige leverancier.” Als de Jumbo-ploeg deze vrijdag met acht man door Utrecht stuift, ziet de toeschouwer een groepje renners in uiterste inspanning. Heijboer ziet daarentegen ook een verzameling ‘cilinders’ die zich door de lucht verplaatst. Kleine cilinders, zoals armen en kuiten, maar ook grote, zoals dijen en een romp. Allemaal raken ze de lucht onder een andere hoek, en laten ze de luchtstroom ook anders los.  Wie zijn intuïtie volgt, denkt al snel dat een pak van glad materiaal in zo’n geval de beste keuze is – dan blijft de lucht nergens aan haken. Maar dat is juist niet het geval, zegt Heijboer. Bij gladde stoffen laat de lucht na het passeren minder makkelijk los dan bij sommige ruwe stoffen. Stoffen met heel lichte putjes of ribbeltjes kunnen daardoor in werkelijkheid een stuk sneller zijn.  Van dichtbij valt daarom pas echt op hoe vindingrijk het tijdritpak is. Op sommige plekken bestaat de stof uit ribbeltjes, elders uit bolletjes of honingraatjes. Het resultaat van een zoektocht van misschien wel honderd uur in de windtunnel van de TU Eindhoven, die vele tienduizenden euro’s heeft gekost. Eerst met losse stoffen, en daarna met een compleet pak. En later zelfs met de beste Jumbo-tijdrijders erin.  Want zo’n pak ontwikkelen is zelden een simpele optelsom, zegt Pascal Vergeer, bij AGU verantwoordelijk voor de samenwerking met de wielerploeg. „Soms heb je een snelle mouw, en een snel rugpaneel. Maar als je die twee combineert, kan het zijn dat ze toch niet zo werken.” En krijgt de ploeg een nieuwe tijdrithelm, dan kan het zijn dat de luchtstromen veranderen, en begint het testen opnieuw.  Het kost daarom uren aan windtunneltests voordat duidelijk is welke combinatie van stoffen, in welk ontwerp, het snelste is. Voor het huidige pak zijn zestig combinaties uitvoerig bekeken, zegt Vergeer. Dat leidde tot een skinsuit die volgens AGU 3 procent sneller is dan zijn voorganger. Of: 27 seconden over een tijdrit van 40 kilometer. Hoe verguld AGU is met de samenwerking met Jumbo-Visma blijkt wel op het hoofdkantoor. Op sommige plekken heeft het pand meer weg van een prijzenkast dan van een werkplek. Bij de ingang staat een mintgroene fiets van drievoudig Vuelta-winnaar Primoz Roglic en in de kantine hangt een rijtje leiderstruien die de ploeg de laatste jaren won. AGU is óók een bedrijf van liefhebbers, zegt Jeurissen. Bij belangrijke wedstrijden staat in de laatste kilometers overal de televisie aan.  Toch ontbrak er na bijna een kwarteeuw aan sponsoring nog één prijs, de allergrootste. Nog nooit won een renner in een shirt van AGU de Tour de France. Tot afgelopen zomer, toen het Deense talent Jonas Vingegaard favoriet Tadej Pogacar na drie weken aanvallen versloeg. Voor het eerst schitterde het AGU-logo in Parijs op de gele leiderstrui.  Sportief was dat een geweldig moment, lacht de topman. „Het zijn natuurlijk de renners die zo’n prestatie leveren, maar ook als sponsor word je dan wel emotioneel. Dat vier je uitgebreid.” Commercieel is zo’n overwinning overigens minstens zo belangrijk. Want hoe meer succes een ploeg boekt, hoe meer wielrenners willen rondrijden in het shirt van Vingegaard en Van Aert.  De timing was bovendien erg gelukkig: dit voorjaar breidde AGU uit naar Denemarken. Het is na Duitsland het tweede land buiten de Benelux waar het bedrijf zich met volle aandacht op richt. AGU investeerde in een netwerk van verkopers en directe verkoop via internet. Want topsport mag belangrijk zijn om een merk te bouwen, maar verreweg de meeste omzet – bijna 90 procent – komt uit de verkoop van eigen collecties, niet de teamshirtjes. Die verkoop deed het de laatste jaren beter dan ooit: door de coronapandemie sloegen thuiswerkers massaal aan het fietsen. In het eerste jaar van de pandemie steeg de omzet met bijna 20 procent tot 51,8 miljoen euro. Ook boekte het bedrijf na twee verliesjaren in 2020 weer brutowinst. Vorig jaar, en dit voorjaar, is de omzet eveneens „mooi gegroeid”, zegt Jeurissen, maar omdat de cijfers nog niet zijn goedgekeurd kan hij ze nog niet delen.  Om in de toekomst de groei van de laatste jaren door te zetten, wil AGU de komende jaren verder uitbreiden in het buitenland. Al kan het „best ingewikkeld” zijn om als nieuw, relatief onbekend merk buitenlandse ketens ervan te overtuigen je producten te gaan verkopen, zegt Jeurissen. Vaak liggen er al bestaande afspraken en zijn andere merken bekender.  AGU probeert daarom eerst de buitenlandse consument te overtuigen, door in nieuwe landen te „bouwen aan het merk”. Zo zet het bedrijf sterk in op reclame via sociale media en ook op fietsinfluencers die de producten van AGU bij hun volgers onder de aandacht brengen. Vanuit de gedachte dat de consument dan online bestelt, of bij zijn fysieke winkel gaat vragen naar AGU. In Duitsland bleek die werkwijze succesvol, zegt Jeurissen. „We zagen dat retailers daar vanzelf naar ons toe kwamen. Want winkeliers zien privé onze producten  ook voorbijkomen op sociale media. En het helpt natuurlijk enorm dat je kledingsponsor bent van Team Jumbo-Visma. In Denemarken zien we dat ook. Binnen een paar maanden zijn we al door drie grote winkelketens benaderd.”||https://www.nrc.nl//nieuws/2022/08/16/de-innovatieve-skinsuits-die-bijdragen-aan-het-succes-van-jumbo-visma-a4139108
2022-08-16||Zomerkamp hoeft niet veel te kosten|| Een potje Annemaria koekoek als ‘ijsbreker’ op deze warme dag; bij binnenkomst bij het zomerkamp in Rotterdam rennen kinderen gelijk op elkaar af om een rondje te spelen, nog voor ze hun ouders hebben uitgezwaaid.  Hanneke Helmers ziet haar zoon Len (7) in de groep kinderen verdwijnen. „Hij is verlegen, dus ik vind het wel spannend”, zegt ze. Dat is niet te merken aan Len, die al heel serieus als een standbeeld tussen de rest van de kinderen staat. „Thuis heb ik nog een kleintje van drie jaar zitten. Dat was een reden Len op te geven voor het kamp, nu kan ik me de komende dagen focussen op de jongste.” Sommige kinderen vertellen dat zij niet op vakantie gaan naar het buitenland en het zomerkamp van  YMCA hun enige vakantie is. Van ‘bleekneusjes’ werd vroeger gesproken, kinderen uit minderbedeelde gezinnen die nooit de stad verlieten. Op zomerkamp, in de natuur, konden ze aansterken en zich ontplooien.  Zelfontwikkeling staat nog altijd centraal op de kampen, hoewel ze intussen razend populair zijn onder alle lagen van de bevolking, ook onder drukke ouders die de schoolvakanties moeten vullen, zoals Helmers. Voor ouders is het vaak een oplossing voor de lange zomervakantie; even zonder de kinderen, of in ieder geval één van de kinderen. Gamekamp, ponykamp, survivalkamp, taalkamp, het is er allemaal. De prijzen kunnen hoog oplopen, vaak honderden euro’s voor een weekje weg.  Het dagkamp van YMCA is toegankelijker. Voor 25 euro kunnen de kinderen drie dagen worden vermaakt, mede door de enthousiaste vrijwilligers. Ouders kunnen ook om een financiële bijdrage voor het kamp  vragen, dat gebeurt bij YMCA Blijdorp bij ongeveer 10 procent van de deelnemende kinderen.  „De gezinnen die de bijdrage kunnen gebruiken, hebben we vaak al op de radar via andere organisaties. Ze worden bijvoorbeeld door de voedselbank naar ons doorgestuurd”, zegt Rosanne Verhoeven (30), organisator van het driedaagse zomerkamp. „Daarnaast hebben we een aanmeldformulier op onze website. Nadat deze is ingevuld, bellen we altijd met een van de ouders om alles even na te gaan.” Non-profitorganisatie YMCA zet zich in voor jeugdwerk bij lokale verenigingen en organiseert onder andere zomerkampen op achttien locaties door heel Nederland. Stichting Licht en Lucht in Amsterdam  en de Leidse kampeerorganisatie LCKV zijn ook bekende namen voor dit soort zomerkampen. Het kamp in Blijdorp is aan de voet van de dierentuin, bij een klassiek scoutinggebouw: een bruine houten hut, overal tekeningen aan de muur en een groot groen grasveld naast het huisje.  Organisator Verhoeven wordt op de eerste dag ondersteund door acht vrijwilligers – op het kamp zijn 37 kinderen, de jongste  6, de oudste 12. „We hebben ook twee Engelstalige vrijwilligers”, vertelt Verhoeven wanneer  alle kinderen zijn gearriveerd.   Vrijwilligers Sean Ives (31) en Manel Drareni (27) zijn een stel. Hij werkt als docent Engels in de buurt, zij is illustrator van kinderboeken. Ze  namen vrij  om vandaag mee te helpen. „Werken met kinderen is voor ons ontspanning. Dit is eigenlijk ook onze vakantie”, vertelt Ives met een brede glimlach. Hij is afkomstig uit Missouri in de VS, waar hij in zijn jeugd ook deelnam aan de activiteiten van YMCA.  De zomerkampen van YMCA hebben een internationaal karakter, zeker in de Rotterdamse wijk Blijdorp. Hoewel de meeste kinderen Nederlands spreken, klinkt  ook veel Engels: „Vaak kunnen de kinderen een van de twee talen en daarmee komen we wel uit de voeten. Een eventuele taalbarrière zit eerder bij de ouders”, aldus Verhoeven.  Het is volgens haar van belang buurtscholen langs te gaan om daar de ouders direct te kunnen aanspreken. „Anders is de drempel vrij hoog. Het uitwisselen van gegevens verloopt op de scholen  een stuk soepeler dan online.” Het programma van vandaag is vol. In de ochtend renspellen,  daarna pannenkoeken als lunch. In de middag is er een creatieve activiteit: een raket maken van een plastic fles of een  sieraad bij elkaar rijgen. Met weinig materialen worden  de kinderen  vermaakt.   Intussen zijn ze al wat meer aan elkaar gewend en zijn de standaardvragen – „Hoe oud ben jij?” – voorbij. Het is nu tijd voor meer filosofische vragen. „Wat zou je doen als dit je laatste uur op aarde was?”, vraagt het ene kind tussen het knutselen door. „Ik denk gewoon een beetje chillen”, zegt de ander.  Vrijwilliger Amber Ruijzing (22), schilder in het dagelijks leven, mocht voor YMCA naar de internationale conferentie in Denemarken om  Nederland te vertegenwoordigen. „In het Verenigd Koninkrijk zijn er kampen gevuld met kinderen van werkloze ouders”, legt ze uit op het trappetje naar de ingang van de scoutingclub. „In Nederland leeft iedereen door elkaar. Het valt niet zo op wiens ouder advocaat is en wiens ouder misschien niet werkt. Dat doet er ook niet toe. Dit kamp is voor iedereen.”  Dat blijkt ook uit de samenstelling van de groep. Uit onderzoek van de gemeente blijkt dat 13 procent van de bewoners in de wijk Rotterdam-Noord, waar  Blijdorp ligt, een laag huishoudinkomen heeft. Al komen veel ouders met hogere inkomens ook  snel uit  bij het zomerkamp.   De warmte begint nu zijn tol te eisen, maar het poeltje in de buurt leent zich goed voor afkoeling. Na wat moddergevechten staan veel ouders   al te wachten bij het scoutinggebouw. Het ene kind laat trots het gemaakte kunstwerk zien, het andere stormt tevreden met de vieze kleren op papa of mama af. Een dag plezier hoeft niemand  veel te kosten. ||https://www.nrc.nl//nieuws/2022/08/16/via-de-voedselbank-naar-een-goedkoop-zomerkamp-a4139074
2022-08-16||Opnieuw onrustig bij azc Ter Apel, waar weer honderden mensen buiten moeten slapen||Bij het asielzoekerscentrum in Ter Apel zijn dinsdagavond opnieuw opstootjes en moeten wederom honderden mensen buiten slapen. Dat meldt RTV Noord. Volgens de regionale zender gaat het om driehonderd mensen voor wie in het aanmeldcentrum geen bed beschikbaar is. Slechts eenmaal eerder moesten zo veel asielzoekers deze zomer de nacht buiten het azc in Ter Apel doorbrengen.  Eerder op de avond meldde het Centraal Orgaan opvang asielzoekers (COA) dat voor een deel van de groep wachtende asielzoekers mogelijk nog een alternatieve locatie kon worden geregeld. Het is nog onduidelijk of dit is gelukt. Het COA was voor NRC niet bereikbaar voor een reactie. Volgens RTV Noord hebben de autoriteiten vanaf 21.45 uur de ongeveer tweehonderd tenten verwijderd die maandag aan de asielzoekers buiten de poorten werden uitgedeeld. De blauwe tentjes waren door Groningse ondernemers geschonken na een crowdfundingsactie. De tenten zouden niet bijdragen aan een structurele oplossing en de situatie buiten de poort onveilig maken. Politie en boa’s kamden het terrein uit en medewerkers van de gemeente nemen alle tenten mee.  De politie had voor de actie de beide afritten van de N366 afgezet, maar de weg werd volgens RTV Noord rond 23.00 uur weer vrijgegeven. De politie Noord-Nederland kon donderdagavond niets zeggen over de actie en verwees naar de gemeente Westerwolde, die voor NRC niet bereikbaar was. De afgelopen nachten sliepen ook al telkens tussen de 150 en 200 asielzoekers in de buitenlucht in Ter Apel. Afgelopen zondag vond buiten de poorten van het terrein eveneens een vechtpartij plaats tussen asielzoekers. Het Rode Kruis besloot hierop het begin augustus geopende servicepunt bij het centrum te sluiten, omwille van de veiligheid van de medewerkers. De hulporganisatie maakte dinsdag bekend het personeel te hebben getraind en woensdag weer open te gaan. Het is onduidelijk of de gebeurtenissen van dinsdagavond gevolgen hebben voor dit besluit.||https://www.nrc.nl//nieuws/2022/08/16/opnieuw-onrustig-bij-azc-ter-apel-waar-weer-honderden-mensen-buiten-moeten-slapen-a4139116
2022-08-16||Column | De overheidsuitgaven moeten structureel hoger. Maar hoe?||In aanloop naar Prinsjesdag is er veel druk op het kabinet om iets te doen aan de hoge inflatie. Lastenverlichting, inkomenssteun en een „bofbelasting” voor bedrijven met megawinsten worden allemaal genoemd.  Als we even een stap terugzetten, doemt er een breder probleem voor de overheidsfinanciën op. Allerlei ontwikkelingen vragen namelijk om structureel hogere overheidsuitgaven. Stuk voor stuk allemaal noodzakelijk, maar hoe krijgen wij het bij elkaar? Denk allereerst aan groeiende uitgaven aan defensie. Lange tijd heeft Nederland geprofiteerd van het vredesdividend na de Koude Oorlog en de defensie-uitgaven flink gereduceerd. De oorlog in Oekraïne maakt duidelijk dat dit onhoudbaar is en de uitgaven zijn de laatste jaren weer aan het stijgen. Maar wij zijn nog niet bij de NAVO-richtlijn van 2 procent van het bbp. Een hooggeplaatste generaal bij de NAVO zei recent dat zelfs dat niet genoeg zal zijn. Er is veel achterstallig onderhoud, en een nieuwe generatie van defensietechnologie is nog veel duurder. Kijk dan naar duurzaamheid, het andere grote vraagstuk van onze tijd. Alle onderzoeken wijzen op steeds alarmerendere ontwikkelingen en wij moeten snel aan de slag om onze economie meer duurzaam te maken. Daarover zijn al internationale afspraken en de Europese Green Deal aangekondigd. Dat is een  transitie die de komende decennia vraagt om immense investeringen in energie, materialen en voedsel. Neem vervolgens de zorg. Die kraakt nog steeds door de nasleep van de eerdere coronagolven. Los van corona is de onderliggende trend in de zorg er een van almaar stijgende kosten, sterk gedreven door de vergrijzing, zoals het eerdere WRR-rapport over houdbare zorg heeft laten zien. Een mogelijke nieuwe coronagolf zal opnieuw veel druk op de zorg zetten en natuurlijk allerlei bijbehorende steunpakketten vereisen. Er is meer achterstallig onderhoud. Denk aan de grote bouwopgave en aan het versterken van de infrastructuur. De eerdergenoemde ontwikkelingen dragen hieraan bij: klimaatverandering vraagt andere infrastructuur, vergrijzing een ander soort woningen. Beschouw ten slotte de technologie die nodig is voor de Nederlandse economie. Grote nieuwe technologieën als kunstmatige intelligentie, 5G-netwerken en quantum computing zijn essentieel voor ons toekomstig verdienvermogen en ze vereisen grote investeringen van private en publieke partijen. De Nederlandse uitgaven aan onderzoek en ontwikkeling liggen net als in veel andere Europese landen onder het OESO-gemiddelde, wat een zorgwekkende trend is. Vooral Aziatische landen als China en Zuid-Korea, maar ook de VS, investeren enorm in deze nieuwe technologieën.  We hebben het dan nog niet eens gehad over de huidige druk op het Nederlandse onderwijs. In al die domeinen staat veel op het spel: militaire dreiging, ecologische destructie, te weinig zorg en woningen, verlies aan competitiviteit. De uitgaven voor elk van deze vraagstukken zijn noodzakelijk.  Maar hoe gaan wij al die uitgaven  doen? Dat moet nu ook nog eens gebeuren in een context van afzwakkende groei en hoge inflatie die inkomens erodeert. Die inflatie brengt weer stijgende rentes waardoor geld lenen voor investeringen duurder wordt. Gelukkig heeft Nederland een relatief lage staatsschuld. Dat geldt niet voor veel andere landen die ook grote opgaven hebben. Sri Lanka is recent  failliet gegaan. Hetzelfde dreigt bij meer ontwikkelingslanden, en de schuldenlast van Zuid-Europese landen als Italië is bijzonder zorgwekkend. De aanpak van dit hele pakket vereist een bredere heroriëntatie. Allereerst vraagt het om reflectie op de oude benadering die voor al dat achterstallig onderhoud op zoveel gebieden heeft gezorgd.  We moeten meer oog hebben voor langetermijnontwikkelingen. Minder denken in  kosten en meer in investeringen waar de samenleving door vooruitgaat, financieel maar vooral ook op andere manieren. Veel meer aandacht is nodig voor preventie van problemen. We moeten technologie slimmer inzetten en synergieën tussen de verschillende grote vraagstukken zoeken. Missiegedreven beleid kan bijvoorbeeld  de economie versterken en tegelijkertijd bijdragen aan duurzaamheid of veiligheid. De recente Amerikaanse Chips Act is bijvoorbeeld gericht op een concurrerende Amerikaanse economie, maar zorgt er ook voor dat er enorme bedragen naar duurzame technologie gaan. Het gevaar is dat we door de combinatie van al deze vraagstukken alles een klein beetje gaan doen. Of erger, dat we ons alleen richten op het acute vraagstuk van het moment  ten koste van de andere vraagstukken. Een breder antwoord is nodig. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/de-overheidsuitgaven-moeten-structureel-hoger-maar-hoe-a4139093
2022-08-16||Een ‘watertaks’ voor het opblaaszwembad? Dat liever niet||„Wie raak je met een watertaks? Niet de rijken”, zegt Geoffrey de Jongh (72) uit Purmerend. „Die kunnen het zich wel permitteren om meer te betalen voor hun overmatig waterverbruik. Het zijn de gezinnen die niet op vakantie kunnen en een badje voor de kinderen in de tuin laten vollopen die zo dubbel gestraft worden.”   Kan een heffing op overmatig verbruik mensen stimuleren om minder drinkwater te verspillen? Het ministerie van Infrastructuur en Waterstaat laat onderzoeken of prijsprikkels zoals de watertaks kunnen helpen bij het tegengaan van watertekorten. België doet het  al zo. Daar betalen consumenten een basisprijs voor het waterverbruik van een gemiddeld huishouden. Voor alles wat zij daarboven verbruiken, betalen ze extra. Onderzoeksbureau Berenschot kijkt in Nederland namens het ministerie of dit een mogelijkheid is die kan bijdragen aan zuiniger drinkwatergebruik bij huishoudens. Want de droogte van deze zomer is geen eenmalig fenomeen. De afgelopen jaren was er vaker sprake van langdurige droogte. En ook toen   ontstonden er knelpunten in de drinkwatervoorziening. Bovendien neemt de vraag naar drinkwater toe, onder meer omdat de bevolking groeit én omdat Nederlanders steeds meer drinkwater verbruiken per persoon. Het ministerie van Infrastructuur en Waterstaat heeft daarom ingezet op drinkwaterbesparing om de vraag en het aanbod van drinkwater „in balans” te brengen. Maar een taks op overmatig waterverbruik vindt Rudy Nobel (62) in beginsel „een slechte zaak”.  Je kan de mensen wel bewust maken van hun verbruik, maar een heffing? Dat vindt hij te ver gaan. En áls er dan een taks zou komen, dan moet die gaan gelden voor mensen die écht overmatig verbruiken, vindt hij. Bijvoorbeeld voor mensen met een groot zwembad in de tuin of mensen die elke dag hun tuin sproeien.  Zelf sproeit Nobel ook zijn tuin, maar met mate: „Om de vier dagen.” Dat doet hij bewust, hij let al op zijn waterverbruik.  Nobel betaalt nu een paar tientjes per maand voor zijn waterrekening. „Het is niet veel, maar als het weer verhoogd wordt, dan is dat een slechte zaak... De mensen kunnen amper rondkomen. Jonge gezinnen betalen zich al scheel. Als je ook nog eens de waterrekening gaat verhogen, dan leg je een strop om de mensen heen. Dat schijnen ze in Den Haag niet zo te snappen.”  Op een bankje in  winkelcentrum Weidevenne in Purmerend zit Willem Wollersheim (81) bij te komen na een tochtje naar de supermarkt. Hij heeft net boodschappen gedaan en  woont in een seniorenappartement op een paar minuten lopen van het winkelcentrum. „Ik koop nu meer water uit de winkel. Het bespaart me op de rekening.” Hij weet al hoe het is om extra te betalen als je meer water verbruikt.  Zijn waterrekening zit inbegrepen in  de huur van zijn appartement, waar hij sinds het overlijden van zijn vrouw alleen woont. „Ik ben niet anders gewend.   Iedereen betaalt in principe  hetzelfde. Als ik te veel verbruik, dan betaal ik meer. Dit kan werken voor iedereen.” Ook  hoogleraar  hydrologie aan de Universiteit  Utrecht Marc Bierkens denkt dat financiële prikkels kunnen helpen  om waterverspilling tegen te gaan. „Je moet er alleen voor zorgen dat je met de ‘watertaks’ geen mensen belast die het zich slecht kunnen veroorloven.” Laat normaal watergebruik goedkoop, zoals de consument  nu gewend is. En vraag aan „excessieve gebruikers” een hoger tarief, zegt hij. „Denk aan de mensen die gedurende hittegolven en droogtes uitgebreid hun gazons besproeien of  grote zwembaden gaan vullen. Dat soort watergebruik kun je extra belasten.”   Maar het moet niet alleen blijven bij het belasten van slecht gedrag, vindt Bierkens. Goed gedrag, van mensen die minder verbruiken dan gemiddeld, moet óók beloond worden. Zij zouden juist een lager tarief kunnen gaan betalen voor hun water. Dan zijn er nog de niet-financiële prikkels die gedragsverandering kunnen stimuleren. „Geef de mensen meer inzicht in hun waterverbruik. Laat zien wat een vergelijkbaar huishouden verbruikt. Of wat iemand een jaar eerder aan water heeft verbruikt. Dat maakt je  bewuster.” Volgens Bierkens kan dat  mensen aansporen om minder water te gebruiken. „Dat gebeurt nu ook bij de gas- en elektrarekeningen.”  Ook het ministerie  laat nog andere maatregelen onderzoeken die kunnen  bijdragen aan zuiniger watergebruik. Zoals tijdelijke sproeiverboden, verplichte opvang van regenwater bij nieuwe woningen of  subsidies voor de aanschaf van regentonnen. De resultaten van het  Berenschot-onderzoek verschijnen volgende maand. Geoffrey de Jongh let wel degelijk op zijn watergebruik. „Ik douche zo koud en kort mogelijk. Altijd gedaan.” Nu het steeds vaker droger en warmer is, is hij zich er nog meer bewust van. Hij woont in een vrijstaand huis met een tuin en is net terug van vakantie. Zijn planten stonden er droog bij, zegt hij. „Ik heb ze water gegeven. Maar met mate en met een gietertje.”  Bij een taks op overmatig watergebruik heeft De Jongh een dubbel gevoel. „Ik zie liever dat de overheid overtollig verbruik bij de grote bedrijven meer belast.” 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/watertaks-voor-het-opblaaszwembad-a4139111
2022-08-16||Achter de linies op de Krim ligt zelfs de munitie niet veilig||Wéér ontploffingen op de Krim, ditmaal op twee locaties binnen één dag. Dinsdagmorgen ontplofte met een doffe dreun een munitie-opslagplaats bij het dorpje Majske in het noorden van het door de Russen bezette schiereiland. Volgens Sergej Aksjonov, het door Moskou aangestelde hoofd van de Krim, vielen er twee gewonden. Omdat felle brand voor steeds nieuwe detonaties zorgde, werden omwonenden in een veiligheidszone van vijf kilometer rond het depot geëvacueerd.  Uit beelden van ooggetuigen blijkt dat zich explosies voordeden in een groot gebied rond het dorp – dicht bij een belangrijk knooppunt van spoorwegen. Nadat de afgelopen weken tientallen munitiedepots werden vernietigd, lijken de Russen de granaten verder in het achterland op te slaan. Maar ook daar ligt de munitie niet veilig. Enkele uren na de aanval bij Majske meldden Russische media dikke rookwolken boven de luchtmachtbasis Hvardijske even ten noorden van de provinciehoofdstad Simferopol. Over slachtoffers en de omvang van de schade (op de basis zijn onder meer grondaanvalsvliegtuigen Soe-24’s en Soe-25’s  gestationeerd) was dinsdagmiddag  weinig bekend.  Het was de derde keer dat het schiereiland werd getroffen, de aanvallen hebben van de door Rusland bezette Krim een nieuw front gemaakt.   Vorige week werden minstens acht Russische gevechtsvliegtuigen vernietigd bij een aanval in Novofedorivka, aan de kust. Toen nog lieten de Russische autoriteiten weten dat de explosies waren veroorzaakt door slordige omgang met de brandvoorschriften. Dit keer sprak Moskou echter van „sabotage”, een lezing die door een anonieme Oekraïense regeringsbron tegenover The New York Times werd herhaald.  Volgens de bron zou de aanval bij Majske het werk zijn van Oekraïense elitetroepen die opereren achter de linies. Daarmee zal het speculeren over ándere oorzaken – zoals nieuwe Amerikaanse raketten met een bereik tot 300 kilometer  voor de aan Oekraïne geleverde HIMARS-systemen –  niet ophouden.  Feit is dat Oekraïne er telkens in slaagt om strategische doelwitten achter de linies te vinden en te treffen. Daarbij spelen Amerikaanse inlichtingen waarschijnlijk een cruciale rol – maar niet altijd. Vorige week berichtte de Russische oorlogscorrespondent Sergej Sreda op Telegram over een bezoek aan een hoofdkwartier van de Russische huurlingenfirma ‘Wagner’ in het plaatsje Popasna. „Ik werd als familie ontvangen”, schreef Sreda bij een foto van hemzelf, gearmd met van vier gewapende, gemaskerde mannen. Blunder: links op de foto is een bord met een adres te zien. Afgelopen zondag werd de basis getroffen – volgens Oekraïense twitteraars door HIMARS-raketten. Hoeveel slachtoffers daarbij vielen is niet duidelijk. De Oekraïense gouverneur van de regio Loehansk, Serhi Hajdaj, sprak in een interview over „ongeveer 100” gedode huurlingen. Geruchten over de bij de aanval mogelijk gedode Wagner-eigenaar Jevgeni Prigozjin kon Hajdaj „helaas” niet bevestigen. Wel zijn er verschillende van zijn directe plaatsvervangers omgekomen, aldus de gouverneur. Als dat inderdaad waar is, dan is Wagner een zware slag toegebracht.  De aanval staat bepaald niet op zichzelf. In de afgelopen maanden heeft de Oekraïense artillerie verschillende  Russische commandoposten vernietigd. Als gevolg daarvan zijn meerdere Russische generaals gesneuveld. Uit de zuidelijke stad Cherson, die onder steeds grotere druk komt te staan van het Oekraïense leger, zouden volgens geruchten verschillende Russische stafofficieren intussen zijn vertrokken.||https://www.nrc.nl//nieuws/2022/08/16/alweer-achter-de-linies-op-de-krim-zelfs-achter-de-linies-ligt-de-munitie-niet-veilig-a4139115
2022-08-16||Droogte in Nederland houdt aan ondanks verwachte neerslag||De verwachte neerslag van de komende dagen gaat er niet voor zorgen dat de droogte in Nederland voorbij is. Dat staat in de dinsdag gepubliceerde droogtemonitor van de Landelijke Coördinatiecommissie Waterverdeling van het Watermanagementcentrum Nederland (WMCN-LCW). Volgens de monitor wordt het in steeds meer gebieden in Nederland lastig om voldoende water aan te voeren en aan de watervraag van alle gebruikers te voldoen. Een ander gevolg van de droogte is dat het waterpeil in de rivieren afneemt. Hierdoor ontstaat hinder voor de scheepvaart. Binnenschepen kunnen niet zwaar beladen worden en bij sluizen ontstaan langere wachttijden. Voor de landbouw heeft de droogte als gevolg dat gewassen minder hard of zelfs niet meer groeien, wat uiteindelijk leidt tot een verminderde oogstopbrengst.  Ook verschillende natuurgebieden staan onder toenemende druk. Het waterschap Vechtstromen heeft in Twente en delen van Salland een verbod ingesteld op het onttrekken van grondwater rond kwetsbare natuurgebieden. Ook is op meerdere plekken een verbod ingesteld op het onttrekken uit oppervlaktewater. Door de droogte is het neerslagtekort de afgelopen week opgelopen. De komende dagen is regen voorspeld, waardoor de situatie naar verwachting zal stabiliseren. Ook de aanvoer van water in de Rijn en de Maas zal dan naar verwachting wat toenemen.||https://www.nrc.nl//nieuws/2022/08/16/droogte-in-nederland-houdt-aan-ondanks-verwachte-neerslag-a4139110
2022-08-16||In de winter staan veel Britten in de rij voor een zomer in een strandhuisje: „Het is een manier van leven”|| Zelfs hier aan het strand zie je de klassenverschillen in de Britse samenleving terug, zegt  David Caswell half serieus, half als grap. „Daar aan het begin staan de kleinste hutjes voor de arbeidersklasse. Hier heb je de middelgrote hutjes voor de middenklasse. En verderop zijn de hutjes voor de bovenlaag, want daar hebben ze uitklapveranda’s.” David, zeg dat soort dingen  niet, maant zijn vrouw Avril, maar ze lacht wel.  De Caswells huren samen met Davids oudere zus Eve Boyle en haar man John voor twee weken een strandhut aan Avon Beach, in het zuiden van Engeland. De huisjes zijn in allerlei tinten blauw geschilderd. Ze hebben hun zonnescherm en een paar parasols vast klaargezet in het zand bij de zee, voor als straks de zon doorbreekt.  Zo’n strandhuisje voor een paar weken zien te bemachtigen gaat er even Brits aan toe als het in de weer zijn met het campinggasje dat ze hebben meegenomen om thee te kunnen zetten. David Caswell heeft midden in de winter uren in de rij gestaan. Op de eerste maandag van januari opent de uitbater van deze rij hutten, restaurant The Noisy Lobster, de huur voor het zomerseizoen. Om vier uur ’s ochtends sluit Caswell aan in de rij, met een thermosfles thee, een paraplu en veel lagen kleren om warm te blijven. „De echte fanatiekelingen staan er dan al uren.”  Zo doen ze het al twintig jaar en de laatste jaren krijgen ze niet altijd het huisje dat ze graag willen. Dit jaar was huisje 68 nog vrij, al hadden ze liever 63 gehad. Binnen heeft Avril haken in de houten muurtjes geschroefd om hun handdoeken en zwemkleding aan op te hangen. Het handige van elk jaar hetzelfde huisje, zegt  ze, is dat je die haakjes zo weer in de gaten van vorig jaar kunt draaien. Foto Justin Griffiths-Williams
 Na de pandemie zet de trend in het Verenigd Koninkrijk door om vakantie in eigen land te vieren – ook de chaos op vliegvelden helpt daaraan mee. Volgens onderzoeksbureau Mintel groeien de binnenlandse uitgaven aan toerisme met 9 procent ten opzichte van prepandemiejaar 2019, terwijl de internationale uitgaven 12 procent lager liggen. Een meerderheid van 82 procent van de vakantiegangers zegt de komende twee jaar waarschijnlijk in het land te blijven.  En Britten zijn dol op de zee, dus is de vraag naar strandhuisjes enorm. Ze zijn in de loop der jaren uitgegroeid  tot het symbool van een vakantie aan zee. Langdurige verkoopgegevens worden nergens bijgehouden, maar dat de prijzen stijgen staat wel vast. En gemeentes aan de kust proberen daarvan te profiteren. Vorig jaar rekende boekingswebsite Hoo uit dat de gemiddelde verkoopprijzen van strandhuisjes met 41 procent waren gestegen. En  voor de huisjes die gemeentes permanent verhuren bestaan jarenlange wachtlijsten. Hoe mooier de locatie, hoe langer de wachttijden; die lopen op tot wel twintig jaar. Eenmaal veroverd gaan de mooiste plekjes over van generatie op generatie. De hutten die The Noisy Lobster verhuurt, stellen weinig meer voor dan een ruime schuur met achterin een aanrecht en een kastje.  Ze zijn alleen voor gebruik overdag; de Caswells komen hier elke dag naartoe met de auto. Een handvol huisjes in deze rij is particulier bezit en die kosten nu zo’n 100.000 pond, omgerekend ongeveer 120.000 euro. De luxere huisjes aan de overkant van de baai – daar kun je in slapen – zijn daar een veelvoud van waard: bijna 600.000 euro. In één keer betalen graag, want geen hypotheekverstrekker geeft er een lening voor.  Voor huisje 113 ligt Graham Reed in een loungestoel. Hij is vorig jaar met pensioen gegaan. De peddelplank  waar hij net mee is weggeweest ligt op het zand, fietsen staan tegen de muur. Hij woont met zijn vrouw in de buurt. Ze hebben het hutje in september vorig jaar gekocht, via via hoorden ze dat het in de verkoop kwam. Hoeveel Reed heeft betaald, laat hij liever in het midden. „Verderop is er net eentje weggegaan voor 120.000 pond.” Ze hebben het huisje opnieuw geverfd in fris mintblauw, de kleurcode bepaalt het management van The Noisy Lobster.  Reed is een beetje achterdochtig omdat Britse journalisten hier vaak met een vooringenomen vraag komen, zegt hij. Waarom zou je in vredesnaam zo veel betalen voor een keet? „Dan krijg ik het lastig uitgelegd. Het is een manier van leven.” Hij zwemt bijna elke dag zijn vaste rondje langs een stel gele boeien, daar verderop in zee. „Deze plek maakt me kalm. Hier kan ik ontspannen.” The Noisy Lobster is een van de weinige bedrijven die strandhuisjes verhuren – meestal gebeurt dat particulier of doen gemeentes het beheer. En het lokale bestuur van Bournemouth, Christchurch en Poole, waar meerdere stranden onder vallen, grijpt de populariteit van de hutten aan om extra geld te verdienen.  De afgelopen jaren bouwde de gemeente al zo’n 130 nieuwe huisjes aan de kustlijn, die samen zo’n 5 miljoen pond opleverden. Maar begin dit jaar kwamen ze met een wilder plan: de hutten aan zichzelf verkopen. Alle 3.600 strandhuisjes verkopen aan een derde partij zou  de gemeente in één klap 54 miljoen pond opleveren. Die derde partij, een special purpose vehicle, zou de aankoop met commerciële leningen betalen, maar wel aan de gemeente verbonden zijn en de exploitatie voor twintig jaar op zich nemen en de opbrengst delen met de gemeente. Zo zouden de huisjes dubbel opleveren.  Foto Justin Griffiths-Williams Het plan kreeg veel kritiek en  begin deze maand bleek dat het er niet meer van komt. De lokale oppositie noemde het „de foutste vorm van casinokapitalisme” van een gemeente die met hulp van investeerders snelle winst wil maken. Inwoners maakten zich zorgen dat de huur van de huisjes zou stijgen en de landelijke volksvertegenwoordiger van het kiesdistrict stelde vragen in het Lagerhuis. Als gevolg kwam de minister van Huisvesting met een brief waarin hij gemeentes dit soort „geniepige constructies” met indirecte eigenaars niet langer toestaat. Aan het einde van de baai ligt de Mudeford zandbank waar geen auto’s mogen komen. Er is wel een pontje, een café met fish and chips en er zijn doucheblokken zoals op een camping. Vorig jaar kwam hier een huisje op de markt voor 575.000 pond, nota bene eentje zonder direct uitzicht op zee. Een prijs waar je een huis met vijf slaapkamers voor koopt in Newcastle, smaalde sensatiekrant The Sun, maar dan zonder badkamer of aansluiting op het elektriciteitsnetwerk.   Gekkenwerk, dat soort prijzen, vindt ook Joe Pearce. „Het komt hier toch neer op kamperen, maar dan iets luxer.” Ze is net met haar man David en hun twee kinderen aangekomen voor een lang weekend in het strandhuisje dat haar opa en oma eind jaren zeventig al kochten van hun volledige spaargeld. Toen voor ergens tussen de 3.000 en 4.000 pond. „Veel geld destijds, maar natuurlijk niet te vergelijken met de prijzen van nu. Zij kwamen hier met mijn vader en zijn broers en ze wilden graag dat zij die fijne Engelse zomervakanties met hun kinderen konden voortzetten.”  Als kind al vond ze dit een heerlijke plek, al was het slapen een beetje afzien. „We sliepen toen  op de grond en het zand zat altijd overal.” Een jaar of twaalf geleden hebben ze een nieuw huisje gebouwd en nu is er een zolder waar een stel dikke matrassen ligt. Dankzij een set zonnepanelen hebben ze warm water en in een hoek zit een klein chemisch toilet verstopt. Foto Justin Griffiths-Williams De meeste strandhuisjes blijven in de familie, zoals ook bij de familie Pearce. Als ze al worden verkocht,  is het aan  vermogende mensen. Is de strandhuiscultuur aan het gentrificeren? Lastig te zeggen, vindt David Pearce. „Ik heb wel het idee dat er meer geld is op het eiland. Er liggen meer privéboten in de baai. En je ziet dat sommige huisjes beter worden onderhouden.” Voor hun oude buurvrouw die hier elk jaar zo lang woonde als is toegestaan, van april tot oktober, is nu iemand in de plaats gekomen die nooit blijft slapen maar ’s avonds terugvaart naar zijn pied-à-terre in de haven.  Terwijl deze plek juist ’s avonds iets bijzonders heeft, zegt Joe, als de dagjesmensen zijn verdwenen en alleen de bewoners overblijven. Ze drinken samen een glas wijn, praten bij en ’s ochtends worden ze wakker met geluid van de golven. „Als er aan land donkere wolken hangen en wij hier nog droog zitten, zeggen we: kijk ons nou, dit is Mudeford magic.” Eind achttiende en begin negentiende eeuw trokken rijke Britten naar de kust voor de gezonde effecten van de zee. Ze reden met hun bathing machines, hutten op wielen, het water in. Zo konden ze hun kuisheid bewaren – en het was handig omdat  rijkelui vaak slecht konden zwemmen.  De strandhuisjes ontstonden als combinatie van die rijdende badhutten en de functionele vissershuisjes die toch al aan de kust stonden. Al snel trok ook de middenklasse naar zee en ontstond de strandvakantiecultuur, waarbij de strandhuisjes  fijne beschutting boden voor het wispelturige Engelse weer. Het oudste gemeentelijke strandhuisje werd in 1909 gebouwd en staat in Bournemouth.||https://www.nrc.nl//nieuws/2022/08/16/in-de-winter-uren-in-de-rij-voor-een-zomer-in-een-strandhuisje-a4139101
2022-08-16||Zinkfabriek Noord-Brabant, een van de grootste   van Europa, legt  productie stil||De smelterij van Nyrstar in het Brabantse Budel-Dorplein, een van de grootste zinksmelterijen van Europa, legt op 1 september voor onbepaalde tijd de productie stil. Dat meldde het Belgische concern dinsdag. Een officiële reden is niet bekendgemaakt, maar de hoge energieprijzen bemoeilijkten al langer de zinkproductie bij verschillende fabrieken van Nyrstar. De smelterij in Budel draait al sinds eind 2021 niet op de volledige capaciteit. De 430 personeelsleden  zullen tijdelijk ander werk doen, zoals onderhoud, of gaan opleidingen volgen. De fabriek, gelegen op de hei in het uiterste zuidoosten van Noord-Brabant,  kan jaarlijks 315.000 ton zink produceren – ruim 2 procent van de wereldwijde zinkproductie. Het nieuws over de opschorting van de productie had daardoor direct invloed op de zinkprijs: na de aankondiging van Nyrstar ging de prijs bijna 7 procent omhoog op de Londense metaalbeurs. Voor de productie van zink zijn grote hoeveelheden stroom nodig. De fabriek in Budel-Dorplein is doorgaans goed voor zo’n 1 procent van het Nederlandse stroomgebruik, ongeveer net zoveel als een grote stad.   Dat leidt al langer tot  moeilijkheden bij Nyrstar. Twee andere fabrieken van het concern, in Frankrijk en net over de grens in België, draaien ook al langere tijd op een lager niveau. Zij blijven voorlopig wel draaien.   De fabriek in Budel-Dorplein is voor zover bekend het eerste grote Nederlandse industriebedrijf dat in de huidige energiecrisis overgaat tot een volledige productiestop.  Nyrstar, dat in handen is van handelshuis Trafigura, heeft wereldwijd zo’n 4.000 werknemers en is vooral groot in lood en zink.    Een van de grootste concurrenten is Glencore, dat eerder in augustus al waarschuwde dat de productie van zink in gevaar kon komen als gevolg van hogere energieprijzen. Volgens financieel persbureau Bloomberg zijn de meeste Europese voorraden van zink, dat bijvoorbeeld wordt gebruikt om staal te beschermen tegen corrosie, ook leeg.  Naast zinkproductie telt Nederland nog een aantal andere industrieën die erg gevoelig zijn voor hoge energieprijzen. Vorig jaar legde de grote kunstmestfabriek van Yara in Zeeuws-Vlaanderen, een van de grootste van Europa, tijdelijk een deel van de productie stil in verband met de hoge gasprijs.  De Groningse aluminiumproducent Aldel besloot rond diezelfde tijd het meest energie-intensieve deel van de fabriek, de smelterij, definitief te sluiten. ||https://www.nrc.nl//nieuws/2022/08/16/zinkfabriek-noord-brabant-een-van-de-grootste-van-europa-legt-productie-stil-a4139107
2022-08-16||‘We verdelen de laatste druppels terwijl in de Rotterdamse haven heel veel water doorgespoeld wordt’||De woordvoerders van het Rotterdamse havenbedrijf beginnen spontaan te lachen aan de telefoon. Wat zij ervan vinden als ooit de Nieuwe Waterweg zal worden afgesloten? „Wat dacht u? Wij zijn trots op onze open haven, het is een belangrijk voordeel ten opzichte van onze concurrenten.” Het afsluiten van de Nieuwe Waterweg is een plan dat af en toe opduikt. Bijvoorbeeld als het droog is in Nederland en zout water het land binnendringt. Zoals nu. Watermanagers doen hun best het zoute water te weren. Ze leggen de boeren beregeningsverboden op. Sturen zoet water uit het Noordzeekanaal naar het westen. Zetten bellenschermen in om het zoute water tegen te houden. Sturen water uit de Lek in de richting van de Hollandse IJssel die dreigt te verzilten. En dat terwijl bij Hoek van Holland in droge tijden bijna evenveel zoet water de zee in stroomt als er bij Lobith binnenkomt. „Dat water kunnen wij goed gebruiken”, zeggen waterschapsbestuurders Louis van der Kallen en Claude van Dongen, tevens boer, van waterschap Brabantse Delta. „Wij zijn in het land de laatste druppels water aan het verdelen terwijl we bij Rotterdam met heel veel water de haven doorspoelen.” Ook waterschapsbestuurder Hans Middendorp van het Hoogheemraadschap van Delfland maakt zich sterk voor het sluiten, desnoods af en toe, van de Nieuwe Waterweg. „Als het water niet meer bij Hoek van Holland de zee in stroomt, hebben we voldoende water om het in de richting van de zuidwestelijke delta te sturen. Dat zou een heleboel schelen.” In de vijftiger jaren van de vorige eeuw werd besloten enkele zeearmen af te sluiten en daarmee de kans op een Watersnoodramp zoals in 1953 te verkleinen. De Nieuwe Waterweg bleef open met als belangrijk argument dat de haven van Rotterdam bereikbaar zou blijven. „Sindsdien is er veel veranderd”, zegt Middendorp. „De meeste schepen komen niet eens meer voorbij Maassluis.” Inderdaad vindt tegenwoordig de helft van de overslag in de haven plaats op de Maasvlakte voor de kust. En als je de waterweg ter hoogte van Vlaardingen, bij de Beneluxtunnel, sluit, dan schaadt dat nog maar een kwart van de havenactiviteiten. De binnenvaart zou er veel meer last van krijgen. Er waren in de jaren vijftig echter ook andere redenen om de Rijnmond open te houden, aldus een woordvoerder van minister Harbers (Infrastructuur en Waterstaat, VVD). „Omdat het teveel aan rivierwater ergens weg moet kunnen.” Ook waren „negatieve consequenties” voor milieu, rivierbodems en grote havens. Maeslantkering straks mogelijk niet meer voldoende Nadenken over de Nieuwe Waterweg is een kolfje naar de hand van medewerkers van het Deltaprogramma. Wat op langere termijn moet gebeuren met de  Waterweg, die sinds 25 jaar bij storm op zee kan worden afgesloten met de beweegbare armen van de Maeslantkering, is onderwerp van studie. Vooralsnog „wegen de voordelen van het sluiten van de Nieuwe Waterweg niet op tegen de nadelen”, zegt Jos van Alphen, medewerker van de Deltacommissaris. Niet alleen zal de scheepvaart hinder ondervinden, ook kun je relatief gemakkelijk water op zee lozen wanneer de grote rivieren veel water aanvoeren, en is het onder normale weersomstandigheden prettig om met dat rivierwater  zout tegen te houden. De voordelen van afsluiten zouden in de komende decennia natuurlijk wel zwaarder kunnen gaan wegen als de zeespiegel blijft stijgen en overstromingen moeten worden voorkomen. De huidige Maeslantkering is vermoedelijk niet berekend op het frequent tegenhouden van grote hoeveelheden zeewater. Dan komt, aldus Van Alphen, de bouw van een nieuwe kering dichterbij, die dus ook in tijden van droogte het zoete rivierwater kan vasthouden. Net als het sluizencomplex in IJmuiden voor het achterliggende Amsterdam. Woordvoerders van minister Harbers vullen aan: „Een vaste waterkering plus zeesluizen zoals die in IJmuiden vormen een aantrekkelijke optie om het zoetwater binnen te houden in tijden van extreme droogte. Echter, naast deze keringen zou je nog grotere infrastructuurcomplexen met pompen moeten bouwen, om het  rivierwater in de winter kwijt te kunnen.” Echt aandringen op sluiting van de Nieuwe Waterweg doen de waterschappen niet. De verzilting is nog goed te bestrijden, stellen ze, en het Hoogheemraadschap van Schieland en de Krimpenerwaard, dat veel te maken heeft met verzilting, vindt het „te simpel geredeneerd” dat met de afsluiting in één klap de verzilting gestopt zou worden. Ook zijn de kosten hoog, bleek eerder uit onderzoek van Rijkswaterstaat, en zou behalve de scheepvaart ook de natuur schade ondervinden; natuur is gebaat bij overgangen tussen zoet en zout water. Toch is het sluiten van de Nieuwe Waterweg „één van de opties” om, „naast de aanleg van bekkens in het zuiden en oosten van het land”, Nederland van voldoende zoet water te blijven voorzien en de veiligheid te vergroten, zegt Bas Jonkman, hoogleraar waterbouwkunde aan de TU Delft. Jonkman herinnert aan een plan van acht jaar geleden van ingenieur Frank Spaargaren, een van de ontwerpers van de Oosterscheldekering: de sluiting van de monding van de Rijn met een sluizencomplex. Jonkman: „Er komt een moment dat we een besluit moeten nemen over de Nieuwe Waterweg. Het plan is goed voor de waterveiligheid, voor het vasthouden van zoet water en voor stadsontwikkeling achter de dam. Je zou door de afsluiting meer woningbouw in buitendijkse havengebieden kunnen ontwikkelen, en grachten en woonboten. Rotterdam zou meer op Amsterdam gaan lijken.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/16/in-het-land-de-laatste-druppels-verdelen-terwijl-we-de-rotterdamse-haven-met-heel-veel-water-doorspoelen-a4139105
2022-08-16||38 migranten gered uit ‘niemandsland’ in rivier tussen Griekenland en Turkije||De Griekse politie heeft 38 migranten gevonden die al weken vastzaten op een eilandje in de Evros-rivier op de grens tussen Griekenland en Turkije. Daarmee komt een eind aan het schimmige kat-en-muisspel waarmee de Turkse en de Griekse grensbewaking de groep buiten de deur probeerden te houden. De migranten moesten wekenlang  overleven op restjes voedsel en rivierwater. Er zaten drie zwangere vrouwen en zeven kinderen bij.   De groep kwam half juli op de radar van mensenrechtenorganisaties, die op basis van gps-gegevens vaststelden dat het eilandje in Griekenland lag. De migranten durfden niet aan land te gaan uit angst voor de Griekse en Turkse grenspolitie, die hen al enkele keren hardhandig had teruggestuurd naar eilandjes in de Evros. Daar wemelt het van de muggen en schorpioenen. Het vijfjarige Syrische meisje Maria kwam om het leven, waarschijnlijk als gevolg van een schorpioenensteek.  Het Europees Hof voor de Rechten van de Mens riep op 20 juli de Griekse regering op de gestrande migranten op het eiland te helpen. Advocaten van de Griekse Vluchtelingenraad die contact met hen hadden, waarschuwden de Europese grensbewakingsdienst Frontex, de VN-vluchtelingenorganisatie UNHCR, en het Europees Parlement. Ze deelden de locatie van de groep, maar de Griekse regering ontkende dat de betreffende coördinaten in Griekenland lagen. De Griekse politie zei dat ze de groep niet kon lokaliseren. De beweringen van de Griekse autoriteiten vallen moeilijk te verifiëren, want het grensgebied rond de Evros is uitgeroepen tot een militaire zone, die verboden is voor journalisten, advocaten en hulporganisaties. Daarmee is het grensgebied verworden tot een soort strafrechtelijk niemandsland, waar zowel de Grieken als de Turken migranten opjagen. Desondanks is er op basis van foto’s, video’s en verklaringen die de migranten hebben gedeeld een redelijk beeld te krijgen van de situatie.  De delta van de Evros is een uitgestrekt natuurgebied met meren, lagunes en moerassen.  Een Griekse politiefunctionaris stelde tegen  AP dat de migranten in goede gezondheid verkeren. Hij zei dat ze het lichaam van de overleden Maria niet hebben gevonden. De politie heeft voedsel en water uitgedeeld en zal de migranten naar een opvangcentrum brengen. Duizenden migranten uit het Midden-Oosten, Azië en Afrika proberen elk jaar illegaal Griekenland te bereiken vanuit Turkije, in de hoop op een beter leven in Europa. Volgens het internationaal recht is Griekenland verplicht om hen op te nemen en in staat te stellen een asielprocedure te doorlopen. In plaats daarvan stuiten migranten op een zwaar beveiligd grenshek en het brute optreden van de grenspolitie, die ze in elkaar slaat, van hun bezittingen berooft, uitkleedt en terug naar Turkije stuurt.  Uit een geheim onderzoeksrapport van het Europees Bureau voor Fraudebestrijding (OLAF) blijkt hoe  Frontex al in een vroeg stadium afwist van de pushbacks door de Griekse grenspolitie en de kustwacht, en dat Frontex er soms ook bij betrokken was. De vernietigende conclusies van het rapport werden vorige maand gepubliceerd door het Duitse blad Der Spiegel. Dit vergroot de druk op de Europese Commissie om een eind te maken aan het toedekken van de illegale deportaties.||https://www.nrc.nl//nieuws/2022/08/16/38-migranten-gered-uit-niemandsland-in-rivier-tussen-griekenland-en-turkije-a4139104
2022-08-16||Kabinet passeert gemeente Tubbergen en gaat vergunning geven voor asielopvang in hotel||Het kabinet gaat voor het eerst een vergunning geven voor de opvang van asielzoekers zonder een akkoord hierover te hebben bereikt met de gemeente. Het gaat hierbij om een hotel in Albergen, in de Overijsselse gemeente Tubbergen, dat door het Centraal Orgaan opvang asielzoekers (COA) is gekocht. Dat schrijft staatssecretaris Eric van der Burg (Asiel en Migratie, VVD) dinsdag in een brief aan de Tweede Kamer.  In het hotel is momenteel plaats voor tachtig personen, maar er kunnen „in potentie” driehonderd asielzoekers worden opvangen. Volgens Van der Burg ziet het kabinet zich genoodzaakt om de vergunningverlening over te nemen van de gemeente, omdat overleg tussen de gemeente Tubbergen, het COA en het ministerie sinds april nog niet leidde tot een opvanglocatie voor asielzoekers.  Eind mei stemden alle veiligheidsregio’s in met het creëren van duizenden extra opvangplekken voor asielzoekers en Oekraïense vluchtelingen in verschillende regio’s. Dit was nodig om de druk op het asielzoekerscentrum in Ter Apel te verlichten. De afgelopen maanden moesten daar geregeld mensen buiten slapen, omdat in het centrum geen bedden meer beschikbaar waren. Uit interne cijfers van het Knooppunt Coördinatie Informatie Oekraïne (KCIO), dat de spreiding van vluchtelingen regelt onder de 25 regio’s, bleek maandag dat twee derde van de veiligheidsregio’s nog niet het afgesproken aantal opvangplekken voor Oekraïners en reguliere asielzoekers geregeld had. Het COA is momenteel bezig met een vergunningsaanvraag voor het hotel in Albergen, maar de gemeente Tubbergen wil de bestemming van het hotel niet wijzigen. Om deze vergunning zelf te verlenen maakt het kabinet nu gebruik van het zogeheten Ruimtelijk ordeningsinstrumentarium. Op die manier is het „niet gebonden aan de bereidwilligheid van gemeenten om een COA-locatie te openen”, aldus Van der Burg. Volgens hem betreft het een eerste stap, waarna ook meerdere locaties in andere gemeenten zullen volgen. „De noodzaak om aanvullende opvangplekken te realiseren is zo groot dat het kabinet heeft besloten om een uitzonderlijke stap te zetten.”  Van der Burg laat in de brief aan de Kamer weten dat hij momenteel bezig is met een wetsvoorstel waarbij gemeenten een wettelijke opvangtaak krijgen en waarbij het Rijk een dwingend juridisch instrumentarium tot haar beschikking heeft. „In de tussentijd ziet het kabinet zich genoodzaakt om het Ruimtelijk ordeningsinstrumentarium in te zetten”, schrijft hij. Het toepassen van het instrumentarium werd vorige week al aangekondigd door Van der Burg. Ook liet hij toen weten met twee andere gemeenten in gesprek te zijn waar samen ongeveer duizend opvangplekken gerealiseerd kunnen worden. De fractievoorzitters van de coalitiepartijen van de gemeente Tubbergen hebben raadsvragen gesteld. Ze willen onder meer weten of het College net als de partijen zorgen maakt over de gevolgen van een eventuele opvanglocatie in Albergen. Daarnaast laten de fractievoorzitters weten dat de werkwijze van het kabinet volgens hen „volstrekt onacceptabel is”.||https://www.nrc.nl//nieuws/2022/08/16/kabinet-passeert-gemeente-tubbergen-en-gaat-vergunning-geven-voor-asielopvang-in-hotel-a4139102
2022-08-16||‘Eerst vertrekken, en dan nu tonnen betalen om terug te mogen komen’, lacht kapster Zülfiye uit de Afrikaanderwijk||De laatste vijf, zes jaar maken steeds meer Nederlandse klanten een afspraak, zegt Zülfiye Bulut, terwijl ze de net geknipte lokken van Ingrid van Arent in model föhnt. Kapsalon Syl zit midden in de Afrikaanderwijk in Rotterdam, aan het marktplein. Ze vindt de nieuwe klanten met een Nederlandse achtergrond leuk. Trouwens, de wijk verandert sowieso voortdurend. Dat ging niet altijd soepel: vijftig jaar geleden waren er in de wijk heftige etnische rellen die zich richtten op  Turkse gastarbeiders. Er was brede onvrede over verpaupering, de afname van sociale cohesie én sensatiezucht, waardoor de rellen dagen duurden.  In de jaren erna kwam gezinshereniging op gang – vrouwen en kinderen uit Turkije arriveerden in de wijk. Zülfiye Bulut was zo’n kind. Toen ze ouder werd, zag ze gezinnen van Nederlandse afkomst vertrekken naar omliggende gemeenten als Barendrecht of Capelle. „Eerst vertrekken, en nu tonnen betalen om weer terug te mogen komen”, grapt ze. Haar kapsalon Syl begon ze 27 jaar geleden in de multiculturele Afrikaanderwijk – die het nog steeds is. En weer is er verandering: door de sloop van sociale huurwoningen en oude huizen en de bouw van duurdere nieuwbouwwoningen verandert de samenstelling van de wijk. Dat zal doorzetten, er staat nog veel meer nieuwbouw gepland. En dat is precies de bedoeling. Het stadsbestuur wil hier meer mensen met hogere inkomens, die vaak hogeropgeleid zijn, om zo de wijk te verbeteren. Hoe pakt dat uit? Dat hangt ervan af aan wie je het vraagt. Zülfiye Bulut vindt het een prima ontwikkeling. Nieuwe bewoners worden gewoon opgenomen, denkt ze. „Dat zie je toch nu al? Ze zitten bij mij in de stoel.” Ze kent de wijk goed. Zeventien jaar geleden is ze in Barendrecht gaan wonen met haar man. Maar ze is elke dag in haar zaak. „Het is net een dorp.” Kijk, daar stapt Aysel Ormanoglu binnen op haar witte Crocs – ze was net in haar moestuin. Ze komt niet voor een nieuwe coupe, ze brengt tomaten, courgettes en pepers die ze net oogstte. Ze is 48 en woont al 45 jaar in de wijk. Toen ze arriveerde, waren er nog niet veel Turkse gezinnen. Ze telt hardop: „Wij. De mensen boven ons. Het gezin naast ons. En, o ja, nog een gezin verderop. Vier Turkse gezinnen in onze hele straat.” Een oudere Nederlandse vrouw ontfermde zich over het gezin. „Zij nam ons mee naar de intocht van Sinterklaas. En de Spido voor een rondvaart. Ze hielp onze moeder. We noemden haar ‘oma’.” In de jaren daarna kwamen er steeds meer Turkse gezinnen. Lang niet iedereen vond een ‘oma’ om hen wegwijs te maken. Inmiddels heeft een derde van de wijkbewoners een Turkse achtergrond. De witte Nederlanders die naar de wijk verhuizen, komen niet alleen uit Rotterdam, hoort Bulut. Ze knipt en kapt mensen uit Amsterdam, Utrecht en Dordrecht. Zie, daar stapt filmmaker Vincent van den Ouden (32) met een grote kuif binnen. Kan hij een afspraak maken? Hij kan meteen in de stoel plaatsnemen, het is vakantietijd en rustig. Wie hij is? „Een gelukszoeker, op zoek naar een beter leven.” Geintje. Hij komt uit Bergen op Zoom en woont hier nu een jaar. Van den Ouden moest eerst wennen aan al die culturen, al die groepjes, al die drukte. „Pas hier zag ik hoezeer ik verder in een bubbel van hogeropgeleiden en kunstenaars leef.” Hij gaat daarom de wijk steeds meer waarderen. „Leerzaam om te zien dat er veel ándere bubbels zijn.” Zülfiye Bulut knipt filmmaker Vincent van den Ouden. Foto Sanne Donders
 Als hij in zijn Engelse longcoat door de wijk stapt, valt hij op, beseft hij. Toen hij laatst in een winkel een plastic tasje vroeg, antwoordde de verkoper pesterig of hij als hoogopgeleide zijn linnen tasje vergeten was. „Ja”, zei Van den Ouden. Ze moesten er allebei om lachen. Hij voelt zich er steeds meer thuis, zegt Van den Ouden. Mensen kennen elkaar hier. En ze gaan hem nu ook herkennen en groeten. Bij het Turkse restaurantje waar hij regelmatig komt, wéten ze nu dat hij voor de weekschotel komt. Het is juist dat dorpse karakter – je kunt het ook sociale cohesie noemen – dat het stadsbestuur en  woningcorporatie Vestia in de Afrikaanderwijk hebben genegeerd bij de sloop van de Tweebosbuurt, zegt Mustapha Eaisaouiyen. Sinds 2019 is hij een bepalend gezicht van het verzet tegen de sloop, en nu SP-fractiemedewerker in de Tweede Kamer. De sloop ging door en op de plek waar 588 sociale huurwoningen stonden (waarvan 524 van Vestia) is nu een grote, open plek met brokken beton. Vrachtwagens rijden af en aan. Er komen 237 duurdere vrije huur- en koopwoningen voor terug. Het steekt Eaisaouiyen dat het „mengen” van mensen met een hoger inkomen met wijkbewoners die minder te besteden hebben door de overheid als een van de oplossingen wordt gepresenteerd. „Mengen wordt gebruikt als excuus om van sociale huurders af te komen. Die zijn electoraal niet interessant en leggen in het perspectief van de gemeente een zware druk op sociale voorzieningen. Bij de voormalige tram-remise, hier aan de rand van de Tweebosbuurt, had je braakliggend terrein, daar verrijzen nu veel woningen, bijna allemaal in het dure segment. Waarom wordt er niet gemengd?” Opvallend, merkt hij op, is dat het mengen in de dagelijkse praktijk niet plaatsvindt. „Dat zag je al op de Kop van Zuid en in Katendrecht. Er werd een olievlekwerking verwacht met het aantrekken van rijkere nieuwkomers, dat is niet gebeurd. Wat je krijgt is segregatie binnen de wijk.” In Katendrecht zag hij dat nieuwe, rijkere bewoners hun eigen buurtfeesten organiseerden parallel aan die van de oude, armere bewoners. „Nu al worden de nieuwe nieuwkomers met de nek aangekeken door de vorige nieuwkomers, die denken ‘jullie maken het nu alleen maar duurder’.” Zijn verwachting is dat ook in de nieuwbouwwijk in de Tweebosbuurt straks niet gemengd wordt. De markt op de Afrikaanderplein Foto Sanne Donders Irene (38) en Dorus (39) zuchten diep als de sloop ter sprake komt. Zij wonen in een nieuwbouwhuis aan de rand van de Tweebosbuurt en kijken precies óp de kale vlakte met betonbrokken. Ze snappen heel goed dat het ellendig was voor veel bewoners die hun huis uit moesten, maar vinden de berichtgeving te eenzijdig: in veel artikelen wordt de wijk telkens gereduceerd tot sloopbuurt, zeggen ze. Over de nieuwe bewoners lees je niets. Het klopt. Irene en Dorus zíjn hoogopgeleid, ze zijn tweeverdieners en ze zijn buiten Rotterdam opgegroeid. Maar ze woonden al twaalf jaar op Zuid voordat ze hier gingen wonen. En hun huis is er niet door een projectontwikkelaar neergezet maar ontworpen door een aantal architecten in samenspraak met een groep actieve bewoners die zich verenigden in een stichting en er jaren intensief mee bezig waren. Die mensen kíézen er bewust voor om hier te wonen, zegt Irene. „Niet alleen vanwege het huis, ook vanwege de buurt. Daar hoor je nooit iets over.” Ze zien de wijk als hún wijk. Ze gaan met de kinderen naar de speeltuin en de bieb aan het Afrikaanderplein en naar de ijssalon aan de markt. De jongste gaat in de wijk naar het kinderdagverblijf en de oudste zit er op de (gemengde) basisschool. Irene en Dorus hebben met een groepje buren een kroegentocht gehouden door de wijk op zoek naar een stamkroeg – wat nog niet gelukt is. Ze zitten in de tuin, hun dochtertje (2) slaapt en hun zoontje Dorian (5) fietst in het gangetje achter de tuinen. Ze tonen een binnentuin, een grote, groene (nu in de zomer wat verdroogde) driehoek binnen het huizenblok, met – als het heeft geregend – een ‘wadi’. Voor de kinderen is dit heerlijk, zeggen ze. Ze kunnen er spelen met de andere buurtkinderen maar niet de straat op rennen. „Natuurlijk zijn er ook ouders in de nieuwbouwkoopwoningen die hun boodschappen bij Albert Heijn doen en hun kinderen aan de noordkant van de Maas op een witte school doen”, zegt Irene later weer in de tuin. „Maar wij zien juist die ándere buurtbewoners, die wel willen integreren in de wijk.” Toon (79) en Inge (75) Krooswijk, die aan de andere kant wonen, zul je niets negatiefs horen zeggen over nieuwe bewoners als Irene en Dorus. Ze omarmen hen. Ze vinden het alleen vééls te weinig en vééls te laat. Zij wonen in het ouderlijk huis van Toon en zagen hun „keurig nette” buurt een halve eeuw geleden verkleuren en verloederen. De huisarts en de tandarts vertrokken. De slagerij, waar je van die lekkere Gelderse worst kon kopen, verdween. De buurtsuper ook, waar Inge koffiedronk met de eigenaresse. Ze mopperden, maar keerden de wijk nooit de rug toe. Mevrouw Krooswijk was jarenlang knutsel- en voorleesoma op de basisschool. Bij elke activiteit kon het buurthuis op haar rekenen. En ze zorgde bij elk wijkfeestje voor lekkere hapjes. Zij zagen vijftig jaar geleden de relschoppers langs hun raam rennen, en daarna galoppeerden politiepaarden door hun straat. Toen afgelopen winter vlak bij hun huis coronarellen uitbraken, kreeg meneer Krooswijk een hartaanval. Mevrouw Krooswijk is ervan overtuigd dat die werd veroorzaakt door een herbeleving van de rellen van vijftig jaar terug. De ambulance kon, vanwege de rellende jongeren, niet bij hun huis komen. Hun punt is dit: vijftig jaar geleden was er onvrede over te veel buitenlanders die in hun wijk werden gepropt en nu gebeurt precies hetzelfde. Destijds waren het Turkse mannen, nu zijn het (vooral) Oost-Europeanen. Kom maar mee, dan laten we het zien.  Toon en Inge Kruiswijk  in hun huis aan de Hillevliet, waar Toon ook geboren is. Foto Sanne Donders Mevrouw Krooswijk loopt voorop, meneer met zijn rollator erachteraan. Ze zien de acht Roemenen nu niet, maar ze wonen er zeker. Daar, samen op één etage. En ze maken toch een pestherrie. Dáár woont een Pools gezin, ook op één etage. En die etage daar is verdeeld in een voor- en achterkamer. Beide delen worden verhuurd voor 1.150 euro per maand, met gebruik van toilet, douche en keuken. Mevrouw Krooswijk vraagt dat gewoon. In een deel woont een stelletje uit Bangladesh, hij maaltijdbezorger, zij studente. Er komt nog 200 euro per maand voor energie bij, vertelden ze. Er zitten keurige mensen tussen hoor, echt, zeggen ze. Destijds hadden ze ook geen last van de gastarbeiders. „Die mensen hebben zich het schompes gewerkt”, zegt mevrouw Krooswijk. Maar naast alle hardwerkende mensen kwam er een bonte stoet aan mensen naar de wijk die niet altijd, hoe zeg je dat netjes, de leefbaarheid verbeterden. Meneer Krooswijk: „Op z’n Rotterdams gezegd: het gajes werd hier geconcentreerd.” Ze kunnen een dag vertellen over een halve eeuw aan gekke voorvallen. Over die keer dat een buurvrouw in de tuin zat met haar kind en dat er een liter blik doperwten rakelings langs haar hoofd vloog.  En die keer dat een man in de dakgoot stond te masturberen. Het antwoord van de stadsmarinier die ze daarover inlichtten was onvergetelijk. „Daar kunnen we niet zoveel aan doen. Dat is een ándere cultuur”, had hij gezegd. Mevrouw Krooswijk vertelt over buurtcoaches, stadsmariniers en wijkcoördinatoren die het stadsbestuur door de jaren heen de wijk in stuurde om de boel in het gareel te krijgen: „Die kwebbelen en kwebbelen. Ze vergaderen en vergaderen. Maar verder gebeurt er niets.” In haar kapsalon zegt Zülfiye Bulut: „Mensen vragen weleens waarom ik niet in Barendrecht een zaak ben begonnen. Het antwoord is simpel. Ik voel me thuis in deze wijk. En het is hier nooit saai.” 
Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is
	||https://www.nrc.nl//nieuws/2022/08/16/eerst-vertrekken-en-dan-nu-tonnen-betalen-om-terug-te-mogen-komen-lacht-kapster-zulfiye-uit-de-afrikaanderwijk-a4139103
2022-08-16||Steenbergen wint zilver op 200m wisselslag, brons voor Van Roon en Toussaint||Marrit Steenbergen heeft dinsdag haar zesde medaille gewonnen op het EK zwemmen in Rome. Ze wist de tweede plek te behalen tijdens de 200 meter individuele wisselslag. Het goud ging naar de Israëlische Anastasya Gorbenko, het brons naar de Italiaanse Sara Franceschi. Al vanaf de start kwam Gorbenko ver voor te liggen en leek vrijwel de hele race niet meer in te halen. Toch viel ze de laatste 50 meter van de wedstrijd stil waardoor het goud voor Steenbergen nog binnen handbereik leek. Uiteindelijk kwam Steenbergen net te kort en finishte twee tienden langzamer dan de winnares. Steenbergen plaatste zich voor de finale met de tweede tijd.  Eerder dit EK wist de 22-jarige Steenbergen al vier gouden en één bronzen medaille te winnen. Ze won het goud op de 4×200 meter vrije slag, 100 meter vrije slag, 4×100 meter wisselslag gemengd en 200 meter vrije slag. Het brons behaalde ze op de 4×100 meter vrije slag. De zilveren plak van dinsdag is haar zesde medaille, waardoor ze nog altijd jacht maakt op het medaillerecord van het EK langebaan bij de vrouwen. Franziska van Almsick (1993), Laure Manaudou (2006) en Sarah Sjöström (2014) kwamen tot zeven podiumplaatsen op één EK. Steenbergen komt dinsdagavond nog in actie op 4×200 meter vrije slag gemengd.  Kira Toussaint snelde naar brons op de 100 meter rugslag. De 28-jarige zwom naar een tijd van 53.53, dertien honderdsten achter de Italiaanse winnares Margeritha Panziera. Het zilver ging naar de Britse Medi Harris. Maaike de Waard, die eerder dit EK nog brons won op de 50 meter rugslag, eindigde in de finale als achtste in 1:00,53.  Eerder op de avond pakte Valerie van Roon eveneens een bronzen medaille op de 50 meter vrije slag. Dat deed ze in een tijd van 24.26. De eerste plaats was voor de Zweedse Sarah Sjöström (23.91) en het zilver ging naar de Poolse Katarzyna Wasick (24.20). De andere Nederlandse vrouw die mocht starten in de finale was Tessa Giele. Zij eindigde op de vierde plek. ||https://www.nrc.nl//nieuws/2022/08/16/steenbergen-wint-zilver-op-200m-wisselslag-brons-voor-van-roon-op-50m-vrij-a4139073
2022-08-16||Nieuwe VN-klimaatchef wil dat rijke landen meer doen|| „We zullen ons niet langer kunnen aanpassen in een wereld die meer dan anderhalve graad opwarmt.” Dat twitterde Simon Stiell, het nieuwe hoofd van het klimaatbureau van de Verenigde Naties, in februari  naar aanleiding van een rapport van de klimaatwetenschappers van het IPCC. „Angstaanjagend”  noemde hij dat  rapport. Als voormalig klimaatminister van het Caraïbische eilandstaatje Grenada weet Stiell waar hij het over heeft. Voor zijn land vormt klimaatverandering een existentiële bedreiging.    De keuze voor Stiell als topman van het UNFCCC, zoals het klimaatbureau officieel heet, is opmerkelijk. Na de Costa Ricaanse Christiana Figueres en de Mexicaanse Patricia Espinosa krijgt het klimaatbureau  voor de derde keer een chef uit Midden-Amerika. Ooit had de bureauchef vooral een organisatorische functie, maar mede door de Nederlander Yvo de Boer (2006 tot 2010)  kreeg de functie kleur en is het interessanter voor landen om met een eigen kandidaat te komen. Stiell had dan ook stevige concurrentie van de Brit Alok Sharma, die van de klimaattop in Glasgow eind vorig jaar een redelijk succes wist te maken, en van Espinosa’s plaatsvervanger Ovais Sarmad uit het voor de klimaatonderhandelingen belangrijke India. Dat het toch Stiell is geworden, heeft mogelijk te maken met het feit dat hij uit Grenada komt. De kleine eilandstaten spelen in de klimaatonderhandelingen een steeds prominentere rol, zeker ook na de indrukwekkende toespraak van Mia Mottley, premier van het nabijgelegen Barbados, in Glasgow. Zij noemde twee graden opwarming „een doodvonnis” voor alle eilandstaten. Hoewel Grenada misschien niet meteen door zeespiegelstijging van de kaart geveegd dreigt te worden – zoals bijvoorbeeld Tuvalu, Fiji of de Malediven – zijn de gevolgen van klimaatverandering er nu al goed voelbaar. Het weer wordt extremer, de laaggelegen gebieden lopen vaker onder water en er dreigt door verzilting van het grondwater een tekort aan drinkwater. Landbouw en toerisme, de belangrijkste economische activiteiten van Grenada, komen daardoor in het gedrang. Als milieuminister probeerde Stiell de mangrovebossen te beschermen en toch ruimte te bieden aan de ontwikkeling van het toerisme. Stiell volgt de klimaatonderhandelingen al jaren van nabij. Hij was onder meer voorzitter van de High Ambition Coalition, een  groep rijke en arme landen die pleiten voor meer en snellere reductie van broeikasgassen. Ook spreekt Stiell zich regelmatig uit voor financiële steun aan ontwikkelingslanden, niet alleen zodat zij hun  broeikasgassen kunnen reduceren, maar ook om zich aan te passen aan de gevolgen van klimaatverandering en schade die de opwarming nu al veroorzaakt te compenseren. In Glasgow zei hij dat de G20, de groep van rijkste landen, „de rijkdom en de technologie bezitten om meer te doen”.  De landen van de G20 bezitten de rijkdom en de technologie om meer te doen tegen klimaatverandering Simon Stiell Klimaatchef VN In zijn nieuwe functie geeft Stiell leiding aan zo’n vierhonderd mensen uit honderd landen. Het klimaatbureau, gevestigd in Bonn, bereidt de jaarlijkse klimaattop voor en is, samen met het gastland, verantwoordelijk voor de organisatie. Stiells eerste taak zal zijn om in november de top in de  Egyptische kuststad Sharm el-Sheikh in goede banen te leiden.  Dat zal niet gemakkelijk worden, nu de oorlog in Oekraïne een energiecrisis heeft veroorzaakt waardoor zelfs landen met een ambitieus klimaatbeleid terugvallen op steenkool. Daarnaast heeft China het overleg met de Verenigde Staten op het gebied van klimaat opgeschort uit woede over het bezoek van Nancy Pelosi, voorzitter van het Amerikaanse Huis van Afgevaardigden, aan Taiwan. Samenwerking tussen China en de VS, de twee grootste klimaatvervuilers, is essentieel voor succesvolle klimaatonderhandelingen.||https://www.nrc.nl//nieuws/2022/08/16/nieuwe-vn-klimaatchef-wil-dat-rijke-landen-meer-doen-a4139072
2022-08-16||Uitstoot broeikasgassen in EU in eerste kwartaal 6 procent hoger dan vorig jaar||De uitstoot van broeikasgassen in de Europese Unie is in het eerste kwartaal van dit jaar met 6 procent gestegen ten opzichte van de eerste drie maanden van afgelopen jaar, maar bleef net onder het niveau van vóór de coronapandemie. Dat heeft Eurostat, het statistiekbureau van de EU, dinsdag bekendgemaakt. Het instituut wijt de toename aan het economisch herstel van na de coronapandemie. Volgens de cijfers van Eurostat bedroeg de uitstoot van broeikasgassen door bedrijven, de overheid en huishoudens in de EU het eerste kwartaal van dit jaar 1.029 miljoen ton. In 2019, het jaar voordat de coronapandemie Europese regeringen tot ingrijpende maatregelen dwong, stootten alle 27 EU-lidstaten gezamenlijk 1.035 ton aan broeikasgassen uit. De stijging bemoeilijkt het doel van de EU om de uitstoot van broeikasgassen in de EU in 2030 met ten minste 55 procent te verminderen in vergelijking met het niveau van 1990. Bulgarije en Malta waren de grootste stijgers met respectievelijk 38 en 21 procent meer uitstoot. Nederland (-9 procent) en Finland (-1 procent) waren de enige lidstaten die in het eerste kwartaal van 2022 een daling van de uitstoot van broeikasgassen registreerden ten opzichte van het vorige jaar. Alle data berusten op schattingen van Eurostat, met uitzondering van de cijfers voor Nederland, dat zijn eigen schatting aandroeg.  In juni publiceerde het Nederlandse statistiekbureau CBS al berekeningen, waaruit bleek dat de uitstoot van broeikasgassen in Nederland in het eerste kwartaal van dit jaar 11 procent lager lagen, dan een jaar eerder. Volgens het CBS is het verminderde verbruik van aardgas, waarbij de de hoge energie- en gasprijzen en de milde winter een rol speelden, de belangrijkste oorzaak voor de daling. Het is onduidelijk waarom de cijfers van Eurostat en het CBS van elkaar verschillen.||https://www.nrc.nl//nieuws/2022/08/16/uistoot-broeikasgassen-in-eu-in-eerste-kwartaal-6-procent-hoger-dan-vorig-jaar-a4139069
2022-08-16||Libanese man die bankpersoneel gijzelde zonder aanklacht vrijgelaten||De Libanese man die vorige week zes mensen gijzelde in een bank in Beiroet, is vrijgelaten nadat de bank de aanklacht heeft laten vallen. Dat melden internationale persbureaus. De 42-jarige Bassam al-Sheikh Hussein bedreigde donderdag urenlang klanten en bankpersoneel met een vuurwapen in een bankfiliaal in de Libanese hoofdstad, omdat de bank weigerde een deel van zijn spaargeld uit te betalen. Al-Sheikh Hussein ging vorige week donderdag naar de bank omdat hij dringend 50.000 dollar nodig had voor de urgente operatie van zijn vader. Hoewel hij zo’n 200.000 dollar op zijn rekening had staan, weigerde de Federal Bank of Lebanon zijn verzoek: sinds het instorten van de waarde van de Libanese pond tegenover de dollar in 2019 geldt afhankelijk van de bank een opnamelimiet van zo’n 300 dollar.  De man verliet de bank en keerde later op de dag terug met een jerrycan benzine, waarmee hij dreigde zichzelf in brand te steken. Ook maakte hij in de bank een machinegeweer buit, waarmee hij meerdere mensen gijzelde. Na zeven uur onderhandelen ging de bank akkoord met het uitbetalen van een deel van zijn spaargeld, waarna Al-Sheikh Hussein de gijzeling beëindigde en werd opgepakt. De actie van de man kon rekenen op steun van veel Libanezen. Tientallen mensen verzamelden zich nog tijdens de gijzeling bij de bank en riepen slogans tegen onder meer Riad Salameh, de directeur van de nationale bank die verantwoordelijk wordt gehouden voor de financiële crisis. Mogelijk volgt in een later stadium alsnog een aanklacht tegen Al-Sheikh Hussein. De man moest bij het verlaten van de gevangenis zijn adres laten registreren en kan worden opgeroepen voor verdere ondervraging door de openbaar aanklager. Volgens de advocaten van Hussein heeft zijn familie de door de man opgenomen 35.000 dollar ontvangen. ||https://www.nrc.nl//nieuws/2022/08/16/libanese-man-die-bankpersoneel-gijzelde-zonder-aanklacht-vrijgelaten-a4139070
2022-08-16||Nieuw op streaming week 33: She-Hulk: Attorney at Law en Brooklyn Nine-Nine||She-Hulk: Attorney at Law Advocatenserie van Jessica Gao in de Marvel-wereld MCU. Single advocate Jennifer Walters (Tatiana Maslany) is gespecialiseerd in superheldenzaken. Zelf verandert ze te pas en te onpas in een razende groene reuzin. Neef Hulk (Mark Ruffalo) had dezelfde kwaal en wil haar helpen. Maar de ervaring van een man die zijn zelfbeheersing verliest, blijkt toch heel anders te zijn dan een vrouw die dat doormaakt. Vanaf 18 aug op Disney+, 8 afleveringen.  Brooklyn Nine-Nine (seizoen 8)  Achtste en laatste seizoen van de geliefde politiesitcom speelt zich af in de schaduw van Black Lives Matter: de schrijvers besteden veel aandacht aan politiegeweld en de cover-up daarvan. Tegelijk proberen ze de sitcom een waardig afscheid te geven. De onweerstaanbare, puberale rechercheur Jake Peralta (Andy Samberg) worstelt met zijn nieuwe rol als vader. Zijn vriendin Amy (Melissa Fumero) heeft moeite om haar hervormingsplan voor de New Yorkse politie erdoor te krijgen. Netflix, 24 afleveringen.  
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/nieuw-op-streaming-week-33-she-hulk-attorney-at-law-en-brooklyn-nine-nine-a4139068
2022-08-16||Philips hoopt met nieuwe topman Jakobs op snelle oplossing apneucrisis|| Een paar jaar in China werken, daar stak Roy Jakobs veel van op. Het viel hem op dat Chinese leiders zowel rust uitstralen, als agressief zijn. „Dat is omdat ze de tijd nemen om te pauzeren en te reflecteren, maar daarna met 1.000 kilometer per uur vooruitgaan”, zei Jakobs in 2018 tegen managementwebsite MT/Sprout. Het leerde hem zelf sneller te handelen, zei Jakobs.  Als nieuwe topman van Philips mag Jakobs (48) nu inderdaad snel gaan handelen. Het is aan de geboren Kerkradenaar, met Duitse en Nederlandse nationaliteit, om de apneu-affaire zo snel mogelijk op te lossen. Die heeft het zorgconcern in een diepe crisis  gestort. Jakobs was de afgelopen tijd al verantwoordelijk voor de terugroepactie van de schadelijke apparaten.  Jakobs, die weinig bekend is en  nauwelijks interviews heeft gegeven, studeerde bedrijfseconomie in Nijmegen en Bologna, en behaalde een master in marketing. Met die diploma’s op zak maakte hij de afgelopen decennia carrière bij een handvol beursgenoteerde bedrijven: hij had tussen 2000 en 2005 managementfuncties bij Shell, stapte daarna over naar Reed Elsevier en kwam in 2010 naar Philips. Daar doorliep hij allerlei afdelingen van het bedrijf, van de strategieafdeling  bij de lampentak (inmiddels afgesplitst) tot hoofd van de afdeling Midden-Oosten en Turkije. Hij raakte in dat werelddeel overtuigd van de groeikansen in Saoedi-Arabië voor Philips. Hij vroeg de hele raad van bestuur om langs te komen in het land, om de laatste twijfels bij hen weg te nemen. „Seeing is believing”, zei Jakobs – die niet vies is van managementuitdrukkingen – daarover tegen MT/Sprout. Tussen 2015 en 2018 leidde Jakobs een consumentenelektronicadivisie  van Philips in Shanghai. Hij wilde China  graag beter leren kennen en was daarom bewust daar gaan werken. „Het is een gigantische markt”, zei hij wederom tegen MT.  „Ze hebben er een ecosysteem om voor de hele wereld dingen te bouwen en alles wat er op de markt komt wordt razendsnel gekopieerd.” Nu mag Jakobs op het hoofdkantoor in Amsterdam Philips erbovenop gaan helpen. Dat hij ervaring heeft met de huidige problemen vanwege de terugroepactie die hij leidde, is een belangrijke pre, stelde voorzitter van de raad van commissarissen Feike Sijbesma dinsdag. ||https://www.nrc.nl//nieuws/2022/08/16/philips-hoopt-met-jakobs-op-snelle-oplossing-apneucrisis-a4139067
2022-08-16||Vertrekkend Philips-topman Frans van Houten: vastberaden en ongeduldig||De slaapapneu-affaire? Die  heeft  „geen rol gespeeld” bij  zijn beslissing te vertrekken bij Philips, aldus Frans van Houten (62). Wanneer het besluit is gevallen, dat wil de topman  niet zeggen.  Ook moet  alle schijn van dwang of druk  worden weggenomen tijdens een  korte, ingelaste call met journalisten. De beslissing is „volkomen in  harmonie en afstemming” met de raad van commissarissen genomen.   Frans van Houten is de man die de transformatie van Philips van conglomeraat naar zorgconcern succesvol voltooide. Maar net zoals hij wat  krampachtig reageerde op de beloningskwestie – toen  afgelopen mei een uitzonderlijke  80 procent van de aandeelhouders zijn bonus afkeurde, en Philips het geld  alsnog overboekte  – kan Van Houten  soms korzelig reageren op kritiek. Hij is niet iemand die snel de hand in eigen boezem steekt. Eerder ontkende hij tegenover NRC het almaar uitdijende slaapapneudrama te hebben onderschat.    In 2019 stemde nog dik 99 procent van de aandeelhouders voor de herbenoeming van Van Houten. Het is zeer de vraag of de topman opnieuw zo’n Noord-Koreaans percentage zou hebben behaald wanneer hij  mei aanstaande zou zijn voorgedragen voor een vierde termijn. Sinds het eerste bericht over problemen met slaapapneu-apparaten in april 2021, is de beurskoers met een ontzagwekkende 60 procent gedaald. Het zorgconcern zag dik 20 miljard euro verdampen. Na de  aankondiging van zijn vertrek dinsdagochtend veerde de koers  ietsjes op, met 3 procent. De kwestie met slaapapneu-apparaten, die worden gemaakt door een Amerikaanse dochter van Philips, Respironics, drong veel te  laat door bij het bedrijf. Al in 2015 waren er signalen dat het  geluiddempende schuim in slaapapneu-apparaten (voor mensen met vervelende  nachtelijke ademstops) en verschillende typen beademingsapparaten bleek te kunnen gaan zwerven. Het kon  daarmee in potentie via het mondneus-masker in de longen komen, met alle gezondheidsrisico’s van dien. Wat volgde was een terugroepactie die zijn weerga niet kent in de gezondheidswereld. Meer dan vijf miljoen apparaten in 130 landen moesten worden vervangen of gerepareerd. Formeel is de kostenpost 890 miljoen euro, maar Philips heeft nog geen geld opzij gelegd voor het juridische deel. Naast honderden claims van patiënten, ligt er momenteel een  geheim schikkingsvoorstel van het Amerikaanse Openbaar Ministerie bij het bedrijf.  „Ik ben een ongeduldig mannetje”, zei Frans van Houten in 2011 tegen NRC. Het bedrijf stond er slecht voor. Van Houten moest in zijn eerste jaar direct drie winstwaarschuwingen afgeven en een bezuinigingsoperatie op touw zetten van honderden miljoenen.   Philips miste  ‘ondernemersgeest’, vond Van Houten. Hij vond het bedrijf te stroperig, te bureaucratisch. Van Houten sneed direct de managerslaag onder het bestuur  weg.  „De bedrijfsvoering aanpassen aan de 21ste eeuw”, zei  hij er zelf over.  Hij wilde net zo snel en wendbaar worden als de, met name Aziatische, concurrentie. „Bij Philips hebben we te vaak gedacht: als het product maar goed is, dan maakt het niet uit dat we wat later zijn. Maar de concurrent en de klant wachten niet.”      Het afstoten van de productie van tv’s was het eerste wapenfeit van Van Houten Van Houten wordt er vaak om geprezen dat hij het conglomeraat  Philips transformeerde  naar het zorgconcern van nu. Maar bij zijn aantreden was het uitkleden van  imperium Philips al  decennia aan de gang.  In de jaren zeventig werkten er nog vierhonderdduizend mensen bij het bedrijf uit Eindhoven. Wat was begonnen met  gloeilampen van de gebroeders Philips eind negentiende eeuw, was uitgegroeid tot een van-alles-en-nog-wat-gigant. De catalogus ging van computers, witgoed en kabels tot  scheerapparaten. Van een eigen reisbureau tot  popmuziek. Bij Philips werden  de muziekcassette,  video   en  cd bedacht, en in het bedrijf lag de oorsprong  van chipmachinesucces ASML. Het  beeld van conglomeraten was bij het aantreden van Van Houten al  gekanteld. Niet langer werden ze gezien als machtige alleskunners, maar als  logge, moeilijk bestuurbare concerns.  Op het moment dat Van Houten begon als topman, bestond Philips  nog uit  drie divisies: ‘consumerlifestyle’ (persoonlijke producten en televisie), lampen, en gezondheidstechnologie (MRI-apparaten, CT-scanners). Het afstoten van de productie van tv’s was het eerste wapenfeit van  Van Houten.  Philips verloor het daarbij   op schaalgrootte van Aziatische aanbieders.   Daarna  besloot Van Houten      ook de lichttak te verzelfstandigen, onder de naam Signify. Tot slot werd  de   consumentenelektronica (airfryers, stofzuigers) in de verkoop gezet. Het nieuwe Philips onder Van Houten – die zelf was uitgeloot voor de studie geneeskunde en toen voor economie koos – ging zich volledig richten op gezondheidstechnologie. Een groeimarkt vanwege de vergrijzing, met hoge winstmarges. Van Houten is een man die tempo wil  maken, hij houdt niet van weifelen. Voor hem is stilstand achteruitgang.   Aan het Eindhovens Dagblad vertelde Van Houten dat voormalig topbestuurders de grote  transformatie naar zorgbedrijf  weleens lastig vonden.  „Ik vind het nooit vervelend om het nog een keer uit te leggen”, zei hij daarover.  „Maar daarna kan ik het ook naast me neerleggen.”   „Om te winnen, moet je keuzes maken”, zei hij eens op een persbijeenkomst. Nee, het zijn geen populaire keuzes, „maar het is geen populariteitswedstrijd”.  Opvallend genoeg is Van Houten zelf  een  ‘Philips-kind’: vader George van Houten werd in 1983 directeur van het onderzoekslab Natlab  en schopte het tot de raad van bestuur. Zoon Frans  werd  in 1960 geboren in Eindhoven, tegenover de Technische Universiteit.  „Het vuurwerk van het 75-jarig jubileum van Philips is een van mijn allereerste herinneringen”, vertelde Van Houten aan het Eindhovens Dagblad.   Op 26-jarige leeftijd kreeg Van Houten  zijn  eerste baantje bij Philips. Hij maakte carrière op de afdeling  consumentenelektronica. Bij Philips  maakte  hij de „jaren tachtig, negentig en tweeduizend mee”,  zo zei hij  tegen Het Financieele Dagblad. „Dertig jaar waarin naar richting is gezocht.”  Uiteindelijk kreeg Van Houten  de leiding over de tak van halfgeleiders, die zich onder zijn leiding als NXP  afsplitste van  Philips. Bij NXP moest hij onder druk van de  private-equity-eigenaren vertrekken vanwege tegenvallende prestaties, waarna hij door ING werd aangesteld om de splitsing van de bank-verzekeraar te leiden.   In 2010 werd hij teruggehaald naar Philips, als opvolger van  topman Gerard Kleisterlee.  „Hij kwam van buiten én van binnen. Een fijne combinatie”, zo zei Jeroen  van der Veer, destijds  president-commissaris, in 2019 tegen Het Financieele Dagblad.  De transformatie naar zorgconcern werd een succes voor Philips. Het afgeslankte bedrijf groeide weer, mede door een grote kooplust. Niet alleen bedrijven die gezondheidsapparaten maakten werden gekocht, ook bedrijven op het gebied van e-health en software. Van Houten ziet kunstmatige intelligentie als een belangrijke factor in de toekomst van zorg. Concurrentie zag hij daarbij in   techbedrijven uit Silicon Valley. Die  richten zich steeds meer op gezondheid, bijvoorbeeld door het voorspellen van het ziektebeloop van patiënten. Een belangrijke verdienste van Van Houten zijn de meer dan honderd  langlopende partnerschappen die hij sloot met ziekenhuizen over de hele wereld. Philips richtte zich daarbij op het leveren en onderhouden van de apparatuur van een ziekenhuis, en soms zelfs het helpen ontwerpen  en financieren van een hele afdeling.    Het bedrijf kende niet alleen maar voorspoed, zo had Philips al eerder te maken met kwaliteitsproblemen. In 2014 moest het de productie van CT-scanners tijdelijk stilleggen  op last van de Amerikaanse waakhond FDA, met een schadepost van 225 miljoen euro. In 2017 bleek de  kwaliteitsbewaking bij defibrillatoren ondermaats en greep de toezichthouder opnieuw in.     Opvallend aan Van Houten was dat hij bijzonder uitgesproken was over maatschappelijke thema’s. Hij sprak zich uit tegen een harde Brexit en protectionisme. Op zijn initiatief werd Philips in 2012 opnieuw lid van het Forum in Davos. Van Houten sprak zich ook uit als voorstander van het beprijzen van CO2-uitstoot van bedrijven en voor het gebruik van circulaire producten.   In december 2020 leek er geen vuiltje aan de lucht toen   Van Houten een interview  aan de Telegraaf gaf. Philips staat er  „heel goed voor”, zo zei  hij. Het bedrijf zit „op het juiste pad” en kan  „komende jaren met 5 à 6 procent groeien”.    Een paar maanden later verscheen  het eerste bericht van Philips over problemen met slaapapneu-apparaten. In de maanden daarna stortte  de beurskoers in elkaar en kreeg Philips patiënten, toezichthouders en beleggers op z’n dak.   Vanwaar dan dat optimisme een paar maanden eerder? Hij wist het niet, zo zei hij tegen NRC. „Het [de slaapapneu-problemen, red] kwam pas in het eerste kwartaal van 2021 op m’n bureau.” Het was, zo zegt hij, fout gegaan bij de unit van Philips in Pittsburg.  Toen de problemen Van Houten  bereikten, kon een deel van het bestuur van Respironics direct vertrekken. Philips worstelt sindsdien met de  terugroepactie, die steeds  maar weer omvangrijker en trager blijkt  dan door het bedrijf zelf voorspeld.       Op de vraag of hij het lastig vindt het bedrijf achter te laten in zulk zwaar weer, antwoordt Van Houten dinsdag dat hij „er vrede mee heeft”.  Later zegt hij: „Het is altijd lastig om iets los te laten na twaalf jaar, daar ben ik een mens in. Dat vind ik natuurlijk lastig.” Tegelijk vindt Van Houten twaalf jaar „een mooie periode geweest”. „Ik weet wat ik heb bereikt. De potentie is enorm. Het orderboek is rijkelijk gevuld.” Ook de overdracht wil Van Houten voortvarend doen. Medio oktober start zijn opvolger al: de 48-jarige Roy Jakobs. Tot begin 2023 blijft Van Houten bij Philips, maar op de achtergrond, als adviseur.  „Ik geloof niet in lange handover-periodes”, zegt hij. „Twaalf jaar geleden heb ik dat meegemaakt.”   Dat is een bijkomend voordeel van de toekomstige topman: hij is al ingewerkt. Jakobs  was door Van Houten zelf  in 2018 benoemd tot  het bestuur van Philips.       Wat nu? Over de toekomst maakt Van Houten zich geen zorgen, zegt hij. „Ik heb heel veel interesses en contacten.” ||https://www.nrc.nl//nieuws/2022/08/16/vertrekkend-philips-topman-frans-van-houten-vastberaden-en-ongeduldig-a4139066
2022-08-16||DNB waarschuwt: niet te veel compenseren voor koopkrachtverlies|| Terwijl kabinet en coalitiepartijen zich  het hoofd breken over maatregelen om huishoudens te compenseren voor de rap opgelopen kosten voor levensonderhoud, klinkt vanuit De Nederlandsche Bank een waarschuwing: als het kabinet te royaal de koopkracht repareert, zal dat de prijsstijgingen juist verder aanwakkeren. Olaf Sleijpen, directeur monetaire zaken en financiële stabiliteit bij DNB, schrijft in een opinieartikel in NRC dat „grootschalige steun nu onverstandig is en zelfs averechts werkt”.  Nu de koopkracht voor miljoenen huishoudens in Nederland onder druk staat door rap opgelopen prijzen, is de politieke reflex in Den Haag onmiskenbaar. Huishoudens, vooral lage  en ook middeninkomens, moeten effectief én snel gecompenseerd worden, voor torenhoge energierekeningen en voor de prijzige boodschappen in de supermarkt. Een nieuw koopkrachtpakket van het kabinet moet volgens Sleijpen binnen de perken worden gehouden en zich „echt (...) richten op de hardst getroffen huishoudens.” De belangrijkste vrees van DNB is dat omvangrijke compensatie de inflatie vérder kan aanwakkeren. Miljardensteun kan volgens de centrale bank goed verdedigbaar zijn als de economische vraag wegvalt, zoals tijdens de coronacrisis, waarin de overheid te hulp schoot met miljarden aan steun om de economie draaiend te houden.  Maar daar is volgens DNB nu geen sprake van.   De hoge inflatie in Nederland (bijna 12 procent in juli, volgens de Europese definitie), komt volgens DNB – en veel economen – vooral door tekorten aan de aanbodkant: van producten en diensten. Als de overheid consumenten gaat steunen   in  zulke tijden van schaarste, is een economische les „dat de prijzen dan zullen stijgen”, aldus Sleijpen.  Brede stimulering van de economie  door de overheid   bemoeilijkt volgens het DNB-directielid de pogingen van de Europese Centrale Bank om de inflatie te temmen. De ECB, waarbinnen DNB meebeslist, verhoogde vorige maand de rente en heeft gezinspeeld op verdere renteverhogingen. Bij een hogere rente wordt lenen duurder, wat de economische activiteit – en uiteindelijk de inflatie – moet beteugelen. „De ECB probeert met haar beleid de vraag af te remmen”, zo houdt Sleijpen politici in Den Haag voor. „Als de overheid tegelijkertijd het gaspedaal indrukt, helpt dat niet om de bestemming te bereiken.” DNB is in het Haagse wereldje een stem met redelijk gezag, al vallen lang niet alle ongevraagde beleidsadviezen van het in Amsterdam gevestigde instituut in vruchtbare aarde.  Al jaren pleit DNB-president Klaas Knot bijvoorbeeld vergeefs voor  verdere afbouw van  de hypotheekrenteaftrek en voor aanscherping van leennormen voor een koophuis. Nu kiest DNB de publiciteit op een strategisch moment: deze woensdag komen de coalitiepartijen van Rutte IV bij elkaar. Ze voeren deze weken topoverleg over de vormgeving van de reparatie van de koopkracht, als deel van de begrotingsonderhandelingen voor Prinsjesdag. Eerder verlaagde het kabinet de btw op energie en de benzineaccijnzen en kwam er een energietoeslag voor lage inkomens. Dat kost in totaal  6,5 miljard euro. Het kabinet is zelf ook niet tevreden met de ongerichte manier waarop het geld tot nu toe werd uitgegeven, en zint op preciezere maatregelen. „We moeten beseffen dat we collectief een stukje armer zullen worden”, zei minister van Financiën Sigrid Kaag (D66) aan het begin van de zomer. „Het continu willen of kunnen compenseren is gewoon niet mogelijk, is financieel niet houdbaar.” Het probleem: gerichte maatregelen, zoals een snellere verhoging van het minimumloon of van de zorgtoeslag om de kwetsbare groepen te helpen, zijn vaak complexer om uit te voeren. Dat geldt helemaal voor grotere vraagstukken, zoals een verschuiving van de belasting op arbeid naar die op vermogen, waarover geen politieke overeenstemming heerst. Om toch een snelle oplossing te vinden voor de huishoudens die in de problemen komen, wees het kabinet dinsdag ook op de verantwoordelijkheid van werkgevers. „Een groot gedeelte van de koopkrachtreparatie moet van loonstijgingen komen”, aldus minister Karien van Gennip (Sociale Zaken en Werkgelegenheid, CDA).  Ook DNB is voorstander van loonstijgingen, al vindt Sleijpen het niet wenselijk dat de rekening „volledig  bij het bedrijfsleven” wordt neergelegd. De loonstijgingen moeten „betekenisvol” zijn, maar ook „passend”. „We zijn niet gebaat bij het onverkort doorwerken van de inflatie naar de lonen”, schrijft hij, verwijzend naar de jaren 70, waarin hoge loonstijgingen de piekende inflatie verder voedden.  De volgende ronde kabinetssteun moet volgens DNB vooral niet te duur zijn. Begrotingsdiscipline, schrijft Sleijpen, is extra belangrijk omdat Nederland tijdens deze energiecrisis „simpelweg armer” wordt. Nederland betaalt nu veel meer aan geïmporteerde energie – geld dat wegvloeit naar energie-exporterende landen. „Inkomenscompensatie financieren met een hogere staatsschuld betekent dat de rekening wordt doorgeschoven naar volgende generaties.” ||https://www.nrc.nl//nieuws/2022/08/16/dnb-waarschuwt-niet-te-veel-compenseren-voor-koopkracht-a4139065
2022-08-16||Massale vissterfte in de Oder, maar wat is de boosdoener?||Nog altijd is niet duidelijk wie of wat de massale vissterfte heeft veroorzaakt in de Oder, een rivier van ruim 850 kilometer die ontspringt in Tsjechië en via Polen en de grens met Duitsland naar de Oostzee loopt. Volgens de Poolse brandweer is er sinds eind juli al honderd ton dode vis komen bovendrijven. Vijf vragen over deze milieuramp.  1. Wat is er tot nu toe gedaan om de oorzaak te achterhalen?  In Polen worden monsters van het rivierwater onderzocht op zo’n  driehonderd schadelijke stoffen, waaronder bestrijdingsmiddelen. Nadat de Provinciale Inspectie voor Milieubescherming in het Poolse Wroclaw op 28 juli de eerste melding van de dode vissen had binnengekregen, ontdekte ze mesityleen in monsters van het water. Dat is een stof die giftig is voor in het water levende organismen. 2. Wat is mesityleen precies? Mesityleen wordt onder meer gebruikt als oplosmiddel voor rubber of hars en is zeer giftig voor in het water levende organismen. Als mensen het inademen of doorslikken, kan dat  slaperigheid, hoofdpijn, hoesten, flauwvallen en keelpijn veroorzaken. De stof irriteert de huid, de ogen en de ademhaling. In hogere concentraties heeft mesityleendamp een verdovende werking.  3. Dus de boosdoener is gevonden? Nee, dat is niet zeker. Sinds 1 augustus is er geen mesityleen in het rivierwater meer gemeten. Tot nu toe kan alleen kwik worden uitgesloten als doodsoorzaak. Laboratoria kunnen gericht op stoffen testen, maar er zijn   „enkele honderdduizenden organische verbindingen” die de vissterfte veroorzaakt zouden kunnen hebben, zegt wateranalist Wolf von Tümpling van de Friedrich-Schiller-Universität Jena tegen het Duitse weekblad Die Zeit. Wel zijn er aanwijzingen dat de samenstelling van het rivierwater afwijkingen vertoont. Zo is het zoutgehalte in het water veel te hoog. Volgens Von Tümpling is dit funest voor zoetwatervissen: het is alsof ze ineens in de zee leven, waar ze niet op gebouwd zijn. Maar het hoge zoutgehalte zegt nog niks over de oorzaak van de vervuiling. 4. Hoe reageren de autoriteiten?  Duitse politici hebben boos gereageerd op de Poolse informatievoorziening. Dietmar Woidke, de minister-president van de deelstaat Brandenburg, waar de rivier vanuit Polen Duitsland instroomt, zei tegen persbureau DPA dat de Poolse autoriteiten alleen „druppels” informatie delen. De Duitse minister Steffi Lemke (Milieu, de Groenen) eiste op televisiezender ARD een volledig en transparant onderzoek naar de oorzaken van de massale vissterfte. Als dat onderzoek geen resultaten oplevert, zal het volgens haar leiden tot een „enorm verlies aan vertrouwen”. Lemke riep een taskforce in het leven waarin experts uit beide landen zitten om informatie te kunnen  uitwisselen. Vrijdag zei de Poolse premier Mateusz Morawiecki  dat het waarschijnlijk jaren zal duren voordat de rivier zich redelijkerwijs kan herstellen. Hij noemde het „waarschijnlijk” dat „enorme hoeveelheden chemisch afval in de rivier zijn gedumpt”. De Poolse autoriteiten hebben ruim twee ton uitgeloofd voor de gouden tip over de milieuramp. Beide landen hebben mensen opgeroepen om bij het water van de Oder uit de buurt te blijven. 5. Hoe gaat het nu verder?  Laboratoria blijven voorlopig nog wel even monsters van het rivierwater op gifstoffen testen. Het is niet zeker dat dit definitief uitsluitsel zal opleveren.  Ook moet nog nader onderzocht worden hoeveel vissen de ramp overleefd hebben, en wat het lot is van mederivierbewoners als krabben en rivierplanten. De eerste berichten bieden weinig hoop. In Polen zijn  dode zeevogels en bevers gemeld. „Het lijkt erop dat alles wat lucht uit het water ademt, is gestorven”, zegt Johannes Giebermann van het landschapsbeheerbureau Frankfurt (Oder) tegen het Duitse weekblad Der Spiegel. „Niet alleen vissen op grote schaal, maar bijvoorbeeld ook mosselen en slakken. We kunnen de omvang ervan op dit moment niet eens inschatten.” Wateranalist Von Tümpling hoopt op zijn beurt dat de overgebleven vissen een „begin van een nieuw ecologisch evenwicht” kunnen vormen.  Correctie (woensdag 17 augustus 2022): In een eerdere versie was de naam van Dietmar Woidke, minister-president van de deelstaat Brandenburg, verkeerd gespeld. Dat is hier aangepast.||https://www.nrc.nl//nieuws/2022/08/16/massale-vissensterfte-in-de-oder-maar-wat-is-de-boosdoener-a4139064
2022-08-16||Opinie | Compensatie voor de hoge prijzen? Nee, dat voedt juist de inflatie||De inflatie is de afgelopen twaalf maanden ongekend sterk opgelopen. Het verleden leert dat inflatie, wanneer deze eenmaal is ontspoord, grote schade aan de economie toebrengt. Het is daarom van belang om tijdig en vooral effectief in te grijpen.  Olaf Sleijpen is directeur monetaire zaken en financiële stabiliteit bij De Nederlandsche Bank. De Europese Centrale Bank (ECB) heeft haar koers in reactie op de hoge inflatie drastisch gewijzigd. Zo is de beleidsrente voor het eerst in elf jaar tijd verhoogd en zijn de aankoopprogramma’s gestopt. Meer renteverhogingen zitten in het vat.  Bij het bestrijden van de inflatie hebben nationale overheden en sociale partners echter ook een rol. Overheden zullen juist nu terughoudend moeten zijn met stimulerend begrotingsbeleid. Tegelijkertijd hebben met name de gestegen energieprijzen een grote impact op de koopkracht van veel huishoudens. Hoewel de wens om huishoudens en bedrijven te compenseren voor de hogere inflatie begrijpelijk is, bestaat het risico dat zulke maatregelen de inflatie juist verder voeden. De maatvoering is dus cruciaal. En de hoge inflatie, en de gevolgen ervan, vereisen bovenal een collectief antwoord. Deze maand neemt het Nederlandse kabinet een besluit over eventuele koopkrachtmaatregelen, in voorbereiding op Prinsjesdag. Met een inflatie in Nederland van bijna 12 procent in juli zal de druk groot zijn om huishoudens te (blijven) compenseren voor de hogere prijzen.  De roep om extra compensatie wordt ook gevoed door de recente ervaring met de coronasteunmaatregelen. Toen werkte miljardensteun immers goed om bedrijven en huishoudens te beschermen. Maar er is een cruciaal verschil met de coronacrisis, waardoor grootschalige steun nu onverstandig is en zelfs averechts werkt. De oorzaak van de hoge inflatie ligt namelijk in de eerste plaats bij de aanbodkant van de economie. Tekorten in het aanbod los je niet op door financiële steun te geven aan kopers van producten en diensten. Dat stimuleert de vraag alleen maar, terwijl het aanbod achterblijft. Een economische les is dat de prijzen dan zullen stijgen. De ECB probeert met haar beleid de vraag af te remmen. Als de overheid tegelijkertijd het gaspedaal indrukt, helpt dat niet om de bestemming te bereiken.  De stijgende (energie)prijzen hebben naast economische ook grote maatschappelijke gevolgen. We zien om ons heen de energierekeningen snel oplopen en daarmee ook de kans dat mensen in betalingsproblemen komen. Vooral de huishoudens met lage inkomens worden bijzonder hard geraakt. Het ligt voor de hand dat de overheid in ieder geval de ergste noden aanpakt die daarmee ontstaan. Wanneer het kabinet tot verdere compensatie besluit, is het echter belangrijk die ook echt te richten op de hardst getroffen huishoudens. Dit vraagt om gerichter, maar ook om ander beleid dan tot nu toe gevoerd is.  Er moet daarbij oog zijn voor de gevolgen voor de bredere economie. Zo werken de verlaging van energiebelastingen en brandstofaccijnzen eerder dit jaar de energietransitie tegen en komen deze maatregelen ook ten goede aan hoge inkomens. Daarnaast is het belangrijk om  maatregelen te nemen die de prikkel om (meer) te gaan werken niet wegnemen, en liefst zelfs vergroten. Immers, we hebben ook te maken met een historische krapte op de arbeidsmarkt en het is van belang dat meer mensen meer uren per week gaan werken en ook langer doorwerken. Als de overheid aanvullende steun verleent, zou dit niet moeten leiden tot een groter begrotingstekort. Het huidige begrotingsbeleid is al behoorlijk stimulerend, en dat tegen de achtergrond van een economie die zich krachtig heeft hersteld uit de coronacrisis en dus nu al tegen zijn capaciteitsgrenzen aanloopt.  Er is  alle reden om juist nu vast te houden aan de regels voor begrotingsdiscipline.  De overheid kan met eventuele steun de pijn ten slotte niet wegnemen, alleen maar herverdelen. De hoge inflatie wordt namelijk voor een belangrijk deel veroorzaakt door de gestegen kosten van energie die we importeren uit het buitenland. Daardoor wordt ons land simpelweg armer. Inkomenscompensatie financieren met een hogere staatsschuld betekent dat de rekening wordt doorgeschoven naar volgende generaties. Als de manoeuvreerruimte voor de overheid zo beperkt is dat zij alleen de ergste noden kan lenigen, wat betekent dat dan voor de inkomensschade die wordt geleden door anderen? Hier ligt een taak voor werkgevers en werknemers. Aan de onderhandelingstafel zullen zij tot een betekenisvolle maar  ook passende loonstijging moeten komen. We zijn niet gebaat bij het onverkort doorwerken van de inflatie naar de lonen; in de jaren zeventig hebben we gezien dat automatische prijscompensatie niet de juiste weg is. Maar het ligt wel voor de hand om te komen tot een loonstijging die rekening houdt met de ontwikkeling van (kern-)inflatie en arbeidsproductiviteit en op die manier de pijn verzacht. Zo kan een deel van het koopkrachtverlies voor werkenden worden goedgemaakt, aanvullend op de inkomenssteun die de overheid geeft aan degenen die het hardst worden getroffen. En wordt de rekening ook niet volledig bij het bedrijfsleven neergelegd; dat is tenslotte de motor van onze economie. Het kabinet staat voor ingewikkelde keuzes in tal van grote vraagstukken. Met de huidige energieprijzen is de klimaattransitie urgenter dan ooit. Daarnaast is er een ongekende krapte op de arbeidsmarkt. Extra arbeidsaanbod uitlokken in een meer duurzame economie is niet eenvoudig. Dat andere grote vraagstuk, hoe gaan we om met de pijn van de inflatieschok, kan de centrale bank, en ook de overheid, niet alleen oplossen. Niet alleen het ECB-beleid, maar ook de mate waarin overheden compensatie bieden, bepaalt uiteindelijk de lengte en diepte van de inflatieschok. Ook werkgevers en werknemers zullen moeten bijdragen.  Tijdens de coronacrisis waren we gebaat bij brede financiële steun – en dus een doorslaggevende rol voor de overheid. Nu zijn we dat juist niet. Hoe lastig die boodschap ook is, we kunnen er niet omheen. Gelukkig heeft Nederland al vaker laten zien via een gezamenlijke, breed gedragen aanpak sociaal-economische uitdagingen het hoofd te kunnen bieden. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/dnb-kabinet-moet-terughoudend-zijn-met-compensatie-voor-inflatie-a4139061
2022-08-16||‘House of the Dragon’ moet fans  genezen van hun ‘Game of Thrones’-kater||Tijdens de verveling van de lockdowns begonnen seriekijkers opnieuw aan klassiekers als The Sopranos, Breaking Bad en The Office. Maar in Game of Thrones, de best bekeken en meest bekroonde serie aller tijden, hadden ze geen zin meer. Het is de kater, waarschijnlijk. Het achtste en laatste seizoen van Game of Thrones, dat uitkwam in 2018, maakte een groot deel van de fans razend. Geliefde personages raakten volgens critici verstrikt in een kluwen van losse eindjes en er zou overhaast naar een ongeloofwaardige ontknoping zijn toegewerkt. Politieke intriges en vlijmscherpe dialogen verdwenen naar de achtergrond, om plaats te maken voor grof geweld en effectbejag. Zelfs de acteurs spraken hun teleurstelling uit. Het einde van de serie „f*cked me up”, zei Emilia Clarke, die wereldberoemd werd door haar vertolking van  drakenmoeder Daenerys Targaryen. Niet lang na de laatste aflevering kwam een petitie online waarin kijkers HBO opriepen het laatste seizoen over te doen. Dit keer met ‘competente schrijvers’. Hij werd door bijna twee miljoen mensen ondertekend. Producent HBO probeerde de boel te sussen door te zeggen dat er altijd wel iemand op Twitter roept dat het niet goed genoeg is.  Dat het misging, had volgens de fans twee redenen: ten eerste had George R. R. Martin, op wiens dikke fantasyboeken Game of Thrones is gebaseerd, steeds minder te zeggen over de serie. De serie liep na een paar seizoenen al vooruit op zijn boeken. Waarom weet hij niet. „Dat moet je aan Dan en David [Weiss en Benioff, showrunners, red.] vragen.” Verder zouden showrunners Weiss en Benioff gewoon geen zin meer hebben in de serie. Anders dan de showrunners, hadden HBO en Martin de smaak te pakken. Game of Thrones zou een soort Star Wars kunnen worden, stelde de schrijver  zich voor. Een franchise, waarbinnen ruimte is voor allerlei verhalen en producties. Maar de zoektocht naar de juiste opvolger van de meest succesvolle serie ooit verliep moeizaam. De lat lag hoog; zeker na de backlash die volgde op het laatste seizoen, en met de concurrentie van Amazon Prime  die volgende week komt met Rings of Power, de prequel van The Lord of the Rings. Vijf ideeën haalden de productiefase. Seriemakers gingen de strijd aan in wat „The War of the Five Pitches” werd genoemd.  Toen fans dachten dat Martin de laatste Game of Thrones-boeken zo snel mogelijk zou afmaken, schreef hij wat anders. Fire & Blood, een tweetal boeken over de geschiedenis van House Targaryen. De Targaryens, met hun gekte, draken en witte haren, zijn een van de populairste families in Game of Thrones. Het eerste boek verscheen in 2018, het tweede boek moet nog uitkomen. Maar de tekst ligt er, en vormt nu de basis voor House of the Dragon. En Martin zit erbovenop. Wat ook helpt is dat de nieuwe showrunner, Ryan Condal, zichzelf omschrijft als een Game of Thrones-superfan en Martin absoluut niet teleur wil stellen.  Hij vergelijkt de reputatie van  Thrones met die  van de The Beatles: met House of the Dragon wil hij niets namaken, zegt hij. Hooguit een ode brengen aan een meesterwerk. Dat House of the Dragon haar voorganger eert, hoor je al in de openingsmuziek – de grootste oorwurm uit de geschiedenis van de tv-intro’s. De eerste aflevering brengt ons terug naar Dragon’s Landing, het kasteel dat kijkers van Thrones maar al te goed kennen, en herinnert ons terloops maar effectief aan sleutelscènes uit de eerdere serie. Westeros ziet er prachtig uit: de franchise onderscheidt zich wederom door de aandacht voor details. En de eerste draak die in beeld komt, de eerste orgie, en het eerste slachtoffer van high definition-geweld voelen vertrouwd.   Maar er is een boel anders. Waar Game of Thrones soms seizoenen nodig had om personages op dezelfde plaats te krijgen, omdat de wereld zo groot was, houden we het in House of the Dragon bij één familie. Dit levert tijd op – ook voor de kijker, die deze keer geen Wikipedia nodig heeft om ieder personage te kunnen onthouden en plaatsen. Extra tijd wordt nog bespaard door in de serie sprongen in de tijd te maken. Er hoeft geen plot of tijd te worden opgevuld om losse eindjes te voorkomen. Het plot doet denken aan HBO’s andere recente megasucces: Succession. Na de dood van de koning ontstaat een strijd om de troon. Waar honderd jaar lang wanhopig werd vastgehouden aan een traditie waarin enkel mannen geschikt werden geacht voor het koningschap, kiest de koning voor zijn dochter, zijn enige kind: Rhaenyra Targaryen. Zij lijkt in alles de perfecte kandidaat, maar haar gender maakt haar opvolging omstreden. Met twee draken aan haar zijde komt ze op voor haar recht. Ze vecht niet tegen ijs-zombies, maar tegen het patriarchaat. Met deze feministische insteek lijken HBO en Martin de teleurgestelde Thrones-fans tegemoet te komen. Met de meeste ambitieuze vrouwen liep het  in Game of Thrones ongeloofwaardig slecht af. Vrouwelijke machthebbers bleken te emotioneel, of overschatten zichzelf, en gingen aan clichés ten onder. Ook was er een kloof tussen naakte mannen en naakte vrouwen in Thrones. De data werden door de fans nauwkeurig bijgehouden.  House of the Dragon lijkt op een goedmaker. HBO doet er overduidelijk alles aan om de fans te genezen van hun Game of Thrones-kater. George R. R. Martin werkt ondertussen nog altijd aan het laatste Game of Thrones-boek. Dat gaat heel anders aflopen dan in de serie, zegt hij. Het is net als met  House of the Dragon, eigenlijk: Some will be the same, a lot will not.” Correctie (18 augustus 2022): in een eerdere versie van dit artikel stond de verschijningsdatum van House of the Dragon abusievelijk verkeerd vermeld. Dat is hierboven aangepast. 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/house-of-the-dragon-moet-fans-genezen-van-hun-game-of-thrones-kater-2-a4139057
2022-08-16||OM legt opnieuw beslag in mondkapjesaffaire, onder meer op woningen en auto&#8217;s||De FIOD heeft onder leiding van het OM dinsdag opnieuw beslag gelegd op diverse eigendommen van de drie voormalige bestuurders van de Stichting Hulptroepen Alliantie (SHA), de organisatie die werd geleid door Sywert van Lienden, Camille van Gestel en Bernd Damme. Dat schrijft het OM op zijn website. Het gaat om onder meer financiële tegoeden, auto’s en woningen in Nederland, Luxemburg en Zwitserland.    SHA werd in het voorjaar van 2020 opgericht met als doel om zonder winstoogmerk onder meer mondkapjes naar Nederland te importeren voor zorginstellingen tijdens de coronacrisis. Kort daarna richtte het drietal Relief Goods Alliance B.V. (RGA) op, waarmee zij met de overheid een mondkapjesdeal van 40 miljoen euro sloten.  Hoewel de deal met de overheid via RGA werd gesloten, hielden de bestuurders de schijn op dat de afspraak met het niet-commerciële SHA werd gemaakt. Van Lienden, Van Gestel en Damme hielden gezamenlijk ruim 20 miljoen euro over aan de deal. Ze worden nu verdacht van oplichting, verduistering en witwassen.  In april legde het Openbaar Ministerie al beslag op de Nederlandse bankrekeningen van het drietal. Het ging om een bedrag van in totaal 11,5 miljoen euro.  Eind juli oordeelde de rechtbank tevens dat Van Lienden en Damme ontslagen moesten worden als bestuurders van de SHA (Van Gestel trad in september 2020 terug als bestuurder). Het tweetal mag de komende vijf jaar ook geen bestuurder of commissaris van een stichting worden. Volgens de rechtbank richtten ze, tegen de stichtingsstatuten in, om commerciële redenen een concurrent van SHA op, namelijk de RGA.  Van Lienden liet in een reactie op Twitter weten verbaasd te zijn over het vonnis. Volgens hem had de rechtbank „de uitspraak gedaan zonder kennis te hebben genomen van alle ingebrachte feiten en aangedragen argumenten. 80 procent is bewust niet door de rechter betrokken in het vonnis.” Van Lienden liet daarnaast in zijn verklaring weten dat de rechtbank het lopende Deloitte-onderzoek naar de deal ten onrechte niet wilde afwachten. Van Lienden zei na de publicatie van dat onderzoek mogelijk in hoger beroep te gaan. ||https://www.nrc.nl//nieuws/2022/08/16/om-legt-opnieuw-beslag-in-mondkapjesaffaire-onder-meer-op-woningen-en-autos-a4139054
2022-08-16||Een samoerai moet de strijd aangaan met de bruingemarmerde schildwants||Mintgroene kaviaar, zo lijkt het. Achtentwintig halfdoorzichtige eitjes, dicht tegen elkaar aan, afgezet op het blad van een bramenstruik. „De vrouwtjes van Halyomorpha halys, de bruingemarmerde schildwants, hebben zeven eierstokken”, vertelt entomoloog Karin Winkler van Wageningen Plant Research. „Daarmee kunnen ze per keer een pakket van zevenmaal vier eitjes afzetten. Dus je kunt je voorstellen dat die wantsen zich, als ze niet gehinderd worden, behoorlijk snel kunnen voortplanten.” Een nachtmerrie voor fruittelers, die zo hele oogsten kunnen mislopen. Ténzij ze hulp krijgen van een millimetergroot zwart sluipwespje: Trissolcus japonicus, oftewel de samoeraisluipwesp. We staan in Proeftuin Randwijk, waar onderzoekers van Wageningen University & Research, adviseurs en fruittelers de handen ineenslaan om onafhankelijk onderzoek te doen naar onder andere gewasbescherming – bijvoorbeeld tegen de bruingemarmerde schildwants. Sinds de van oorsprong Aziatische soort eind 2018 voor het eerst in Nederland werd waargenomen, houden fruittelers hun hart vast. „Weinig wantsen zijn zo verwoestend voor appel- en perenbomen als Halyomorpha”, zegt Winkler. „Met z’n zuigsnuit tast hij de bladeren en vooral ook de jonge vruchten aan, die daardoor vervormingen krijgen.” Het vervormde fruit is onverkoopbaar. Ook late aantasting leidt tot problemen, want dat fruit rot eerder. In Nederland leven meer dan 640 soorten wantsen en ze zijn lang niet allemaal schadelijk voor gewassen, benadrukt Winkler. Integendeel: sommige roofwantsen zijn juist nuttig om planten te beschermen tegen andere insecten. „Eigenlijk zijn er maar twee soorten die écht een plaag kunnen vormen voor de fruitbomen. De inheemse roodpootschildwants en dus deze nieuwkomer.” Winkler ritst voorzichtig een vierkant tentje van fijnmazig gaas open, waarin nóg weer een tentje zit met daarin enkele bruingemarmerde schildwantsen. „Alles om te voorkomen dat ze ontsnappen.” In de hoek van de binnenste tent zitten twee volwassen wantsen te paren, hun achterlijven tegen elkaar. Ze zijn allebei ongeveer een centimeter groot, en hebben zwart-wit gestreepte antennes, zwart-wit gestreepte poten en een bruin vlekkerig schild, door een zwart-witte zoom omrand. Hoge temperaturen in de zomer zorgen ervoor dat de wantsen zich sneller voortplanten en ontwikkelen, vertelt Winkler. „Momenteel lijkt het erop dat er in Nederland maar één generatie wantsen volgroeit per jaar, maar uit landen als Italië weten we dat zich bij warm weer ook wel twee generaties in één zomer kunnen ontwikkelen.”   Over het algemeen komen begin juni de eerste eitjes uit en doen ze er zo’n twee maanden over om te ontwikkelen, vertelt de Franse masterstudent Paul Sicot, die stage loopt in Randwijk. „Maar in ons lab hebben we een klimaatkamer, waar de temperatuur constant wordt gehouden op 24 graden Celsius en 60 procent luchtvochtigheid. Dan heb je binnen een week al jonge wantsen.” In die klimaatkamer liggen tientallen eipakketjes. Maar lang niet allemaal zijn ze mintgroen: sommige eitjes, of zelfs hele pakketjes, zijn grijs tot zwart. „Dat is het werk van sluipwespen”, vertelt Sicot enthousiast. „Die leggen hun eigen eitjes in de Halyomorpha-eitjes, en voorkomen zo dat deze uitgroeien.” In Nederland komen zo’n 4.000 sluipwespsoorten voor, die parasiteren op andere insecten. Die worden vaak ingezet als plaagbestrijders. Winkler: „Sommige sluipwespen zijn generalisten, en gebruiken de eitjes van allerlei soorten. Maar je hebt ook specialisten, waaronder de samoeraiwesp. Die kiest bijna uitsluitend de eipakketten van de bruingemarmerde schildwants uit om haar nageslacht in groot te brengen.” Generalisten parasiteren minder eitjes, en ook minder succesvol. Winker: „De samoeraisluipwesp is veel efficiënter. Die parasiteert vrijwel alle eitjes, en dan komen er binnen twee weken weer nieuwe wespjes uit die ook weer eitjes parasiteren. Zo kom je wel van je plaag af.” Handig, zo’n natuurlijke bestrijder, maar de vraag is nu of die samoeraiwesp überhaupt voorkomt in Nederland en welke andere sluipwespen bij de wantsenbestrijding kunnen helpen. Winkler: „Om dat te onderzoeken verzamelen we met hulp van citizen science eipakketjes van schildwantsen. We vragen mensen om het aan ons door te geven als ze geparasiteerde eipakketten tegenkomen, we hebben op onze website informatie hoe je ze kunt herkennen. Zelf zetten wij ook eitjes uit onze kweek uit in het veld, om sluipwespen mee te lokken. Die komen op de geur af.” Dat ‘uitzetten’ gebeurt met papieren stripjes waarop de eitjes zitten vastgeplakt, en die aan de onderkant van boombladeren worden vastgeniet. „De wantsen zelf zetten hun eitjes ook altijd aan de onderkant van het blad af.” Uit voorzorg zijn alle uitgezette eitjes wel een week lang in de koelkast bewaard bij 4°C. „Daardoor trekken de eitjes nog wel wespen aan, maar komen ze sowieso niet meer uit. We willen  niet bijdragen aan het nodeloos verspreiden van de wantsen.” In de eerste lichting onderzochte eitjes zijn nog geen samoeraisluipwespen aangetroffen, en dus blijft de zoektocht voortduren. Winkler: „Als ik onder een boom zit, kijk ik altijd even omhoog, naar de onderkant van de bladeren. Laatst zat ik buiten te lunchen, en zag ik in één oogopslag drie pakketjes. Beroepsdeformatie.” Schildwantsen heten zo omdat hun rug op een ridderschild lijkt. Soms worden ze stinkwantsen genoemd, omdat ze een vies ruikend verdedigingsstofje kunnen afgeven. De bruingemarmerde schildwants lijkt op de inheemse en onschadelijke grauwe schildwants, maar heeft vijf lichte stipjes in een rijtje op zijn schild en een zwart-witte zoom. Bovendien is zijn onderkant egaal, terwijl de grauwe schildwants een gestippelde onderkant heeft.  Eipakketten zijn mintgroen en komen vooral voor op fruitbomen en op de trompetboom catalpa, altijd aan de onderzijde van de bladeren. Meer informatie is te vinden op de website van Wageningen University & Research. Daar zijn ook meldingen door te geven. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/16/een-samoerai-moet-de-strijd-aangaan-met-de-bruingemarmerde-schildwants-a4139055
2022-08-16||Cees Engel, de krottenkoning van Rotterdam en Fort Oranje||De ratten liepen over de kinderbedjes. In de kasten hing de kleding te schimmelen door de vele lekkages. En als je er iets van zei, kon op een dag zomaar het slot van je voordeur vervangen zijn.  Zelf vond Cees Engel het paleisjes, de honderden woningen, soms amper meer dan een krap kamertje, die hij in de jaren 80 en 90 in Rotterdam verhuurde. De mensen konden er toch wónen? Hij gaf hun tenminste een dak boven het hoofd, de mensen die de instanties al hadden opgegeven en die niet aan de rand van de samenleving leefden, maar er allang overheen waren gevallen.  Engel overleed afgelopen week in zijn huis in België op 78-jarige leeftijd. Zeker vijftig jaar van zijn leven stonden in het teken van een verbeten strijd tegen de overheid. En van een lange strijd van overheden tegen hem. Na een  studie biochemie  in zijn geboortestad Utrecht vestigde Engel zich eind jaren 70  in Rotterdam. Zijn eerste juridische overwinning had hij toen al te pakken. Als dienstplichtig militair had hij zich verzet tegen een straf. Na jarenlang procederen stelde het Europees Hof voor de Rechten van de Mens hem in het gelijk. Het arrest in de zaak ‘Engel vs. Nederland’ werd een mijlpaal.  Daarna werd het Engel versus de gemeente Rotterdam, of de gemeente Rotterdam versus Engel – al  naargelang de kwestie van het moment. De stad zag met lede ogen hoe stadswijken verpauperden, woningen verkrotten en huisjesmelkers profiteerden. Op een ‘klootzakkenlijst’ van de gemeente stond ‘krottenkoning’ Engel bovenaan.  Behalve opeenhopingen van sociale ellende bleken sommige huizen ook drugspanden. Eind jaren 90 moest Engel er maandenlang voor de cel in. De strijd etterde nog jaren door. Tot de gemeente het in 2007 genoeg vond en de portemonnee trok: 13 miljoen euro voor 110 panden. Méér dan de taxatiewaarde, maar dan was het tenminste voorbij. In ruil daarvoor mocht Engel voortaan geen Rotterdamse pandjes meer kopen.  Zijn aandacht, en die van de overheid, verschoof daarna richting de Brabantse camping Fort Oranje. Engel kocht de verzameling stacaravans al in 2002. Het was toen volgens de website een „gezellige familiecamping”.  In tien jaar tijd gebeurde hetzelfde als met zijn Rotterdamse pandjes: er kwamen criminelen en  verschoppelingen, net zo lang en net zo veel tot de gemeente Zundert de boel wilde sluiten. Dat lukte in 2017. Anderen zeiden: het was er misschien geen paradijs, maar het was wél een vrijplaats voor mensen die nergens anders meer terecht konden. Net als in Engels Rotterdamse huizen. Op die manier de onderkant van de onderkant bedienen kun je ondernemerschap noemen. Een andere term is er ook voor: parasiteren op kwetsbaarheid. Mensen die verder niks hadden betaalden veel geld voor huizen waar vaak van alles aan schortte. Zelf hield Cees Engel altijd vol dat hij het goed bedoelde, maar dat de overheid hém frustreerde. Dan is er dit, dan is er dat, zei hij in 2007 tegen RTV Rijnmond over de procedures tégen hem. „Waaróm vraag ik me al een jaar of twintig af.” Op zijn kantoor en in zijn Belgische huis stonden tal van dossiers, gevoed door een diepgevoeld wantrouwen in de overheid.  Die geest leeft voort bij zijn zoons Jan, die Fort Oranje beheerde, en Willem, de voorman van Viruswaarheid. Na het overlijden van zijn vader twitterde Willem: „Fort Oranje was een trial-run voor de C19-maatregelen [coronamaatregelen]. Het afstemmen van wet veiligheidsregio’s en wet publieke gezondheid was het doel van deze onteigeningsoperatie.” ||https://www.nrc.nl//nieuws/2022/08/16/cees-engel-de-krottenkoning-van-rotterdam-en-fort-oranje-a4139053
2022-08-16||‘Ideologische’ angel lijkt eruit: musea gaan weer stemmen over eigen definitie|| Komt er volgende week woensdag in Praag na drie jaar een einde aan de ‘identiteitscrisis’ waarin internationale museumraad ICOM verkeert? Op een verhit ICOM-congres in Kyoto in 2019 stelde het internationale bestuur van de museumraad  de stemming over een omstreden tekst voor een nieuwe museumdefinitie uit. ICOM is met bijna 50.000 leden uit 138 landen de belangrijkste internationale vertegenwoordiging van musea. Het uitstel van de stemming in Kyoto gebeurde na verwijten van onder meer de Franse delegatie, dat de voorgestelde definitie en „ideologisch” manifest zou zijn, een „verklaring van modieuze waarden”.   Op het ICOM-congres in Praag  stemt de museumraad op woensdag 24 augustus opnieuw over de museumdefinitie. Dat gebeurt na een intensieve consultatieprocedure van ruim anderhalf jaar, waarbij meer dan honderd landelijke afdelingen betrokken waren. Verdeeld over twaalf stappen in vier rondes, van het verzamelen van kernwoorden, tot intern eindeloos sleutelen aan concept-teksten, werd uiteindelijk toegewerkt tot één voorstel. Namens ICOM Nederland,  dat met bijna 7.000 leden stevig vertegenwoordigd is binnen ICOM, reizen onder anderen bestuursleden Amanda Vollenweider (hoofd educatie en presentatie bij het Van Gogh Museum) en Paul Klarenbeek (hoofd marketing en communicatie bij het Drents Museum) naar Praag. „Wij zijn behoorlijk enthousiast over de tekst die nu voor ligt”, zegt Vollenweider, „wij gaan vóór stemmen.” De ICOM-museumdefinitie wordt in veel landen gebruikt als basis voor subsidieregelingen. In Nederland is het de basis voor het museumregister, een kwaliteitskeurmerk voor musea. Bovenal zegt het iets over hoe musea zélf hun taak opvatten. Het voorstel van 2019 is nu definitief van tafel. Die tekst voegde aan de bestaande feitelijke beschrijving (een museum „verwerft, behoudt, onderzoekt, documenteert”), een aantal waarden toe: zoals dat musea ook „democratiserende, inclusieve en veelstemmige ruimtes [zijn] voor kritische dialoog” met als doel „bij te dragen aan menselijke waardigheid en sociale rechtvaardigheid, mondiale gelijkheid en wereldwijd welzijn”. In de nieuwe tekst ontbreken die uitgesproken geëngageerde passages. In plaats daarvan staat er dat musea „diversiteit en duurzaamheid bevorderen” en dat ze actief „samenwerken met gemeenschappen”. De museumdefinitie zegt bovenal iets over hoe musea zélf hun taak zien Met die nieuwe tekst en de grondige inspraakprocedure vooraf, is de ‘ideologische’ angel wel uit de discussie, verwachten Vollenweider en Klarenbeek. „Wat volgens mij goed is aan de nieuwe tekst”, zegt Vollenweider, „is dat de kerntaken van musea benoemd blijven, het ‘verzamelen, conserveren, onderzoek doen’, maar dat er ook ruimte is voor de veranderende praktijk van musea.” Daarmee doelt ze met name op het „samenwerken met gemeenschappen”.  Klarenbeek: „Wij hebben als Drents Museum bijvoorbeeld komend voorjaar een tentoonstelling over Molukkers in Drenthe, die we samen met de Molukse gemeenschap ontwikkelen.” Vollenweider: „En bij het Van Gogh Museum hebben we de Beeldbrekers, een diverse groep jongvolwassenen die zelf museumpresentaties maakt en ons helpt om hun doelgroep aan te spreken. Een ander goed voorbeeld vind ik de tentoonstelling Zwart in Rembrandts tijd, in het Rembrandthuis, waarbij het Rembrandthuis echt heeft gezocht naar experts buiten het museum die hun advies konden geven.” Van het definitievoorstel uit 2019 werd destijds gezegd dat het musea mogelijk beter zou kunnen  beschermen tegen dictatoriale regeringsleiders, die onwelgevallige musea zouden willen sluiten. Is het niet jammer dat die meer geëngageerde passages nu zijn geschrapt? Vollenweider: „Dat kan ik moeilijk inschatten, maar feit is dat die woorden bij een eerste ronde wel genoemd zijn, maar dat ze in het langdurige proces niet overeind zijn blijven staan. Blijkbaar vonden ook andere musea dat deze woorden niet noodzakelijk waren.” Het zijn eigenlijk meer woorden die passen bij de missie van musea, was de conclusie tijdens Nederlandse bijeenkomsten over de definitie, zegt Vollenweider. „Als we straks de nieuwe definitie hebben, kunnen we misschien als ICOM werken aan een tekst die de missie van musea verwoordt.” Uit het proces kwamen opvallende internationale verschillen naar voren, zag Vollenweider: „Bijvoorbeeld het woord ‘institutie’, daar hebben westerse landen een sterke voorkeur voor, maar landen uit met name Zuid-Amerika gaven de voorkeur aan het meer open ‘ruimte’, daar heeft ‘institutie’ toch een soort koloniale, westerse bijklank.” Uiteindelijk is toch het woord institutie opgenomen in het voorgestelde tekst. Hoe andere landen straks gaan stemmen, kunnen Vollenweider en Klarenbeek moeilijk inschatten: „Maar het proces is zo open geweest, en iedereen heeft zoveel kansen gehad om zich ermee te bemoeien, dat ik vermoed dat er wel een meerderheid vóór zal zijn.” Als de museumdefinitie wordt aangenomen, dan begint opnieuw een gevoelig proces, zegt Vollenweider: „Dan gaan we de tekst naar het Nederlands vertalen, dan krijg je opnieuw gevoeligheid bij ieder woord. We proberen zoveel mogelijk musea erbij te betrekken, want van het internationale proces hebben we geleerd dat openheid werkt.” Correctie (17/8/22): In een eerdere versie stond dat stemmen gebeurt op basis van het aantal leden per land. Dat is onjuist, ieder nationaal comité brengt evenveel stemmen uit.  Huidige definitie: ‘Een museum is een permanente instelling, niet gericht op het behalen van winst, toegankelijk voor publiek, die ten dienste staat van de samenleving en haar ontwikkeling. Een museum verwerft, behoudt, onderzoekt, presenteert, documenteert en geeft bekendheid aan de materiële en immateriële getuigenissen van de mens en zijn omgeving, voor doeleinden van studie, educatie en genoegen.’ Opgesteld bij oprichting van ICOM in 1946, daarna verschillende keren aangepast (meest recent in 2007). Definitie-voorstel 2019: ‘Musea zijn democratiserende, inclusieve en veelstemmige ruimtes voor kritische dialoog over onderwerpen uit het verleden en de toekomst. Ze erkennen en behandelen hedendaagse conflicten en uitdagingen, en bewaren artefacten en herinneringen voor de maatschappij. Ook bewaren ze verschillende herinneringen voor toekomstige generaties en garanderen gelijke toegang tot erfgoed voor alle mensen. Musea hebben geen winstoogmerk. Ze zijn transparant en bereid tot samenwerking, en werken in actieve partnerschappen met en voor verschillende gemeenschappen, om te verzamelen, te bewaren, te onderzoeken, te interpreteren, te vertonen, en het begrip van de wereld te verbeteren, met als doel bij te dragen aan menselijke waardigheid en sociale rechtvaardigheid, mondiale gelijkheid en wereldwijd welzijn.’ Tekst die in 2019 tot felle discussie leidde (vertaling NRC). Voorstel 2022: Een museum is een permanente instelling, niet gericht op het behalen van winst, die ten dienste staat van de samenleving. Een museum onderzoekt, verzamelt, conserveert, interpreteert en presenteert materieel en immaterieel erfgoed. Open voor het publiek, toegankelijk en inclusief, bevorderen musea diversiteit en duurzaamheid. Ze opereren en communiceren ethisch, professioneel en in samenwerking met gemeenschappen, en bieden gevarieerde ervaringen voor educatie, plezier, reflectie en kennisuitwisseling. ICOM stemt in Praag over dit voorstel, dikgedrukt de passages die nieuw zijn (vertaling NRC). 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/16/ideologische-angel-lijkt-eruit-musea-gaan-weer-stemmen-over-eigen-definitie-a4139052
2022-08-16||Verliezend presidentskandidaat Odinga erkent verkiezingsuitslag Kenia niet||Raila Odinga, de verliezende kandidaat van de Keniaanse presidentsverkiezingen, erkent de maandag bekendgemaakte uitslag niet. Dat heeft Odinga dinsdag gezegd in een toespraak in de hoofdstad Nairobi. Oppositieleider Odinga zei dat hij alle „wettelijke en constitutionele mogelijkheden” in wil zetten om de uitslag, die William Ruto aanwees als winnaar, aan te vechten. Hij zei daarbij niet wat dat precies inhoudt, maar analisten vermoeden dat hij de uitslag bij het Keniaanse Hooggerechtshof zal aanvechten, zoals hij eerder succesvol deed in 2017. Tijdens zijn toespraak richtte Odinga zijn pijlen vooral op Wafula Chebukati, het hoofd van de Keniaanse kiescommissie. Chebukati maakte de uitslag maandag bekend, hoewel vier leden van de zevenkoppige kiescommissie hem niet steunden in zijn oordeel. Zij zijn van mening dat de laatste fase van het stemmen tellen „niet transparant” verlopen is. Odinga verloor de verkiezingen volgens Chebukati nipt: hij behaalde 48,5 procent van de stemmen, terwijl William Ruto 50,49 van de stemmen kreeg toebedeeld. Odinga noemde de door Chebukati bekendgemaakte resultaten „illegaal en onconstitutioneel”; Ruto, op zijn beurt, noemde Chebukati „een nationale held”. Vlak voor de toespraak van 77-jarige Odinga, die de presidentsverkiezingen voor de vijfde keer verloor, hielden ook de vier leden van de kiescommissie een persconferentie, waarin ze hun oordeel van een dag eerder herhaalden. De verkiezingen in Kenia vonden plaats op 9 augustus, maar het duurde zes dagen voordat de uitslag bekend werd gemaakt. Als Odinga inderdaad naar het Hooggerechtshof stapt en het hof de uitslag ongedaan maakt, moeten er binnen zestig dagen nieuwe verkiezingen worden georganiseerd. Als dat niet gebeurt, wordt William Ruto als president geïnaugureerd. In 2017 vocht Odinga, die tussen 2008 en 2013 premier van Kenia was, ook al de verkiezingsuitslag aan. Toen verloor hij van de zittende president Uhuru Kenyatta en stelde het Hooggerechtshof hem in het gelijk. Kenyatta won destijds ook de herverkiezingen, maar Odinga had zijn aanhangers daarbij opgeroepen niet naar de stembus te gaan. Destijds ging de betwiste uitslag gepaard met straatprotesten en verkiezingsgeweld. Zeker honderd mensen kwamen daarbij om het leven. Dinsdag riep Odinga in de toespraak zijn aanhangers op kalm te blijven en „het recht niet in eigen hand te nemen”. Correctie (17 augustus 2022): In een eerdere versie van dit artikel stond dat er duizend mensen waren omgekomen bij verkiezingsgeweld in 2017. Dat moest honderd zijn. Dat is hierboven aangepast.||https://www.nrc.nl//nieuws/2022/08/16/verliezend-presidentskandidaat-odinga-erkent-verkiezingsuitslag-kenia-niet-a4139047
2022-08-16||Acteur Daniel Kaluuya: ‘Een goed script is niet voldoende. Als ik de reden voor een film niet geloof, kan ik het niet steunen’||Veel mensen geloven volgens acteur Daniel Kaluuya (33)  dat een film óf onderhoudend moet zijn, óf diepte heeft. Onterecht vindt  de Brit die  zijn carrière bewust bouwde op projecten die beide bevatten.  Hij is nu te zien in een van de hoofdrollen van de zomerblockbuster Nope van regisseur Jordan Peele. In dit Spielbergiaanse scifi-epos ontdekken zijn personage, de stugge paardentrainer OJ, en zijn zus (Keke Palmer) dat er intergalactische interesse is in het gebied rond hun familieranch.  De film is een spectaculair horroravontuur, maar ook doorspekt met maatschappijkritiek. Onder meer op de hedendaagse hang om alles op beeld vast te leggen en op de neiging om bepaalde mensen uit de entertainmentgeschiedenis te wissen. In Nope heeft  een voorouder van Kaluuya’s personage meegewerkt aan    een van de allereerste  ‘filmopnames’. Hij was de jockey  in een befaamde bewegingsstudie van Muybridge uit 1878.  De naam van de maker haalde de geschiedenisboeken,  maar niemand weet nog wie deze  zwarte ‘filmster’ was.  Tijdens een interview dat Kaluuya samen met Palmer geeft in Berlijn over Nope, stelt de acteur dat het „hard werken” is, wil je serieuzere thema’s bespreken én mensen amuseren. En je moet bewust op die combinatie mikken. Kaluuya: „Ik wil dat de vrienden met wie ik ben opgegroeid kunnen genieten van wat ik maak. Ik wil dus niet in arthousefilms zitten waar je tien diploma’s voor nodig hebt om ze te begrijpen. Want voor wie doe je het?”  De acteur, die tegenwoordig ook films produceert en scenario’s schrijft, noemt veel „excellente” kunst ontoegankelijk. „Dan begrijp ik het misschien wel, maar mijn oom die van Steven Seagal-films houdt niet.” Bovendien heeft volgens hem niet iedere kunstenaar de luxe om films te maken die amper publiek bereiken.   Kaluuya, nu een Hollywoodster, groeide op in  een arbeiderswijk Noord-Londen. Om de energie van haar snel afgeleide zoon in goede banen te leiden, schreef zijn alleenstaande moeder hem in op jeugd-acteeropleidingen. De acteur stelde ooit dat hij „het product is van kunstsubsidies”.  Zijn talent viel op en hij speelde in en schreef op jonge leeftijd mee aan tienerdramareeks Skins en belandde onder meer in een aflevering van cultserie Black Mirror. Nadat regisseur Peele hem daar had gezien, vroeg hij Kaluuya voor de hoofdrol in zijn horrorkomedie Get Out (2017)  waarin een Afro-Amerikaanse fotograaf in de klauwen belandt van de schijnbaar progressieve, maar sektarische witte familie van zijn vriendin.  De film én de posters met Kaluuya’s   opengesperde ogen vol angst voor zijn racistische schoonfamilie voelden de tijdsgeest perfect aan. Get Out werd een enorme hit, waarna Kaluuya een klein maar opmerkelijk kwalitatief oeuvre in de VS opbouwde. Zo speelde hij mee in het geëngageerde Black Panther (2018), de eerste superheldenfilm met een bijna volledig zwarte cast. Had hij ook een hoofdrol in de Thelma & Louise-achtige roadmovie Slim & Queen (2019) over politiegeweld én won hij een Oscar voor zijn rol als de vermoorde Black Panther-leider  Fred Hampton in het historische drama Judas and The Black Messiah. De acteur slaagde erin de jonge activist zowel zachtheid mee te geven, als een opzwepende, ritmische spreekwijze en  fanatieke gedrevenheid. Kaluuya zorgt er vaak voor dat je als kijker het gevoel hebt dat er van alles broeit in het hoofd van zijn personages, dat gaat van sluimerende verliefdheid (Slim & Queen) tot rancune (Black Panther).  Ook stralen zijn personages geregeld een soort tristesse uit. Zoals paardentrainer OJ in Nope, die zich meer op zijn gemak voelt bij dieren, dan in de oppervlakkige filmwereld waaraan hij paarden levert.   Sinds Get Out lijkt Kaaluuya alleen te werken met zwarte of vrouwelijke regisseurs. De acteur noemt het in Berlijn geen „bewuste keuze” om niet meer te werken met witte, mannelijke regisseurs. „Maar wat ik heel bewust doe is mijzelf respecteren. Door mijn houding trek ik alleen mensen aan die er op dezelfde manier over denken. Ik ben overtuigd dat als ik een zwarte man speel, het een driedimensionaal personage moet zijn dat een verhaal vertelt.” Deze eisen willen niet zeggen dat hij alleen grote rollen aanneemt, stelt Kaaluuya. Voor Steve McQueens Widows had hij slechts elf draaidagen, maar zijn personage had verschillende kanten.   Een goed script is trouwens niet voldoende, vervolgt de acteur. „Ik wil ook begrijpen waarom een regisseur een bepaalde film maakt of een verhaal vertelt. En als ik die reden niet geloof, kan ik het niet steunen. Want als acteur help ik met de tijd die ik investeer een regisseur een verhaal te vertellen.”  Kaluuya heeft na al zijn jaren in de Britse en Amerikaanse acteerwereld weinig vertrouwen in het beeld dat de filmindustrie van hem of andere zwarte mensen neerzet. Toen Peele hem vroeg voor Get Out, was hij juist anderhalf jaar gestopt met acteren en overwoog hij de filmindustrie volledig vaarwel te zeggen, bevestigt hij in Berlijn. „Omdat ik de zin er niet meer van inzag. Ze presenteren het als een meritocratie; dat je meer werk zou krijgen naarmate je meer werkt. Maar het vrat aan me dat als ik wilde werken ik me voor moest doen als minder dan ik in het echte leven ben.”  De acteur heeft er vrede mee dat hij niet zoveel werkt als anderen, legt hij uit. „Ik ben eerder platzak geweest, dus weet dat ik dat aankan.” Tijdens het gesprek in Berlijn komt Kaluuya geregeld stellig en serieus over. Dat de acteur ook een andere kant heeft, bleek toen hij afgelopen jaar zijn Oscar in ontvangst nam voor Beste Mannelijke Bijrol, met een speech die eveneens ernst combineerde met entertainment. Na een traditioneel Oscar-eerbetoon aan God, geliefden, collega’s en Fred Hampton grapte de acteur dat hij die avond het leven ging vieren én hoe geweldig en ongelofelijk het was dat zijn ouders seks hadden gehad.  Waarna  de camera werd gericht op de verbijsterde blik van Kaluuya’s moeder.   Kaluuya liet eerder weten dat hij wel eens zin heeft om in een lichtere en meer humoristische film te spelen. Ziet hij Nope als een stap in die richting? Lacht: „Het gaat de goede kant op. Personage OJ heeft veel aan zijn hoofd, maar de relatie met zijn zus is heel vrolijk en speels.” Vrolijk  en liefhebbend zijn voor een camera is tegenwoordig een uitdaging voor hem, vervolgt hij. „Toen ik jeugdtheaterlessen volgde, was ik bombastisch en extravert en kon ik dat ook spelen. Ik heb heel hard gewerkt aan mijn meer ingetogen en stille spel. Maar dat heb ik nu wel wat gedaan.”  Tijd voor  een nieuwe uitdaging. De zoektocht naar een onderhoudend, diep én vrolijk script kan beginnen.   
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/entertainment-kan-best-diepgang-hebben-a4139051
2022-08-16||Indrukwekkende sci-fi over zien en gezien worden||Science fiction Nope Regie: Jordan Peele. Met: Daniel Kaluuya, Keke Palmer, Steven Yeun, Brandon Perea, Michael Wincott. Lengte: 131 minuten.  Er gebeuren vreemde dingen rond Haywood Hollywood Horses, de fokkerij die paarden levert aan de nabijgelegen Hollywoodstudio’s. Zo stort eigenaar Otis Sr. opeens ter aarde, in het ziekenhuis blijkt dat er op onverklaarbare wijze een muntstuk in zijn schedel terecht is gekomen.   Zoon Otis Jr. (OJ) zag vlak voordat zijn vader dodelijk werd getroffen een schaduw van een UFO over het landschap  trekken en vermoedt  dat er aliens in het spel zijn.  De schuchtere OJ en zijn extraverte zus Emerald besluiten fotografisch bewijs te leveren voor het bestaan van UFO’s, er valt geld mee te verdienen  waarmee de zieltogende fokkerij gered kan worden. Een beetje zoals hun  buurman Jupe de traumatische geschiedenis die hij met zich meedraagt  exploiteert. De flashback waarin het trauma van Jupe, een vroeger kindsterretje, via een point-of-viewshot uit de doeken wordt gedaan, behoort tot een van de griezeligste scènes van Nope. Nope is de derde film van Jordan Peele, de Amerikaanse filmmaker die indruk maakte met Get Out en Us. Net als in die films combineert Peele weer op vernuftige wijze allerlei genres, zoals horror, komedie en sciencefiction. Met opnieuw zwarte hoofdrolspelers die in penibele situaties terecht komen en allerlei al dan niet obscure verwijzingen naar films, de populaire cultuur en de maatschappij – met name de situatie van zwarten in hedendaags Amerika. Peele wilde met Nope een vermakelijke spektakelfilm maken die commentaar geeft op „onze verslaving aan spektakel”.  Dat is goed gelukt. Van Nope is zowel te genieten als film die langzaam toewerkt naar een opwindende Spielbergiaanse climax, en als film met meerdere betekenislagen. Van Peele wordt inmiddels verwacht dat hij in zijn werk politiek stelling neemt en reflecteert op etniciteit. Die verwachting  is in Nope eerder een last dan een lust. Het lijkt erop dat hij gewoonweg een spannende sciencefictionfilm wilde maken, met een groter budget dan hij ooit had. Een deel van Nope is door cameraman Hoyte van Hoytema met IMAX-camera’s gedraaid, het andere deel met 65mm-camera’s. Het resultaat is indrukwekkend.  De vraag wat het allemaal betekent is niet eenduidig te beantwoorden. Met name de scènes rond het personage Jupe lijken qua betekenis moeilijk in te passen. Peele stort bovendien erg veel over de toeschouwer uit, van een bijbelcitaat tot een poster van de door Sidney Poitier geregisseerde zwarte western Buck and the Preacher (1971). Ook is er de kwestie van de onbekende zwarte jockey op het echt bestaande en in Nope verwerkte filmpje (eigenlijk geanimeerde foto’s) van Eadweard Muybridge. Zijn experiment is beroemd, de naam van de zwarte paardrijder is echter onbekend. Zo gaat Nope uiteindelijk over zien en gezien worden, met als ontroerend voorbeeld OJ’s zus Emerald die zich ongezien voelde door haar vader, een onrecht dat door OJ recht wordt gezet. Het bekeken worden heeft  ook nare trekjes. Staat de UFO die de  hoofdpersonen gadeslaan symbool voor een surveillancestaat? En moet je altijd alles  willen zien? Zet  Peele  toch weer aan het denken. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/indrukwekkende-sci-fi-over-zien-en-gezien-worden-a4139050
2022-08-16||’We hebben platte grappen nodig’||Coupez! Regie: Michel Hazanavicius. Met: Romain Duris, Bérénice Bejo. Lengte:  110 min.  Filmkomedies doorbreken graag de vierde wand met een scène,  waarin blijkt dat  een acteur wéét dat hij in een film speelt. Dat is al zo oud als de film zelf. De Franse regisseur Michel Hazanavicius weet daar toch een grappige draai aan te geven door een remake te maken, waarin de acteurs weten dat ze zich in een remake bevinden. Zijn film Coupez! is een nieuwe versie van de succesvolle Japanse lowbudget-horrorkomedie One Cut of the Dead (2017) van Shinichiro Ueda.  Hazanavicius verstopt  dat niet; zo laat hij Japanse namen in het script  onvertaald. De regisseur is een specialist in pastiches en komedies, die een eclatant succes haalde met zijn zwijgende film The Artist (2011). Coupez! is een komedie over een doorgedraaide regisseur, die aan een zombiefilm werkt op een locatie die niet pluis blijkt te zijn. Vervolgens krijgt de film een knap uitgewerkte wending met vele dubbele lagen. Voor Hazanavicius is er geen groot verschil tussen een pastiche en een remake. „Coupez! begint als een soort pastiche op een  slechte B-film, die tegelijkertijd is bedoeld als parodie”, vertelt hij tijdens het filmfestival van Cannes. „The Artist was ook een pastiche en een stijloefening, maar dat was een hommage aan de zwijgende film en zeker geen parodie.”  De grap van Coupez! draait erom dat de film gedraaid moet worden in één lange, virtuoze take. „Het scenario zit zo slim in elkaar, dat ik het gevoel had dat ik me kon veroorloven om als tegenwicht nogal domme en platte grappen te maken. Een film met alleen  infantiele grappen kan de kijker achteraf een beetje een schuldgevoel geven: wat ben ik toch een onvolwassen persoon dat ik nog steeds om zulke humor  lach. Als de film verder slim in elkaar zit, is dat schuldgevoel meteen weg.” Is er nog wel een plaats voor een uitbundige en soms platte komedie, terwijl er zoveel nijpende problemen zijn in de wereld? Daarover maakt Hazanavicius zich geen grote zorgen. „De films waardoor ik  filmmaker wilde worden waren ook vaak komedies.  Voor mij is komedie echt een nobele professie. Het is zo belangrijk voor mensen om af en toe te lachen.” Michel Hazanavicius. Foto ANP / EPA
 De film spot met de vele theorieën over de diepere lagen van het zombiegenre:  zombies zouden een symbool zijn voor hersenloos consumentisme en kapitalisme. „Misschien zit daar wel wat in. Maar de personages in de film praten daarover, terwijl ze er hoogstens één Wikipedia-pagina over hebben gelezen. Over zombies is zoveel geschreven, maar zombies zijn ook gewoon goede monsters.  Misschien heeft het zombiegenre ook weer niet zoveel betekenis. Train to Busan van Yeon Sang-ho is een fantastische zombiefilm. Ik was doodsbang toen ik die film zag. Ik ben wat minder geïnteresseerd in de vraag of die film een boodschap heeft over de uitwassen van kapitalisme.”   Voor Hazanavicius is Coupez! een ode aan het films maken. „Maar ook een ode aan iedereen die iets wil ondernemen met anderen. Mensen kunnen voortdurend conflicten hebben met elkaar. Toch is er ook een moment waarop ze samenkomen om met elkaar iets voor elkaar te krijgen, hoe onvolmaakt hun samenwerking ook mag zijn. Dat vermogen  wilde ik vieren.” 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/we-hebben-platte-grappen-nodig-2-a4139049
2022-08-16||‘De Seinfeld van de kinderseries’ leert ouders mee te gaan in de fantasiewereld van kinderen||Er zijn kinderseries die je als ouder kunt tolereren. En er zijn kinderseries waar je je zelfs aan ergert als je op meters afstand van de televisie in de keuken een komkommer staat te halveren. Uiterst zeldzaam zijn de kinderseries die je als ouder niet alleen tolereert, maar ook vrijwillig met je kind meekijkt. Met een grote glimlach en regelmatig zelfs een brok in je keel. Bluey, over een Australische hondenfamilie, is zo’n serie.  Entertainmentsite Vulture doopte het ‘De beste kinderserie van deze tijd’, website Fatherly omschreef Bluey als ‘De Seinfeld van de kinderseries’ en tijdschrift Rolling Stone zette het in het lijstje beste televisieseries van 2020, samen met Better Call Saul en I May Destroy You. Naar het derde seizoen, waarvan de eerste helft vorige week op Disney+ verscheen, werd door menig serieliefhebber (met kinderen) misschien wel meer uitgekeken dan naar de spin-offs van Game of Thrones en Lord of the Rings. Dat is niet zozeer omdat de nieuwe afleveringen het kroost even zoet houden, maar omdat Bluey oprecht goed in elkaar zit. De serie is origineel, grappig en regelmatig ontroerend. In afleveringen van zo’n acht minuten vertelt Bluey knap afgeronde verhalen vol volledig uitgewerkte personages waar je direct om geeft. Dingen die menig tv-serie voor volwassenen niet lukt. En Bluey gaat over honden.  De hoofdpersonen  zijn de Heelers; vader Bandit, moeder Chilly, en hun dochters Bluey (6) en Bingo (4). Iedere aflevering kijkt naar het alledaagse gezinsleven met jonge kinderen. Van boodschappen doen, naar de bibliotheek gaan, tot bedtijd. Bezigheden die volwassenen  soms ervaren als vervelende taken, maar voor een kind een groot avontuur kunnen zijn. Dat maker Joe Brumm zich laat inspireren door zijn twee dochters maakt de serie herkenbaar. Terwijl de kleine kijkers genieten van het fantasierijke spel van Bluey en Bingo, zien ouders de vergeten stukken speelgoed onder banken of kastjes liggen en voelen ze mee met Chilly en Bandit als deze ’s avonds uitgeput op de bank ploffen. Wat Bandit en Chilly uitzonderlijk maakt, is de mate waarin zij bereid zijn om mee te gaan in het spel van hun kinderen. Samen creëren ze  hele fantasiewerelden, ze bootsen taxiritjes na en bouwen hindernisbanen. Als dochter Bingo in het tweede seizoen een toverveer vindt waarmee ze dingen ‘loodzwaar’ tovert, loopt het gezinsleven tijdelijk spaak omdat niets meer te tillen is. En als Bluey en Bingo in seizoen drie hun vader vragen of hij ‘van gisteren’ wil spelen,  waarbij hij doet alsof hij pas één dag oud is, verliest Bandit zich volledig in zijn nieuwe rol. Dat vooral Bandit zo moeiteloos mee kan doen aan de fantasiespellen, is wat intimiderend. Er zijn aardig wat essays verschenen over hoe Bandit de lat onmogelijk hoog legt voor andere ouders. Maar het is tegelijkertijd inspirerend. Zeker voor ouders die het lastig vinden om te spelen. Want doen alsof de autosleutel met geen mogelijkheid van de grond te tillen is, blijkt een hele kleine moeite voor de hilariteit die het bij de kleine mensen in je leven teweegbrengt. Zelfs al kijken de andere volwassenen in de supermarkt even raar op. Dat zou Bandit immers ook niet tegenhouden.  Kinderserie Bluey Seizoen 3, 25 afleveringen van 8 minuten. Disney+ 
●●●●●
 Correctie (woensdag 17 augustus 2022): In een eerdere versie van dit artikel stonden de leeftijden van Bluey en Bingo verkeerd. Dat is hierboven aangepast: Bluey (6) en Bingo (4). 
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/eindelijk-meegaan-in-de-fantasiewereld-van-je-kinderen-dankzij-bluey-a4139060
2022-08-16||Een ongeloofwaardige bekentenis||  Elf uur ’s avonds. Het regent zonder ophouden, de zondvloed komt er aan. Mijn bel gaat. Door het spionnetje herken ik haar silhouet meteen. In al die jaren is zoiets nog nooit gebeurd, dat een verdachte in een moordzaak me thuis opzoekt. Het wijst op intelligentie, een speurneus, of op een nieuwe generatie. Als je online van de ene link naar de andere springt, is mijn adres wellicht op te sporen. Ik laat haar binnen, maar niet verder dan de hal.  „Ik wil een verklaring afleggen”, zegt ze, druipend, en ze zet de kap van haar hoodie af. Billie, de kleindochter. „Je moet het opnemen.”  Ik frons mijn wenkbrauwen, haal mijn telefoon uit mijn zak en start de opname.  „Ik moet het zeggen, ik, Billie Vandevelde, geboren twaalf maart tweeduizendenvijf, ik heb het gedaan, mijn opa vermoord. Mama en ik zijn niet weggegaan die zaterdagmiddag, we zijn in de tuin ruzie gaan maken. En toen kwam Alessandra met Paul naar buiten, de hond heeft me het spijkerpistool gegeven en ik ben naar binnen gegaan omdat ik zo kwaad op hem was, op mijn grootvader, iedereen dacht dat we het zo goed met elkaar konden vinden maar hij heeft mijn mama nooit geholpen en dat kan ik niet begrijpen, nu hij dood is, zal het geld dan toch naar mama gaan. Geloof me dus, ik heb het gedaan. Het was alsof er een licht uitging in mijn hoofd, ik voelde me misselijk, ik had drie dagen niet gegeten en dan vijf plakken bananenbrood, ik wist niet waar ik was, ik tolde, ik wilde oma om een pijnstiller gaan vragen maar plots stond ik in de keuken met een spijkerpistool in mijn hand en ik riep, opa kwam er aan want oma hoort niet goed, vooral ’s avonds, ik heb gewoon geschoten en ben weggelopen, ik heb de deur achter me dichtgetrokken en dat was het. Mama heeft me meegenomen.”  De omerta is niet voorbehouden aan bendeleden die elkaar nooit  verklikken „Je motief?”, vraag ik na dit ademloze betoog.  „Mental health”, ze haalt haar neus op. „Je weet dat ik dat zo belangrijk vind, omdat, omdat …”  „Nee, ik vraag naar je motief, waarom heb je hem vermoord?”  Ze haalt haar frêle schouders op. „Is hij dan vermoord?”, vraagt ze nukkig, „bewijs het.”  Ik zet de opname stop.  „Hier schieten we niks mee op, Billie”, zeg ik. „Je doet het om je mama en je oma en Alessandra uit de wind te houden, dat is heel lief, maar…”  „Laat onze familie gewoon met rust! Waarom kom jij binnenvallen met je achterlijke vragen? Waarom geloof je me niet?”  Het is ontroerend hoe ze elkaar beschermen. De omerta is niet voorbehouden aan ruige bendeleden die de politie zo haten dat ze elkaar nog in geen duizend jaar gaan verklikken. „Billie”, zeg ik, „ik denk dat je rust nodig hebt om afscheid van je opa te nemen.”  „Waarom geloof je me niet?”  „Om de simpele reden dat je vingerafdruk niet op het moordwapen, het spijkerpistool, is teruggevonden.”  Ze gaat naar buiten en wordt weggespoeld in de zondvloed. Volgende week: Het lichaam.  Dit feuilleton van Saskia De Coster, Vlaams auteur en beeldend kunstenaar (bekend van bijvoorbeeld Wij en ik en Nachtouders) verschijnt deze zomer in tien delen elke woensdag op de Achterpagina van NRC en op nrc.nl. Dit is de zevende aflevering. Meer afleveringen 
				De vrouwen van Paul
			||https://www.nrc.nl//nieuws/2022/08/16/een-ongeloofwaardige-bekentenis-a4139048
2022-08-16||Mezzosopraan én tv-presentatrice Maria Fiselier: ‘In een ivoren toren word ik niet gelukkig’||Ze zong het Wilhelmus op de TT Assen. Deed een duet met volkszanger Tino Martin en een rap van Eminem in de serie Beste Zangers (2018). Nam deel aan de quiz The Connection én zong voor Omroep Max. Maar ze was ook zes jaar lang in vaste dienst bij de prestigieuze Komische Oper in Berlijn, en met ingang van dit seizoen is ze presentator van de klassieke programma’s van AvroTros. In één zin: mezzosopraan Maria Fiselier maakt een dubbelcarrière. Het was al een aantal jaar een sluimerend dilemma, vertelt Fiselier vanuit Berlijn, waar ze woont met partner Deniz Tahberer, violist bij de Komische Oper, en hun dochtertje van anderhalf. Wat moet je als jonge zanger denken wanneer je vanuit het comfort van je vaste dienstverband bijrollen zingt, terwijl je als freelancer wordt gevraagd voor grotere rollen – die je dan dus moet weigeren? „Ik zeg eerlijk: tijdens de corona-lockdowns was mijn vaste contract een zegen. Maar ik begon de Komische Oper meer en meer te zien als gouden kooi. Toen ze me tijdens mijn zwangerschapsverlof meedeelden dat mijn contract daarna niet verlengd zou worden, vond ik dat niet erg chique. Maar ik dacht ook: dit is de beslissing die ik zelf nog niet had aangedurfd, maar die ook weer nieuwe kansen biedt.” Maria Fiselier komt uit een muziekfamilie. Vader Frans en moeder Marjolein zijn beiden zanger (en docent), net als haar grootvader, oom Ruud (koorzanger bij DNO) en nichtje Vera. „Er klonk altijd klassieke muziek”, zegt ze. „Misschien ben ik daarom zelf pas op mijn 19de klassiek gaan zingen, voordien richtte ik me op pop en jazz. En ik speelde dwarsfluit, maar zingen was wat ik leuk vond én goed kon, dat gaf zelfvertrouwen. Zelfs de fluitles eindigde vaak zingend – met mijn docente achter de piano.”  Haar muziekdromen reikten ver en hoog, zegt ze. „Wereldroem, grote rollen aan de grootste operahuizen! En ik ben ook nog best ver gekomen. Alleen merk ik dat mijn ambities veranderen. De operawereld is prachtig, maar ook gesloten. Ah, jij bent mezzosopraan? Dan horen daar die en die rollen bij, met dit en dit klankideaal. Ik snap dat het zo werkt, maar ik ervoer het steeds meer als een knellend keurslijf. Ik wil verder denken. Wie ben ik als performer, voorbijgaand aan mijn stemtype? Ik wil me graag breder ontwikkelen; cross-overs zingen, een keer een jazz-album opnemen, tv-programma’s presenteren – nu in Nederland, later misschien in Duitsland. Als dat ertoe leidt dat sommige deuren in de klassieke muziek zullen sluiten: so be it. Gooi me maar van die ivoren toren, ik word daar niet gelukkig. Maar wat ik hoop is dat het een het ander kan versterken.” Voor AvroTros is Maria Fiselier met ingang van dit seizoen de vaste presentatrice van klassieke tv-programma’s: deze week het Prinsengrachtconcert, in september de Opening Night van het Koninklijk Concertgebouworkest vanuit het Amsterdamse Westerpark, in december de Kerstmatinee: alle initiatieven die klassiek voor een breder publiek willen ontsluiten.  „Of dat werkt? Ik hoop het, maar ik weet het niet. Ik denk wel dat de combinatie van hoge kwaliteit met lage drempels de goede weg is. Lekker met je kleedje in het park zitten, maar dan wel luisteren naar het Concertgebouworkest: dat zijn ideale omstandigheden om een vonk te laten overslaan.” Op de lange termijn ligt de sleutel naar neer waardering voor klassieke muziek in betere educatie, zegt Fiselier. „Ik ervaar nu zelf in Duitsland hoeveel meer energie erin wordt gestoken. Kinderen komen hier voortdurend in aanraking met klassieke muziek, operahuizen, orkesten en scholen planten overal zaadjes. Dat is in Nederland veel minder zo. Maar in elk geval kan ik als presentatrice nu modereren. De muziek waar ik zo van houd in zijn waarde laten, maar ook het ‘hoge’ en het ‘spannende’ eraf  halen door uit te leggen wat er gaat gebeuren, en waar de muziek overgaat. En dan maar hopen dat er iemand denkt: wow, dit is mooi, en ik mag er gewoon van genieten.” 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/16/mezzosopraan-en-tv-presentatrice-maria-fiselier-in-die-ivoren-toren-word-ik-niet-gelukkig-a4139045
2022-08-16||Een pion in een doorgeslagen economisch systeem||Al in de eerste minuten van de Belgische documentaire A Parked Life wordt duidelijk dat de Bulgaarse vrachtwagenchauffeur Petar een prijs moet betalen voor het feit dat hij vrijwel het hele jaar onderweg is, kriskras door de rafelranden van Europa. We horen een telefoongesprek tussen hem en zijn vrouw, waaruit duidelijk wordt dat zij wil scheiden. Dan de tekst: „drie jaar eerder”. De verslechterende relatie tussen Petar en zijn vrouw, met wie hij een zoontje heeft, vormt de rode draad door de film van debutant Peter Triest. Dat Petar constant op weg is, is bittere noodzaak. Hij verdient zo meer dan hij in Bulgarije ooit zal verdienen. Maar hoe meer Petar met zijn enorme vrachtwagen monotone ritten door Europa maakt, hoe meer zijn (privé)leven geparkeerd staat.    Interessanter dan zijn privébeslommeringen – hoe triest ook – is de visueel indrukwekkende wijze waarop Triest en cameraman Renaat Lambeets hedendaags Europa schetsen. Hoewel Petar ook op een paar mooie plekken komt, zo zien we het Noorderlicht, schotelt A Parked Life de kijker een aaneenschakeling van beelden voor die op treurige wijze de verregaande verrommeling van het landschap tonen, met overal elektriciteitsmasten, windmolens, sfeerloze distributiecentra en eindeloze stapels pallets.  Met Petar als pion in een doorgeslagen economisch systeem waarin werk in de logistieke sector uitbesteed wordt aan voornamelijk Oost-Europese chauffeurs die onderbetaald en uitgebuit worden. Die uitbuiting zien we ook elders, zo toont een terloopse scène hoe andere Oost-Europese arbeiders Petars truck vullen met meloenen. Documentaire A Parked Life Regie: Peter Triest. Lengte: 72 min.  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/een-pion-in-een-doorgeslagen-economisch-systeem-a4139044
2022-08-16||Regisseur: ‘Niemand in Spanje besteedt aandacht aan deze regio. Ik wilde ook geen boeren-idylle filmen’||Haar film werd haast per ongeluk politiek, vertelt regisseur Carla Simón (35) tijdens een  Zoomgesprek vanuit Barcelona. Alcarràs volgt verschillende leden van tuinbouwfamilie Solé. De familie dreigt de perzikboomgaard te verliezen die al generaties lang hun bron van inkomsten is. Er is nooit contractueel vastgelegd dat zij de grond mogen pachten of bezitten en de zoon van de vorige eigenaar wil er nu zonnepanelen plaatsen.  De film toont de laatste oogst van de Solé’s, de  wrijvingen die ontstaan doordat hun toekomst op losse schroeven staat én liefdevolle familiemomenten. Tussendoor wordt duidelijk hoe onhoudbaar  kleinschalig boeren of telen is in Spanje. Verschillende malen zijn er protesterende tuinders te zien.  Simón: „Tijdens het schrijven zag ik het als een ensemblefilm over familiebanden,   de  agrarische sector en meer politieke kwesties vormden  de achtergrond.” Tijdens het monteren verraste het de regisseur zelf  ook  hoe belangrijk de conflicten in de sector en de protesten werden in haar verhaal.  Simóns autobiografische debuut Summer 1993  ging over hoe ze door haar oom en tante werd geadopteerd nadat haar moeder aan  aids overleed. Haar nieuwe film is eveneens geïnspireerd door haar grote familie en meer specifiek door de perzikboomgaard van haar moeders broers. Zelf bracht ze er als kind zomer- en kerstvakanties door. Tijdens het schrijven ging Simón met haar co-scenarist een paar zomers in een huis van haar oom tussen de perzikbomen wonen en sprak met mensen tijdens de oogst. Boeren in de wat afgelegen regio waren in eerste instantie erg wantrouwig ten opzichte van een film over hen en vreesden dat ze zouden worden geridiculiseerd.   Volgens Simón is dat  vooral een gevolg van de Spaanse politiek en media. „Niemand in Spanje besteedt aandacht  aan deze regio, niet in het nieuws, niet in  verhalen. Hier in Barcelona denken mensen amper  na over boeren of waar hun voedsel vandaan komt. En alle aandacht van de politiek en media gaat naar de grote steden terwijl tuinders en boeren  reële problemen hebben en vechten voor hun manier van leven.”  In de film protesteren de fruittelers tegen de lage prijzen voor hun waar. Het was de kwestie die volgens Simón het vaakst aan bod kwam als ze met hen sprak. „De grootste uitdaging voor Spaanse telers is nu dat ze  produceren zonder te weten hoeveel ze aan hun oogst zullen verdienen. Momenteel zakken de prijzen omdat grote bedrijven al het  land opkopen en veel meer produceren. Kleinere telers hebben  dus moeite om te overleven en stoppen vaak.” De film lijkt bij momenten nostalgisch, op enkele details na  zou hij in de jaren negentig kunnen spelen. Die nostalgie ontstaat volgens  de regisseur omdat ze veel nadruk legt op de kinderen en tieners in de familie.  „Dat was namelijk het perspectief dat ik ken.” Zelf wilde ze vooral vermijden dat er een te idyllisch beeld ontstond van  het harde leven rond  de perzikboomgaard. „Dat we naar hun  problemen zouden kijken als buitenstaanders  of  dwepen met hoe mooi het daar is.” Ze nam zich  voor slechts enkele shots toe te voegen waarin geen personages te zien zijn.  „Soms negeerden we  een prachtige zonsondergang om een paar meter verderop een familielid te filmen.” De film biedt weinig hoop, ook Simón zelf ziet weinig oplossingen voor kleine boerderijen. Zeker niet voor traditionelere, vaak oudere boeren,  die bijvoorbeeld niet samenwerken of geen biologische teelt overwegen,  vertelt ze.   Waarom is vader Quimet in de film eigenlijk zo gekant tegen het plaatsen van zonnepanelen? Als hij ze onderhoudt heeft hij  meer winst en minder werk. „Voor mij was het belangrijk dat je alle personages begrijpt, dus ook een zwager die wel ingaat op het aanbod van de landeigenaar. Maar boeren is wat  Quimet kent en waar hij van houdt. Dat laatste moet wel, want het is  hard werken. En het gaat om traditie; het is  lastig om te beseffen dat wat je familie al generaties doet, eindigt bij jou.”  
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/ik-wilde-geen-boeren-idylle-filmen-a4139043
2022-08-16||De laatste oogst op een perzikboomgaard||Drama Alcarràs Regie: Carla Simón. Met: Jordi Pujol Dolcet, Xènia Roset, Anna Otin. Lengte: 119 min..  Voor pater familias Quimet is het een kwestie van eer en familietraditie: de beste onbespoten perziken afleveren bij de Coop, ook al krijgen hij en zijn collega’s er geen eerlijke prijs voor.  Halsstarrig houdt de hardwerkende Quimet vast aan zijn perzikboomgaard, zelfs al weet hij dat het de laatste oogst kan zijn – het land van de familie Solé wordt geclaimd door een rijke buurman die geen scrupules heeft om er zonnepanelen op te zetten. Vooral omdat die lucratiever zijn dan perziken. Quimet ziet met lede ogen aan dat meer en meer fruittelers eieren voor hun geld kiezen en hun land verkopen.  De Spaanse film Alcarràs schetst op weemoedige wijze het einde van een tijdperk, de mechanismen van de markt zijn meedogenloos. Naast een gedegen analyse van een desastreuze economische keten die traditionele telers vroeg of laat de das omdoet, schetst Alcarràs subtiel de familieverhoudingen. Hoewel de trotse en koppige Quimet de spil van de familie is, veranderen ook daar de tijden. Zijn almacht komt langzaam onder vuur te liggen. Regisseur-scenarist Simón registreert alles met veel gevoel voor detail, waarbij haar niet-professionele cast de sterren van de hemel speelt. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/de-laatste-oogst-op-een-perzikboomgaard-a4139042
2022-08-16||Hoe deze film het ‘Robinson’ verhaal dekoloniseert: hij ziet niet de wereld om zich heen, maar de wereld die hij wíl zien||Animatie The Island Regie: Anca Damian. Muziek en stemmen: Alexander Balanescu, Ada Milea. Lengte: 85 min. 

●●●●●
 Wat is het toch heerlijk dat er beroemde dichtregels bestaan, zoals „No man is an island”, van John Donne, die al bijna 400 jaar gelijk heeft.  Geen mens is een eiland, dichtte hij. Zijn woorden dansen ook op de golven van de nieuwe Robinson Crusoe-verfilming van de Roemeense animator Anca Damian. „Samen zijn we een continent, een deel van een geheel”, vervolgt het gedicht.  Zelfs de beroemdste schipbreukeling uit de literatuurgeschiedenis heeft zijn Vrijdag nodig. Verbondenheid met anderen is juist wat ons tot mens maakt. Voor schrijvers en filmmakers gaat er desondanks een enorme aantrekkingskracht uit van de onbewoonde eiland-metafoor. Uit Daniel Defoes literaire travelogue uit het begin van de 18de eeuw ontstond zelfs een geheel eigen genre: de robinsonade, oftewel het schipbreukelingenverhaal. Wat gebeurt er als je helemaal aan jezelf bent overgeleverd? Ontdek je dan hoe vindingrijk je bent? Of welke nutteloze bagage je met je meezeult?  In het algemeen symboliseert het onbewoonde eiland in de kunsten zoiets als het (verloren) paradijs. Maar alleen tot de voorraden op zijn.   Plotseling afgesneden van de gemakken van de moderne wereld, moet de hoofdpersoon in de robinsonade zien te overleven.  Mocht-ie onverhoopt  met een groepje zijn gestrand, dan wordt het echt ingewikkeld. Dan moeten ze met elkaar regels voor een samenleving bedenken.   The Great Reset is helemaal niet zo aantrekkelijk op het moment dat de robinsonade in een survivalverhaal verandert. Het paradijs duurt niet langer dan de eerste akte. Een nieuwe Adam en Eva spoelen aan in het softerotische The Blue Lagoon (1980), maar op het moment dat het seksuele ontwaken tot echte baby’s leidt, blijkt gebrek aan kennis over wat er met je lichaam gebeurt ook voor een hoop misverstanden te leiden. Tom Hanks vindt zichzelf na een vliegtuigongeluk op een verlaten eiland. Als er niet bij toeval FedEx-pakketjes met nuttige voorwerpen zouden aanspoelen, zou hij een beenblessure waarschijnlijk niet overleven. En dan is er nog Lord of The Flies (1963) en tv-serie Lost (2004-2010) waarin een groep gestrande schooljongens of   vliegtuigpassagiers wordt gedwongen een nieuwe vorm van samenleven op te bouwen, maar waarin de heruitvinding van het sociale contract tot geweld en wreedheid leidt. Niet helemaal zoals dat in echte gevallen is gegaan overigens. Rutger Bregman onderzocht voor zijn boek De meeste mensen deugen een real live-versie van Lord of the Flies. Een groep schooljongens leed vijftien jaar na het verschijnen van William Goldings boek en kort na de première van Peter Brooks spraakmakende film  daadwerkelijk schipbreuk en hielp elkaar juist  om te overleven. Samenwerking blijkt een betere langetermijnstrategie. En toen stonden ook voor dit verhaal de Hollywoodstudio’s in de rij.     De Robinson van Anca Damian is tegendraads en heeft een actuele twist gekregen. Niet voor niets noemt zij haar muzikale animatiefilm een film op z’n kop. Hij is deels gebaseerd op een muziektheatervoorstelling van componist Alexander Balanescu en zangeres Ada Milea die zich op hun beurt weer lieten inspireren door een hervertelling van de Roemeens-Joodse surrealistische dichter Gellu Naum.  Hun Robinson doet wel een beetje denken aan de Nowhere Man uit Beatles-film Yellow Submarine. Tikje wereldvreemd. Blind voor de wereld om hem heen. De film heeft in al zijn veelkleurigheid, door de muziek en de freestylende animaties sowieso veel gemeen met George Dunnings associatieve Beatles-universum. Een profiel van Anca Damian:  Direct aan het begin van The Island zit een onvergetelijk beeld dat dat allemaal samenvat. Hoog op een rotspunt kijkt Robinson uit over de zee. Ware het niet dat een iPad hem het zicht op de horizon ontneemt. Dit is een moderne Robinson die zijn hut heeft ingericht met welvaartsresten die in de vloedlijn zijn achtergebleven. Het zou me niets verbazen als er een zonnepaneel is aangespoeld in de golven Plasticsoep die op het strand beuken en hij  het ding aan de praat heeft weten te houden. Robinson ziet niet de wereld om hem heen, maar alleen het beeld dat hij wíl zien, netjes afgekaderd door de randen van zijn scherm. Een eindeloze turkooise zee. In werkelijkheid de grootste vuilstort ter aarde. Regelmatig stranden er in de film vluchtelingen die proberen de oceaan over te steken. Een tropisch aandoend Lampedusa. Vrijdag is een van hen, en een stuk meer bij de les dan de ‘nobele wilde’ die door Robinson Crusoe kon worden ‘opgevoed’ in de travelogue van Defoe. Damians Vrijdag is uiteindelijk degene die de nieuwe wereld bouwt, omdat hij om zich heen kijkt en Robinson niet. Geen mens is een eiland, maar Robinson zelf is dat wel. De les van de film is dat hij leert om minder ‘Nowhere Man’ te zijn, uit zijn ‘mediabubble’ te komen, zijn koloniale bril af te zetten. Veel van Robinsons avonturen uit het oorspronkelijke boek,  ontmoetingen met koppensnellers, kannibalen en piraten, zijn gekleurd door de stereotyperingen van zijn tijd. Het was  Damians bedoeling om het oorspronkelijke verhaal te dekoloniseren. Ze was  daartoe aangezet door een opmerking van voormalig Sundance-directeur Tabitha Jackson die had gezegd dat we bestaande verhalen en mythes moeten blijven vertellen,  herinterpreteren en herschrijven om ze levend te houden voor de tijd waarin ze worden verteld. De volgende robinsonade moet wel over Vrijdag gaan, niet langer geknecht, maar een vrij mens met een  naam. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/wat-als-je-aan-jezelf-bent-overgeleverd-a4139041
2022-08-16||Ook honden zijn vatbaar voor het apenpokkenvirus||Ook honden zijn vatbaar voor het apenpokkenvirus. Franse artsen rapporteerden in het medische blad The Lancet de eerste besmetting van het huisdier van een stel uit Parijs; een Italiaans windhondje. Beide mannen kregen zweren aan hun anus zes dagen nadat ze seks hadden gehad met andere partners. De uitslag breidde zich uit naar andere delen van hun lichaam en vier dagen later voelden ze zich niet lekker, met verschijnselen als vermoeidheid, hoofdpijn en koorts. Een pcr-test wees uit dat beide mannen besmet waren met apenpokken. Twaalf dagen na hun eerste symptomen, ontdekten ze ook pokkenachtige zweren op het achterlijf van hun hond. Deskundig onderzoek bracht aan het licht dat ook de hond een klein anaal zweertje had. Een pcr-test bevestigde dat het dier eveneens besmet was met het apenpokkenvirus. Een genetische analyse liet vervolgens zien dat het virus-dna dat geïsoleerd was bij een van de eigenaren genetisch volkomen identiek was aan het virus dat was aangetroffen bij de hond. Alles bij elkaar durven de onderzoekers de conclusie wel aan dat de hond virus van zijn menselijke huisgenoten moet hebben opgepikt. Hoe de overdracht precies heeft plaatsgevonden, is niet duidelijk geworden. Maar het artikel vermeldt dat het dier in bed sliep bij zijn eigenaren. De Franse artsen wijzen erop dat de hond een actieve apenpokkeninfectie had en daarmee waarschijnlijk ook besmettelijk is geweest voor andere mensen of dieren. Maar omdat de eigenaren vanwege hun eigen ziekteverschijnselen in isolatie zaten, was hun hond in de besmettelijke periode ook niet in aanraking geweest met mensen of dieren. De bevindingen zouden aanleiding moeten zijn om te overwegen huisdieren tijdelijk weg te halen bij positief geteste apenpokkenpatiënten, schrijven de Fransen. Apenpokken was tot voor kort een endemische ziekte die alleen in Afrikaanse landen voorkwam. De eerste uitbraak van apenpokken buiten Afrika vond in 2003 plaats in de Verenigde Staten en hield verband met de invoer van besmette dieren. Tussen 2018 en 2021 werden twaalf reisgerelateerde apenpokkengevallen buiten Afrika gemeld. De huidige omvangrijke uitbraak begon in het voorjaar van 2022, toen plotseling veel besmettingen werden gemeld in Europa en elders ter wereld, waarbij geen epidemiologische banden werden gevonden met reizen of geïmporteerde zoogdieren. Het virus verspreidde zich snel via internationale netwerken van mannen die seks hebben met mannen. Nog altijd is dat in deze uitbraak de voornaamste risicogroep. De Europese infectieziektedienst ECDC meldt dat er in de Europese Unie tot nu toe 14.843 besmettingen zijn vastgesteld in 29 landen.  In Spanje, waar de meeste besmettingen zijn (5.270), zijn twee patiënten aan de gevolgen van de infectie overleden. In Nederland is bij 1.025 mensen apenpokken vastgesteld volgens de laatste update van het RIVM van 11 augustus. Iedere donderdag komen er nieuwe cijfers. Internationale experts zijn onder leiding van de Wereldgezondheidsorganisatie WHO overeengekomen de verschillende stammen van het apenpokkenvirus  voortaan aan te duiden met Romeinse cijfers. Die zullen de tot nu toe gebruikte geografische namen vervangen. De Centraal Afrikaanse stam (ook wel de Congo Bassin-stam) krijgt de naam stam I, De West-Afrikaanse stam wordt voortaan stam II. Die laatste omvat ook twee substammen, waarbij stam IIb verantwoordelijk is voor de grote uitbraak van 2022. Wat de WHO betreft moet er ook nog een nieuwe naam komen voor het virus en de ziekte. De naam apenpokkenvirus stamt uit 1958, toen het virus ontdekt werd, maar voldoet niet meer aan de moderne standaarden voor goede naamgeving, waarbij ieder stigma vermeden dient te worden. De naamgeving van virussen valt onder de verantwoordelijkheid van de International Committee on the Taxonomy of Viruses (ICTV), en die organisatie beraadt zich momenteel over  het apenpokkenvirus. De WHO kan zelf nieuwe namen geven aan bestaande ziektes. In het geval van apenpokken heeft de organisatie gekozen voor een open consultatie, waarbij iedereen via een formulier een nieuwe naam kan suggereren. Wanneer daar een besluit over genomen wordt, is nog niet bekend. 
Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin
	||https://www.nrc.nl//nieuws/2022/08/16/ook-honden-zijn-vatbaar-voor-het-apenpokkenvirus-a4139040
2022-08-16||OM vervolgt vrouw voor betrokkenheid bij ongeval oud-minister Dekker||Het Openbaar Ministerie (OM) in Den Haag heeft besloten over te gaan tot vervolging van een 42-jarige vrouw die in juni betrokken was bij een ernstig fietsongeluk van oud-minister Sander Dekker. Dat bevestigt een woordvoerder van het OM dinsdag na berichtgeving van de lokale omroep WOS. Het OM vervolgt de vrouw voor ofwel het toebrengen van zwaar lichamelijk letsel, ofwel mishandeling met zwaar lichamelijk letsel als gevolg. Voormalig minister voor Rechtsbescherming Dekker (VVD) raakte op 7 juni van dit jaar zwaargewond toen hij op zijn racefiets in het duingebied Solleveld bij het Zuid-Hollandse Monster ten val kwam na contact met de verdachte. Volgens ooggetuigen pakte de vrouw Dekker bij zijn arm, waarna hij over de kop sloeg. Dekker hield vijftien botbreuken aan de val over en lag vijf weken in het ziekenhuis. Direct na het incident werd de vrouw aangehouden en verhoord door de politie, die ook ooggetuigen hoorde. De politie, die de vrouw in eerste instantie verdacht van poging tot doodslag, zei na het ongeluk dat Dekker door haar „getikt of vastgepakt” was. Na bestudering van alle stukken in de zaak, heeft het OM dus besloten over te gaan tot vervolging. Een zittingsdatum is nog niet bekendgemaakt.||https://www.nrc.nl//nieuws/2022/08/16/om-vervolgt-vrouw-voor-betrokkenheid-bij-ongeval-oud-minister-dekker-a4139038
2022-08-16||De prijsverhoging was niet genoeg: ‘dit is de duurste Lowlands ooit’||‘We lopen voor met het bouwen en er is geen enkele irritatie te merken, alleen maar glimlachen op de monden. We hebben zelfs tijd voor een crewfeest vanavond.” Festivaldirecteur Eric van Eerdenburg is positief over de eerste editie van festival Lowlands in drie jaar, die vrijdag 19 augustus start in Biddinghuizen. De 60.000 tickets stijf uitverkocht. Lowlands is uit voorzorg iets eerder begonnen met opbouwen, maar het verloopt prima, er is wat tijd over en dus is de sfeer uitstekend onder de crew. Eindelijk, na drie jaar kan het weer. Maar wel tegen een flinke prijs: ondanks dat de tickets dit jaar 35 euro duurder zijn – een weekendje Lowlands kost nu 255 euro – staat de winstgevendheid van het festival onder druk, vertelt Van Eerdenburg via videoverbinding vanuit het Lowlandskantoor. Eric van Eerdenburg, directeur van Lowlands. Foto Sander Koning / ANP
 Aan het begin van het festivalseizoen kampten de festivals met grote tekorten aan materialen en personeel: de sector heeft drie maanden gepiept en gekraakt om alles voor elkaar te krijgen. Daar heeft Lowlands nu niet zo’n last van, zegt Van Eerdenburg, omdat het zo laat in het seizoen plaatsvindt en er minder evenementen tegelijk zijn. Maar waar eerder veel van de mobiele infrastructuur nog werd ingezet bij de test- en vaccinatielocaties van de GGD, worden die rijplaten, aggregaten, portacabins, sanitairvoorzieningen enzovoorts nu gebruikt bij opvanglocaties voor vluchtelingen. De prijzen blijven dus hoog – een verhaal dat binnen de evenementensector wordt bevestigd. Ook energie blijft duur, net als het boeken van artiesten die hun eigen gestegen kosten doorberekenen. Alles bij elkaar zorgt het ervoor dat Lowlands 2022 de duurste Lowlands ooit is - verreweg. Van Eerdenburg: „Ja, reken maar uit: we hebben de ticketprijs met 35 euro verhoogd, en dat was keer 60.000 bezoekers nog steeds bij lange na niet genoeg.” [2,1 miljoen euro, red.] Het gevolg: volgend jaar zullen Lowlands-bezoekers nog meer moeten betalen, verwacht Van Eerdenburg. „De dieselprijs zakt nu wel iets, maar we weten niet hoe die oorlog gaat lopen. In november gaan we de prijzen voor volgend jaar bepalen en ik verwacht niet dat alles dan weer rustig is. Omdat we dit jaar voor alles veel meer hebben moeten betalen is onze bedrijfsvoering minder gezond dan we hadden gehoopt na twee jaar pandemie. Daarom verwacht ik dat we in 2023 toch weer een stevige prijsverhoging moeten doorvoeren, zeker als de prijzen niet dalen.” Met een grimlach: „En prijzen dalen meestal niet.”  Files voor Lowlands in 2011.    Foto Andreas Terlaak Lowlands, dat in 12 jaar tijd 100 euro duurder is geworden, is niet het enige festival waar de prijzen stijgen. Bij Pinkpop gingen de weekendtickets van 220 euro in 2019 naar 245 dit jaar; Best Kept Secret ging van 184 euro naar 220 euro en bij hiphopfestival Woo Hah! gingen de weekend+campingtickets van 169 euro in 2019 naar 230 euro dit jaar. Ook eten en drinken wordt steeds duurder op festivals. Pinkpop verhoogde de muntprijzen van 2,80 naar 3,20 euro, op Lowlands gaan ze van 2,90 naar 3,30.  „Wij proberen de prijzen zoveel mogelijk in de hand te houden”, zegt Van Eerdenburg. „Normaal stijgt het ticket jaarlijks met 5 euro, soms 7,50, een soort inflatiecijfer. Maar dat gaat niet meer.” Hij is bezorgd dat de jongere festivalbezoekers het straks gewoon niet meer kunnen betalen. „Die zitten al met torenhoge huren, de energierekening knettert omhoog, dat heeft allemaal impact op het bestedingspatroon. Daar gaan klappen vallen, dat weet ik zeker.” De bedrijfsvoering moet zo efficiënt mogelijk, maar Van Eerdenburg wil niet dat het publiek daar iets van merkt. „De opdracht aan mijn producers is: als je het ergens goedkoper kunt krijgen, dat moet je dat proberen, maar wel met de goede mensen, want daar gaan we niet op beknibbelen.” Personeel is wel te vinden, zegt Van Eerdenburg, met als enige zorg dat ze niet zo goed zijn ingewerkt en de wachttijden bij de bar iets langer zullen zijn. „Dat zijn van die dingen waarvan je op een beetje genade hoopt van je publiek.” Sfeer op Lowlands 2018:  Angst voor nieuwe coronagolven is er niet meer. „Je merkt alleen dat het niet te verzekeren is, dus artiesten die van ver moeten komen en veel kosten maken, die durven het niet aan. Er zijn daarom ook wat minder Amerikaanse artiesten, omdat het voor hen veiliger is om thuis te blijven. Of die volgend jaar ook wegblijven weet ik niet. Ik denk eerder dat de oorlog in Oekraïne nog wel wat roet in het eten gooit. Ook in dat land, en in Roemenië en Polen, zijn heel grote festivals en die zijn onderdeel van de calculaties die Amerikaanse bands maken om een tour rendabel te krijgen. En ook Brexit blijft een logistieke bummer.” Evengoed is Eric van Eerdenburg positief over de toekomst van Lowlands: „We zitten erin voor de lange termijn, niet voor kortetermijnsuccesjes – je ziet in de Netflix-documentaire over Woodstock 99 hoe dodelijk het kan zijn als mensen zich uitgebuit voelen. Ik verwacht niet een heel andere festival dan voorheen, wel een uitbundig festival. Je ziet hoe het ging bij Down the Rabbit Hole, Best Kept Secret en Pinkpop, iedereen is heel blij dat het weer kan. We zitten in de entertainmentindustrie, je wilt gewoon dat mensen een goeie tijd hebben.” Festival Lowlands, 19 t/m 21 augustus in Biddinghuizen. Inl: lowlands.nl  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/16/de-prijsverhoging-was-niet-genoeg-dit-is-de-duurste-lowlands-ooit-a4139039
2022-08-16||Gewonden bij explosies munitiedepot op de Krim||Bij explosies in een tijdelijk munitiedepot op de Krim zijn dinsdag twee mensen gewond geraakt. Dat schrijft de door Rusland aangestelde bestuurder van het Oekraïense schiereiland Sergej Aksjonov op Telegram. Zo’n tweeduizend mensen zijn geëvacueerd uit een dorpje in de buurt van het depot, in de noordelijke regio Dzjankoj, en het treinverkeer tussen het schiereiland en het zuiden van Rusland en Oekraïne ligt stil. De bezette Krim is een belangrijke oorlogsbasis van waaruit Rusland materieel en manschappen aanvoert.  Aksjonov laat de oorzaak van de explosies in het midden. Eerder op de ochtend schreef hij op Telegram over het „uitbreken van een brand” bij het depot, later op de dag wilde hij niet over een oorzaak praten en zei hij dat er onderzoek loopt. Het ministerie van Defensie zei dinsdagmiddag dat de explosies het gevolg waren van „sabotage”, schrijft Russisch persbureau RIA.   De Russische krant Kommersant meldt dat er dinsdagmiddag rookwolken zichtbaar waren boven een militaire luchtmachtsbasis in de zuidelijke Krim-regio Simferopol. Volgens bewoners klonken ook daar explosies. Bellingcat-journalist Christo Grozev twitterde dat op de luchtmachtbasis twaalf Russische gevechtsvliegtuigen worden bewaard.  De New York Times schrijft dinsdag op basis van informatie van een anonieme, hoge Oekraïense functionaris dat de explosies zijn veroorzaakt door een aanval van een „eliteonderdeel” van het Oekraïense leger. Eerder op de dag hintten Oekraïense politici cryptisch naar betrokkenheid bij de explosies. Een adviseur van Oekraïense president Volodymyr Zelensky, Mychajlo Podoljak, schreef op Twitter dat „de Krim gewoonlijk het land is van de Zwarte Zee, de bergen, recreatie en toerisme”, maar dat het gebied sinds de Russische bezetting een plaats van „explosies van pakhuizen met een hoog risico op overlijden voor indringers en dieven” is geworden. „Demilitarisatie in actie.”  Stafchef van Zelensky Andri Jermak schreef op Telegram dat de „operatie demilitarisering” van Oekraïne „zal doorgaan tot de volledige ontruiming van de Oekraïense gebieden”. „De Krim is Oekraïne.”  Vorige week dinsdag vonden ook al explosies plaats op een luchtmachtbasis op de Krim, waarbij één dode viel en vijf tot zeven anderen gewond raakten. Ook toen spraken de Russen van een brand als gevolg van „een overtreding van brandveiligheidsvoorschriften”, maar Aksjonov schreef op Telegram over „terroristische dreiging”. De Krim werd in 2014 geannexeerd door Rusland. Het gebied stond tot voor kort niet op het spel in de oorlog die volgde op de Russische inval in Oekraïne in februari. ||https://www.nrc.nl//nieuws/2022/08/16/gewonden-bij-explosies-munitiedepot-op-de-krim-a4139035
2022-08-16||Opinie | Leg de aanpak van  hittestress vast in  het Bouwbesluit||De eerste hittegolf in Nederland dit jaar  is een feit. Records zijn er niet gebroken, zoals het temperatuurrecord van 40,7 graden Celsius in Gilze-Rijen in 2019. Op veel plaatsen in het zuiden was het de afgelopen dagen ver boven de dertig graden.  René Didde is wetenschapsjournalist en auteur van het boek Nederland Droogteland. Veel mensen hebben slecht geslapen door de hoge temperaturen. Wie terug van vakantie weer aan het werk ging, kon kampen met concentratieproblemen en een verminderde arbeidsproductiviteit.  Mensen met een zwak hart kunnen in de problemen komen. Statistieken laten in warme zomers steevast een oversterfte zien van honderden mensen in een hittegolf. De laatste vijf jaar, inclusief alvast 2022, telde vier kurkdroge zomers met veel hittegolven. De klimaatverandering maakt het leven extremer. Er is meer kans op wateroverlast, meer kans op droogte en meer kans op hittestress.  Veel mensen zetten een airco aan om het koel te krijgen. Volgens Milieu Centraal heeft intussen een op de vijf huishoudens een airco. Niet bepaald de beste manier om de oververhitting in de woning te bestrijden. Lekkende oudere airco’s dragen door het koelmiddel stevig bij aan de klimaatverandering. Erger is dat de airco het binnenshuis wel koeler maakt, maar buiten warmte loost, net zoals een koelkast aan de achterzijde warmte produceert. De overheid zou veel meer aandacht moeten besteden aan voorlichting over duurzame manieren om het koel te krijgen in huis. Daarbij kunnen we leren van mediterrane landen. Overdag de ramen dicht, zonwering aan de buitenkant of markiezen naar beneden. Hou de zon buiten! Het is niet zozeer een hoge buitentemperatuur maar vooral de straling van het zonlicht die de woning opwarmt.  Rolgordijnen aan de binnenkant helpen niet, want ze gaan gloeien als straalkacheltjes. Het binnenvallend zonlicht dat vloer, muur en tafels in de woning raakt, maakt namelijk dat de objecten warmte gaan stralen. Wie toch wil koelen, kan een eenvoudige elektrische ventilator nemen. En dan ’s avonds en ’s nachts alles open en de woning lekker doorluchten.  Wat ook helpt, is dat woningen minder snel opwarmen door begroeiing aan de gevel. Planten als een klimop vangen hitte weg. En behalve de individuele woning of het kantoor kan ook de openbare ruimte veel meer bijdragen  aan de vermindering van hittestress en hitte-eilanden. Die laatsten ontstaan doordat stenen, asfalt en beton veel warmte vasthouden, waardoor het in de stad vaak zes tot acht graden warmer is dan in het buitengebied. Er is meer kans op wateroverlast, op droogte en op hittestress  Iedereen die de afgelopen dagen in het park zat, merkte dat het daar enkele graden koeler is dan erbuiten door de verkoelende werking van de verdampende bomen en struiken. Gemeenten zouden op de laagste plekken in de stad daarom veel meer groen- en waterpartijen moeten aanleggen, zoals wadi’s. Daar kunnen ook de zomerse hoosbuien naar toe worden gedirigeerd.  De grootste verkoeler is echter het dak. Een groen-blauw dak met een strooisellaag van een slordige veertig centimeter aarde dempt de warmte op de bovenste verdieping, waar mensen in eengezinswoningen vaak slapen. Ook de woningen op de hoogste verdieping van appartementencomplexen hebben bewezen koelere woningen met zo’n daktuin. De dikkere aardelaag is ook een betere voedingsbodem voor planten en heesters wat de biodiversiteit ten goede komt, veel meer dan het bekende sedumdak, een groendak bestaande uit vetplantjes.  In het platform Klimaatadaptief en Natuurinclusief Bouwen (KAN Bouwen) bespreken projectontwikkelaars, bouwbedrijven en enkele gemeenten tal van mogelijkheden en voeren concrete projecten uit. Maar het zou een stuk sneller gaan als het allemaal wat verplichtender werd. De komende jaren worden er namelijk een miljoen woningen bij gebouwd. Dat is 12 procent van de totale hoeveelheid woningen in Nederland. Maak die dan meteen robuust voor de klimaatverandering. Woningcorporaties en projectontwikkelaars zouden ook bij renovatie van grote bouwblokken en kantoren verplicht moeten worden om watervasthoudende voorzieningen, zoals kratten, aan te leggen op het dak. Dat houdt niet alleen water vast voor droge perioden, het draagt vooral ook bij aan vermindering van de wateroverlast in de stad bij een plensbui. Want die komen er deze zomer ongetwijfeld nog aan. Ministers Hugo de Jonge (Volkshuisvesting en Ruimtelijke Ordening, CDA) en Hanke Bruins Slot (Binnenlandse Zaken, CDA) moeten dergelijke hitte-, droogte- en wateroverlast besparende maatregelen onverwijld vastleggen in het Bouwbesluit. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/leg-de-aanpak-van-hittestress-vast-in-het-bouwbesluit-a4139037
2022-08-16||Na Brando’s weigering werd Littlefeather uitgejoeld, vijftig jaar later krijgt ze excuses|| Excuses, bijna vijftig jaar na dato, voor gejoel. Die heeft Sacheen Littlefeather maandag gekregen van de Academy of Motion Picture Arts and Science, de organisatie achter de Oscars, de filmprijzen. Littlefeather is een actrice en activiste die afstamt van de inheemse Amerikanen. Ze betrad in maart 1973 het podium bij het rechtstreeks op televisie uitgezonden filmgala. Dat deed ze namens de afwezige Marlon Brando, die voor zijn hoofdrol in het maffia-epos The Godfather de Oscar voor Beste Acteur had gewonnen. Littlefeather werd uitgejoeld toen ze uitlegde dat Brando de prijs weigerde wegens de slechte uitbeelding van inheemse Amerikanen in films en op televisie én om aandacht te vragen voor Wounded Knee, een belangrijk dorp voor  de Sioux-bevolking in South Dakota dat toentertijd door zo’n tweehonderd activisten werd bezet. In een maandag openbaar gemaakte brief excuseert David Rubin, oud-president van de Academie zich voor de „ongerechtvaardigde” ophef die de destijds 26-jarige Littlefeather ten deel viel na haar korte toespraak. Littlefeather reageerde blij verrast:  „Ik had nooit gedacht dat ik de dag zou meemaken dat ik dit zou horen”, vertelde ze aan de Hollywood Reporter. In 2020 vertelde Littlefeather aan de BBC dat ze direct na de toespraak het podium moest verlaten met twee bewakers. Die beveiligers kwamen goed van pas, vertelde ze. Want backstage wachtte haar een zeer boze John Wayne, de Amerikaanse acteur die in zoveel westerns rollen vertolkte. „Wayne was woedend op Marlon en woedend op mij”, vertelde Littlefeather, en zei dat hij haar zelf van het podium wilde halen.  Na het evenement verschenen berichten dat Littlefeather geen echte Native American was, maar dat ze instemde met de toespraak om haar acteercarrière te helpen. Ook werd hardop gespeculeerd dat ze Brando’s minnares zou kunnen zijn. Beweringen die volgens Littlefeather iedere grond misten. 
Nieuwsbrief
		NRC Film
	 
		De beste filmstukken, interviews en recensies van de nieuwste films
	||https://www.nrc.nl//nieuws/2022/08/16/na-vijftig-jaar-excuses-voor-gejoel-tijdens-oscar-speech-sacheen-littlefeather-a4139036
2022-08-16||Estland verwijdert oorlogsmonumenten uit Sovjettijdperk||Estland begint dinsdag met het verwijderen van oorlogsmonumenten die herinneren aan het Sovjettijdperk uit de publieke ruimte. De gedenktekens, veelal bewaard gebleven om de strijd van het Rode Leger tegen nazi-Duitsland te herdenken, zijn volgens premier Kaja Kallas „symbolen van repressie en Sovjetbezetting”. Vlak na de Russische invasie van Oekraïne in februari nam Estland het besluit om alle dergelijke monumenten te verwijderen, omdat deze tot sociale spanningen zouden leiden. Estland werd vanaf de jaren veertig tot 1991 bezet door de Sovjet-Unie.  De verwijderingsactie begint in de grensplaats Narva. Een replica van een T-34 tank van het Rode Leger, aan de rand van het dorp op een verhoging opgesteld met een herdenkingsplakkaat erbij, wordt weggehaald en in het Estse Oorlogsmuseum nabij de hoofdstad Tallinn geplaatst. Deze week worden ook twee andere monumenten uit de plaats verwijderd. Heel Estland moet uiterlijk tegen het einde van het jaar van dergelijke werken ontdaan zijn.  In Narva is niet iedereen blij met de landelijk aangekondigde maatregel. Het stadsbestuur probeerde het verwijderen van de monumenten vorige week nog te verhinderen, met het argument dat het een lokale aangelegenheid betreft. Ongeveer 95 procent van de inwoners spreekt Russisch. Dat is zelfs voor Estse begrippen, waar naar schatting een kwart van de bevolking van 1,3 miljoen etnisch Russisch is, een hoog percentage. Lokale media melden dinsdagochtend dat agenten de plek rondom de T-34 tank hebben afgezet uit „veiligheid”, zodat inwoners en andere geïnteresseerden niet in de buurt kunnen komen tot het voertuig weggehaald is.  Het Estse kabinet lijkt daarentegen standvastig in de beslissing. Minister van Buitenlandse Zaken Urmas Reinsalu stelt dat de monumenten in Estland spanningen tussen etnische Russen en Esten aanwakkeren. „Deze monumenten zijn hier opgericht om de herbezetting van Estland te verheerlijken en ze horen niet thuis in onze openbare ruimte.” Volgens minister van Binnenlandse Zaken Lauri Läänemets heeft de staat een taak om de „openbare orde” te waarborgen, en wordt het verwijderen van de monumenten daarom landelijk aangepakt. „Het zou onverantwoord zijn om de lokale overheid deze taak op zich te laten nemen.” Na de politieke omwentelingen in Oost-Europa en de val van de Sovjet-Unie in de jaren tachtig en negentig, werden nieuwgevormde regeringen geconfronteerd met de kwestie van monumenten die herdachten aan de voormalige bezetter. In veel gevallen werden directe verwijzingen naar de overheerser verwijderd of verplaatst, maar bleven herdenkingen aan oorlogsslachtoffers staan. Zo ook in Estland: in het Kasteel Maarjamäe in Tallinn is een zogeheten ‘beeldenkerkhof’ te vinden, een verzameling van Sovjetbeelden gemaakt tijdens de overheersing. Een gigantisch hoofd van Sovjetleider Vladimir Lenin bijvoorbeeld, standbeelden van zijn opvolger en dictator Josef Stalin en eerbetonen aan hardwerkende arbeiders. Ook steden als Boedapest en Moskou kennen zulke beeldenparken.  Estland poogde al in 2007 een oorlogsmonument uit de binnenstad van Tallinn te halen, omdat het de natie zou verdelen in plaats van verenigen. Rusland was daar niet van gediend - toenmalig voorzitter van het parlement Sergej Mironov sprak van „een poging in de 21ste eeuw om fascisme en neonazisme te legitimeren”. Een reeks Estse organisaties (banken, ministeries, nieuwsmedia) werd vervolgens getroffen door cyberaanvallen, vermoedelijk van Russische afkomst. Het beeld van de Bronzen Soldaat werd alsnog uit de binnenstad gehaald en naar een militair kerkhof verplaatst. ||https://www.nrc.nl//nieuws/2022/08/16/estland-verwijdert-oorlogsmonumenten-uit-sovjettijdperk-a4139034
2022-08-16||Johan Derksen begint de oorlog tussen de  voetbalshows met  nieuwe tanden||Johan Derksen heeft nieuwe tanden. Dat was het eerste wat me opviel bij de seizoensopening van Vandaag Inside op maandagavond. En mij niet alleen. De eerste kijkersvraag aan presentator Wilfred Genee was of Derksen soms op vakantie in Turkije was geweest en zich daar een gebit had laten aanmeten. Dat was geenszins het geval, zei Derksen, hij had al twee kronen en die waren aan vervanging toe. In elk geval, hij begint goed voorbereid aan het seizoen. Verstandig, want na twee maanden voetbalvrij en televisievakantie blijkt er ineens een voetbaltalkshow-oorlog te zijn begonnen.  Vorige week maandag zette RTL de aanval in op Talpa’s veelbesproken Voetbal Inside. Het al bestaande programma VTBL is vernieuwd, met nieuwe presentatoren (Simon Zijlemans of Frank Evenblij) en het oude recept van  roulerende analisten en gasten. Het programma was nog geen week bezig of er werd al geschreven dat de kijkcijfers „dramatisch” kelderden. En dat klopt ook wel, dat ze daalden, maar ergens bekruipt je het gevoel dat het Talpa zo wel heel makkelijk wordt gemaakt om VTBL weg te spelen. Deze maandagavond begon op precies hetzelfde tijdstip als VTBL een nieuw voetbalprogramma bij Talpa, Veronica offside. Wilfred Genee presenteert het, voor hem betekent dat dus twee voetbalprogramma’s op één avond. Toen hij maandagavond klaar was met VO (Veronica offside)  had hij  tien minuten om zijn blauwe jasje te verwisselen voor een beige (ik durf niet te zeggen of  hij ook van wit  shirt wisselde)  om VI (Vandaag Inside) te presenteren. Twee min of meer verse analisten bij VO: oud-voetballers Wesley Sneijder en Andy van der Meijde. De twee zouden elkaar kort voor de uitzending voor het eerst hebben ontmoet, dat wist Rob Goossens eerder op de avond te vertellen  bij RTL Boulevard. „En dan zouden ze wel kijken wat ze in het programma zouden doen.” Andy van der Meijde leek wel oprecht blij met zijn plek aan tafel, van Wesley Sneijder weet ik niet helemaal zeker of het voetballiefde is die hem drijft. Drie jaar geleden zei hij nog in het boek over hem, Sneijder, dat het wel heel slecht met hem moet gaan wil hij analist worden. Nou is hij net met zijn trainersopleiding gestopt  – boos, want hij vond de cursus niet op maat. KNVB, ook boos, wil hem nu niet eens meer opleiden. Dus ja, zei hij tegen  Wilfred Genee , hij had „tijd over”. Dat trainersdiploma overweegt hij nu in Turkije te gaan halen. „Sowieso”, zei hij, gaat hij het „over de grenzen zoeken”. Dat belooft wat.  Al met al was het  maandagavond drie keer een dik uur kijken naar vier mannen die het afgelopen weekend allemaal dezelfde voetbalwedstrijden keken (daar ga ik dan even vanuit, dat ze allemaal gekeken hebben). Hoogtepunt was natuurlijk het echec van oud-Ajaxtrainer Erik ten Hag bij Manchester United. Hij verloor dit weekend  wéér en flink ook, terwijl de echt moeilijke wedstrijden nog moeten komen. Lachen natuurlijk om de straftraining die Ten Hag z’n team vervolgens oplegde, 13,8 kilometer rennen, net zoveel meters als de tegenstander méér  had gelopen tijdens de wedstrijd. Verder heeft Ten Hag ook nog een onhandelbare sterspeler, Cristiano Ronaldo, die hem geen blik waardig gunt en na een wissel prima op huis aangaat terwijl de wedstrijd nog niet is afgelopen. Dat was  smullen natuurlijk. Dikke kans dat een van de drie voetbaltalkshows moet sneuvelen. VI zal het niet zijn, dat programma overleeft echt alles. De VI-mannen deden niet eens moeite om iets lullig te zeggen over VTBL. Het enige dat René van der Gijp erover had op te merken, ging over de eeuwige polo van analist Jan Boskamp en het „Wibra-T-shirtje” van analist Theo Janssen. En dat was brullen natuurlijk.   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/16/johan-derksen-begint-de-oorlog-tussen-de-voetbaltalkshows-met-nieuwe-tanden-a4139033
2022-08-16||Topman Frans van Houten vertrekt in oktober bij Philips||Frans van Houten vertrekt in oktober als topman van Philips. Dat meldt het van origine Eindhovense elektronicaconcern met hoofdkantoor in Amsterdam dinsdag. De 62-jarige Van Houten is sinds 2011 eindverantwoordelijke bij Philips. Hij wordt opgevolgd door Roy Jakobs, momenteel al werkzaam voor Philips. Hij is nu nog eindverantwoordelijke voor de terugroepactie van slaapapneu- en beademingsapparatuur, die gevaarlijk kunnen zijn voor gebruikers.  Van Houten besloot een half jaar eerder te vetrekken dan gepland. President-commissaris Feike Sijbesma en Van Houten zelf benadrukten dinsdag dat er geen sprake is van een gedwongen vertrek. Van Houten liet weten meteen ruimte te willen maken voor Jakobs en „niet in een lange overdrachtsperiode” te geloven. Hij zou ook geen ambities hebben gehad voor een vierde termijn. Van Houten, Eindhovenaar en zoon van een lid van Philips’ raad van bestuur, werd in 2010 voorgedragen om Gerard Kleisterlee op te volgen als bestuursvoorzitter van Philips. Zijn taak was om de focus meer op gezondheidszorg te leggen. In 2014 zei hij tegen NRC een bedrijf „met te veel vet en bureaucratie” te willen veranderen in twee zelfstandig takken: Lighting en Philips HealthTech. Hij verkocht onder meer de tv- en audiotak, terwijl onder zijn leiding veel werd geïnvesteerd in overnames van bedrijven in de gezondheidstechnologie. Begin 2021 zei Van Houten tegen De Telegraaf dat „Philips op het juiste pad” zat. Het bedrijf stond er „heel goed voor”, Van Houten dacht dat het zorgtechnologieconcern de „komende jaren met 5 à 6 procent kan groeien”.  In juni moest Philips melden dat de slaapapneu- en beademingsapparatuur gezondheidsrisico’s geven, zoals hoofdpijn of ademhalingsproblemen. Het bedrijf zette een kolossale terugroepactie op touw om dik vijf miljoen machines te repareren of vervangen. Van Houten zei tegen NRC dat hij niets wist over de problemen met de apparaten. Van Houten: „Het kwam pas in het eerste kwartaal van 2021 op m’n bureau.” Dinsdag zegt Van Houten er „vrede mee te hebben” Philips in een roerige tijd te verlaten. Correctie (16 augustus 2022): In een eerdere versie van dit artikel werd een uitspraak van Van Houten abusievelijk toegeschreven aan NRC, maar hij deed de uitspraken in De Telegraaf. Hierboven is dat aangepast. ||https://www.nrc.nl//nieuws/2022/08/16/topman-frans-van-houten-vertrekt-in-oktober-bij-philips-a4139032
2022-08-16||Atoomenergieagentschap en Rusland oneens over missie naar beschoten kerncentrale||Rusland en het Internationaal Agentschap voor Atoomenergie (IAEA) lijken het niet eens te kunnen worden over een missie van het agentschap naar de door Rusland bezette kerncentrale in de Oekraïense regio Zaporizja. Dat melden internationale persbureaus dinsdag. Vanwege beschietingen die de afgelopen weken plaatsvonden bij de kerncentrale, de grootste van Europa, wil het IEAE de veiligheid op het complex controleren. Rusland en Oekraïne beschuldigden elkaar van de beschietingen.  Rusland stelde maandag akkoord te gaan met een missie. Het land wil de onderzoekers eigenhandig begeleiden, om ze de „destructieve acties van Oekraïense zijde” zo „waarheidsgetrouw mogelijk” te kunnen laten weergeven. De Verenigde Naties maakten vervolgens bekend de missie zelf te willen bijstaan, mits Rusland en Oekraïne allebei akkoord geven - waarop Moskou begon tegen te sputteren. Een missie van het IAEA via Kiev zou te gevaarlijk zijn, zo zegt het ministerie van Buitenlandse Zaken tegen Russische staatspersbureaus.  „Stel je voor wat het betekent om door Kiev te gaan. Het betekent dat ze via de frontlinie bij de kerncentrale komen”, zei adjunct-directeur bij het departement van non-proliferatie Igor Visjnevetski, wijzend op mogelijke Oekraïense „provocaties” bij een bezoek aan de centrale. „Dat betekent een enorm risico.” Ook hekelde hij de oproepen van het agentschap om de kerncentrale te demilitariseren: dergelijke eisen liggen „niet in het mandaat” van het IAEA.  Vooralsnog lijken er door de beschietingen geen zware ongelukken te zijn gebeurd, al blijft de kans daarop wel reëel als de gevechten doorgaan. De centrale ligt al sinds maart aan de frontlinie. IAEA-directeur Rafael Mariano Grossi sprak eerder deze maand van een „zeer reële kans op een nucleaire ramp”. Hij riep beide kanten meermaals op inspecteurs toe te laten. Ook Oekraïne roept al langer op tot het demilitariseren van de zone rond de kerncentrale.  ||https://www.nrc.nl//nieuws/2022/08/16/atoomenergieagentschap-en-rusland-oneens-over-missie-naar-beschoten-kerncentrale-a4139031
2022-08-16||Oud-premier Australië had in het geheim vijf extra ministerposten||De Australische oud-premier Scott Morrison had tijdens de coronapandemie in het geheim niet drie, maar vijf extra ministerposten. Dat heeft premier Anthony Albanese vandaag bekendgemaakt op basis van nieuwe informatie van het ministerie van Algemene Zaken. „Dit is een ongeëvenaarde ondermijning van onze democratie”, zei Albanese tijdens een persconferentie.  Gisteren werd al bekend dat de oud-premier zich de ministerposten voor Financiën, Volksgezondheid en Grondstoffen had toegeëigend. Vandaag bleek dat hij ook kon beslissen over Binnenlandse Zaken en Economie. Karen Andrews, oud-minister van Binnenlandse Zaken, reageerde geschokt op het nieuws. „Scott Morrison moet zijn ontslag aanbieden en hij moet het parlement verlaten”, zei ze in een reactie. „Dit is absoluut onacceptabel.” Morrison’s opvolger als leider van de Liberal Party, Peter Dutton, vindt niet dat zijn voorganger moet vertrekken.  In een verklaring zegt Morrison dat het in sommige gevallen ‘onnodig’ was de extra ministerposten naar zich toe te trekken. Hij heeft aan zijn collega’s zijn excuses aangeboden. „Ik heb in een crisis te goeder trouw gehandeld”, zegt hij. Eerder op de dag verdedigde Morrison zijn handelen in een interview met radiozender 2GB. „We moesten een aantal buitengewone maatregelen nemen om waarborgen in te voeren”, zei hij. Hij zegt niet van plan te zijn om te vertrekken.  Als ‘extra’ minister van Grondstoffen heeft Morrison een gasboringsproject tegengehouden, terwijl de zittende minister Keith Pitt juist vóór de boringen was. Morrison zegt dat hij in geen andere gevallen de ministeriële bevoegdheden heeft gebruikt.  Premier Anthony Albanese laat onderzoeken of het legaal is. „Ik zoek verder advies over het gebruik van deze buitengewone bevoegdheden door Scott Morrison en andere voorbeelden ervan.” ||https://www.nrc.nl//nieuws/2022/08/16/oud-premier-australie-had-in-het-geheim-vijf-extra-ministerposten-a4139029
2022-08-16||Waarom 75 jaar onafhankelijkheid voor sommige Indiërs geen reden is tot feest||Deze week is het 75 jaar geleden dat Brits-Indië onafhankelijk werd. De voormalige kolonie werd opgesplitst in twee landen: India en Pakistan. Tijdens deze opsplitsing kwam er een massale volksverhuizing op gang, die met veel geweld gepaard ging. Correspondent Lisa Dupuy onderzocht hoe dit verleden doorwerkt in het India van vandaag. Lees hier Lisa's artikel over hoe de opsplitsing van India en Pakistan voortleeft in het India van vandaag. En bekijk hier een interactieve productie van de BBC over die opsplitsing, waaruit in de aflevering fragmenten te horen zijn.||https://www.nrc.nl//nieuws/2022/08/16/waarom-75-jaar-onafhankelijkheid-voor-sommige-indiers-geen-reden-is-tot-feest-a4139030
2022-08-16||Column | Touch of pink||Veel mensen hebben een guilty pleasure en die van mij heet Vakantieveilingen. Een online veiling waar je van alles kan krijgen, van tuinslangen tot seniorenpassen en tickets voor Plopsaland. Als ik Wibi Soerjadi in het aanbod zie staan – de concertpianist die als jonkie in Carnegie Hall in New York speelde – moet ik denken aan mijn bezoek aan zijn landhuis in Zeist in 2009. Soerjadi had een kür voor een dressuuramazone gecomponeerd en hield die ten doop. Met andere journalisten verbaasde ik me over de vele Disney-knuffels. ‘Virtuoos en excentriek’ wordt Soerjadi vaak genoemd. Maar kennelijk is hij dus afgezakt naar Vakantieveilingen. Komt het door het overlijden van zijn ouders, zijn tijdelijke gehoorverlies, zijn onfortuinlijke liefdesrelaties, de coronaperiode? Alles bij elkaar genoeg reden. Nieuwsgierig als ik ben geworden bel ik mijn moeder. „Mam, heb je zin om naar een tuinconcert van Wibi Soerjadi te gaan? Bij zijn Villa Peckedam in Diepenheim.” „Soerjadi? Wat een leuk idee.” „Ik moet nog wel even twee tickets zien te winnen.” De tickets die samen normaal 117 euro kosten, win ik voor 22,50. Ik hijs me in een jurk die voldoet aan de  dresscode: touch of pink. Mijn moeder draagt roze lippenstift.  Onderweg maken we een tussenstop in Dieren, om een cello van mijn moeder op te halen, dat scheelt haar veel reistijd. Een kostbaar instrument van een Italiaanse maker. „Kunnen we vast wel kwijt bij de butler van Wibi”, zegt ze.  Maar Wibi heeft geen butler en zijn assistent – een  jonge vrouw in een glittertrui – is onverbiddelijk. Niets cello aan de voet. Brandveiligheid voorop, óók in de buitenlucht. Een afgesloten kamer is er niet om de cello neer te zetten. Wel een onbeveiligde schuur. Het gezicht van mijn moeder betrekt. Voorzichtig opper ik om terug naar huis te gaan. „Geen denken aan”, zegt ze.  „Na drie uur rijden?” En dus belanden we achter het publiek met de cello aan de voet. Ook van ver is Wibi goed te zien in zijn roze kostuum. „Hij speelt nog altijd goed”, zegt mijn moeder. Maar hoe zit het nou met die Vakantieveilingen? Om daar achter te komen sluit ik me aan bij de lange rij bezoekers die met Wibi op de foto willen. Een overwegend wit publiek, net als in het Concertgebouw, maar wel van alle leeftijden. „Ik wil ambassadeur zijn”, zegt Soerjadi als de rij is opgelost. „De klassieke muziek heeft een elitair imago. Met een kleine prijs trek je mensen over de drempel. En het leuke is: vaak leren ze verder, via het Concertgebouw of YouTube. Soms komen ze terug: ik heb zó’n mooie uitvoering van Schubert gehoord, wil je dat eens spelen?” Hij doet het uit idealisme, zegt hij, financieel schiet hij er niets mee op. De vrouw in de glittertui volgt ons gesprek aandachtig. Even daarvoor heeft Wibi haar, zijn nieuwe liefde, nog alle lof toegezwaaid op het podium.||https://www.nrc.nl//nieuws/2022/08/16/touch-of-pink-a4138983
2022-08-16||17 november volgt uitspraak in strafzaak neerhalen MH17||De rechtbank in Den Haag doet op 17 november uitspraak in de omvangrijke strafzaak rond het neerhalen van vlucht MH17. De uitspraak gaat ongeveer anderhalf uur duren, maakte de rechtbank maandag bekend. Bij de vliegramp op 17 juli 2014 kwamen alle 298 inzittenden om het leven. Onder hen waren veel Nederlanders. Vlucht MH17 van Malaysia Airlines vertrok die dag vanaf Schiphol met als bestemming Kuala Lumpur. De Maleisische hoofdstad werd echter nooit bereikt. Het vliegtuig werd neergehaald in Oost-Oekraïne, waar op dat moment  een gewapende strijd  was. Na jarenlang onderzoek door het internationaal onderzoeksteam JIT kwamen vier verdachten naar voren. De mannen hebben volgens het OM een rol gespeeld bij het binnenhalen of het wegbrengen van de Buk-raketinstallatie waarmee het toestel uit de lucht zou zijn geschoten. Tegen alle vier is  levenslang geëist. De verdachten lieten zich niet in de  rechtbank  zien. Het MH17-proces begon 9 maart 2020. Belangrijk onderdeel  waren   nabestaanden die aan het woord kwamen. Drie weken lang konden tientallen van hen in de rechtbank of via een videoverbinding vertellen wat de ramp voor hen betekende. (NRC)||https://www.nrc.nl//nieuws/2022/08/16/rechtbank-17-november-volgt-uitspraak-in-strafzaak-neerhalen-mh17-a4138999
2022-08-16||Wat vindt NRC | Minister Yesilgöz  kan zich niet afzijdig houden van strafdeals||Is het een goed idee buiten de zitting het Openbaar Ministerie met de verdachte een akkoordje te laten sluiten over de strafeis? In ruil waarvoor de verdachte afziet van hoger beroep, onderzoekswensen intrekt en geheel of deels schuld erkent?  Terwijl de rechter vrij is om daarin  mee te gaan, nadat de ‘deal’ is getoetst aan  het dossier?  
		Dit is het dagelijkse commentaar van NRC. Het bevat meningen, interpretaties en keuzes. Ze worden geschreven door een groep redacteuren, geselecteerd door de hoofdredacteur. In de commentaren laat NRC zien waar het voor staat. Commentaren bieden de lezer een handvat, een invalshoek, het is ‘eerste hulp’ bij het nieuws van de dag.
	 Het is nog niet helemaal het Amerikaanse systeem van ‘plea bargaining’ waarbij de rechter gebonden is aan de deal, maar het komt wel in de buurt. De Nederlandse strafrechters zijn er verdeeld over. Het is een praktijkantwoord op de behoefte aan doelmatiger procederen, vooral nu drugszaken de rechtszaal steeds verder  verstoppen. Behalve in de VS bestaat dit middel in tal van Europese landen – eigenlijk is Nederland laat met ‘procesdeals’. Maar de procesafspraak lijkt nu zelf in de problemen gekomen. Eind juli voelde de rechtbank Noord-Holland in een opvallende uitspraak zich gedwongen in te grijpen in zo'n deal, onder het motto ‘dit kan zo niet’. Hoewel niet met zoveel woorden uitgesproken, twijfelt de rechtbank op voorhand aan de bewijsbaarheid van een aantal ten laste gelegde feiten. Consequentie is dat een strafkorting van twee jaar niet doorgaat.  Sterker, wie het vonnis goed leest, ziet de rechters twijfelen. Zijn we wel goed en volledig voorgelicht? Waarmee meteen de rechtsstatelijke zwakte van dit middel op tafel ligt: de waarheid wordt een onderhandelingsresultaat, een optel- en aftreksom waarin feiten en opportuniteiten even zwaar wegen. Het Haarlemse vonnis toont het mijnenveld waarin de waarheidsvinding belandt, als officier en advocaat de strafrechter niet glashelder weten in te lichten, zoals in dit geval. Voor zwakkere verdachten, overbelaste officieren of, noem hen ‘minder geëngageerde’ advocaten, is de verleiding groot om zaken op deze manier ‘weg’ te schikken en af te dekken. De rechter wordt een stempelmachine, de openbaarheid de dupe.  Uit een indicatief  journalistiek onderzoek bleek vervolgens dat de helft van de dertig dit jaar voorgelegde procesafspraken door de rechtbank is afgekeurd. Een hoog percentage, ook als rekening wordt gehouden met zaken waarin de afgesproken strafeis te laag werd gevonden of de overeenstemming niet volledig was. Zeker het kritische Haarlemse vonnis is een gongslag – strafrechters zijn verdeeld. Het antwoord van  minister Yesilgöz (Justitie, VVD) op Kamervragen dat procesafspraken geheel overgelaten worden aan het Openbaar Ministerie, overtuigt dan ook niet. Dit  gaat over rechtsbescherming, -gelijkheid en openbaarheid.  In Haarlem konden de strafrechters nauwelijks wijs uit het dossier – en de advocaat vond het niet z’n taak om orde te helpen scheppen. De procureur-generaal bij de Hoge Raad kwam al wel in actie. Er ligt een ‘cassatie in het belang der wet’ uit juni, met een overzicht van buitenlandse, soms jaloersmakende regels op dit gebied. In Duitsland mag sinds 1997 een ‘deal-sluitende verdachte’ niet van z’n recht op hoger beroep afzien. Ook mag de verdachte niet de eigen schuldvraag  ‘weggeven’. Een procesafspraak mag alleen op de openbare zitting worden gemaakt.  „De introductie van procesafspraken vergt fundamentele afwegingen en keuzes over de inrichting en structuur van het strafproces en de rolverdeling tussen de procesdeelnemers. Daarbij kan de wetgever niet afzijdig blijven”, schrijft procureur-generaal Edwin Bleichrodt. Dat is een waarheid als een koe. Procesafspraken vormen het klassieke dilemma tussen het betere en het goede. Liever waren ze niet nodig. Maar mits transparant en overal gelijk toegepast kan het de strafrechtspleging vooruit helpen. ||https://www.nrc.nl//nieuws/2022/08/16/minister-yesilgoz-kan-zich-niet-afzijdig-houden-van-strafdeals-a4138992
2022-08-16||Column | Over het verlangen naar uitsterven||Misschien is dit een goed moment om uit te sterven, zei G. vorige week. M. had het ook al gezegd, en S. schreef me erover. Ik vind uitsterven op zich geen slecht idee, maar het gaat over het algemeen met veel lijden gepaard, en hoe we ons als soort gedragen is contingent. We kunnen het anders doen. Het ligt alleen misschien niet in de lijn der verwachting.  Er bestaan verschillende verenigingen die het uitsterven bepleiten, zoals de Beweging ter Vrijwillig Uitsterven van de Mensheid en Stop Having Kids. Deze organisaties richten zich vooral op het niet krijgen van kinderen. Die positie wordt ook wel ‘antinatalisme’ genoemd. Ze hebben daarvoor goede argumenten. De mensheid vernielt de planeet omdat we met te veel zijn, en het aantal mensen blijft groeien. Daar nieuwe mensen aan toevoegen maakt het slechter voor iedereen – voor de mensen die al leven, voor de andere dieren, voor de rest van de levende wereld. Bovendien is het leven niet voor iedereen een vrolijk cadeau. Veel mensen lijden ernstig, en een deel daarvan was liever niet geboren. Het is problematisch om iemand geboren te laten worden als er een kans is dat diegene zo’n leven moet leiden, aangezien de ongeborene geen toestemming kan geven. Deze twee argumenten samen leiden tot een derde: we leven in een tijd waarin door ecologische crises het leefklimaat steeds slechter zal worden, wat het lijden globaal zal doen toenemen. Depressie is, zoals ik eerder schreef, ook een sociaal en politiek fenomeen. Dat laatste argument, dat de kwaliteit van menselijk leven na een periode van voorspoed in de komende decennia voor iedereen achteruit zal gaan, ontbreekt vaak in discussies over het krijgen van kinderen. Ook in deze krant werden onlangs mensen geïnterviewd over dit onderwerp. De geïnterviewden hadden wel nagedacht over de milieubelasting die hun kinderen op zouden leveren, maar het ging niet over de vraag of je kinderen deze wereld aan kunt doen. Net als het eten van dieren is het krijgen van kinderen echter geen privézaak. Er zijn ook andere levende wezens met belangen in het spel. Als je graag voor kinderen wilt zorgen, kun je ze adopteren of pleegmens worden, of een baan zoeken in die richting. Er zijn genoeg wezens die liefde en een goed thuis kunnen gebruiken. Net als met huisdieren is het zaak om goed te zorgen voor wie er al is, en geen nieuwe wezens in het leven te roepen.  In dit verhaal is anticonceptie overigens geen kwestie die alleen vrouwen aangaat. Veelgebruikte voorbehoedmiddelen zoals de pil en het spiraaltje kunnen veel bijwerkingen hebben, niet alleen lichamelijk maar ook psychisch – een kwestie waarvan helaas lang nog niet iedereen op de hoogte is. Sterilisatie van mannen is een goed alternatief.  Dit hoeft niet tot een einde aan de familie te leiden. ‘Make kin, not babies’, schrijft Donna Haraway. Maak je vrienden en huisdieren tot familie, zorg voor kinderen en ouderen met wie je verbonden bent in vriendschap, draag bij aan de wereld door je werk, deel je tuin met bijen en kikkers, of zonder je af, dat is ook volkomen legitiem en begrijpelijk. Uitsterven klinkt waarschijnlijk leuker dan het is, en ik schat de kans dat het zal gebeuren voorlopig niet hoog in. De vraag naar de toekomst is er vooral een naar  andere manieren van voortbestaan, die er trouwens allang al zijn. En, zoals altijd, naar zelf bedenken wat belangrijk is, los van wat de maatschappij van je verwacht. 
Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken
	||https://www.nrc.nl//nieuws/2022/08/16/over-het-verlangen-naar-uitsterven-a4138988
2022-08-16||Opinie | werkmannen||Ik loop in een zomers jurkje met mijn jonge zwarte flatcoated retriever langs een opgebroken straat waar werkmannen aan het overleggen zijn. Als ik voorbij loop, valt het gesprek stil. Half anticiperend op wat ouderwets gefluit, hoor ik één van de mannen zachtjes zeggen: „Zo, dat is echt een mooie hond.” Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/16/werkmannen-a4138984
2022-08-16||Sudoku van dinsdag 16 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/16/sudoku-a4138979
2022-08-16||Ontbijtmuffins met pruim||Dit is een fijn recept, niet zo zoet, verrassend luchtig ondanks de rogge, fijn smeuïg dankzij de appel en pruimen en voedzaam. U kunt gerust papieren muffinvormen gebruiken in de muffinvorm, dan rijzen de muffins mooi in het papier en hoeft u de bakvorm niet in te vetten. Anne Heigham schrijft dat ze ayurveda rogge als wrang en verwarmend beschouwt en dat de goede darmbacteriën ‘er gek op’ zijn. Verwarm de oven voor op 200 graden (180 graden heteluchtoven). Vet veertien holtes van je muffinvorm in en bestuif ze met roggemeel. Doe de eieren, zonnebloemolie en hazelnootmelk in een kom en klop een paar minuten, tot het mengsel schuimig is. Klop er dan de rest van de ingrediënten een voor een door in de aangegeven volgorde; zorg dat ze volledig opgenomen zijn voordat je het volgende ingrediënt toevoegt. Schep een volle eetlepel beslag in elke holte. Bak de muffins in 40 tot 45 minuten gaar. Laat ze een paar minuten afkoelen in de vorm en zet ze dan op een rooster. Serveer ze warm of laat ze volledig afkoelen en bewaar ze maximaal drie dagen in een luchtdichte trommel.  VOOR 12 TOT 14 MUFFINS: 1 moesappel, geschild, klokhuis verwijderd, geraspt Anne Heigham De Ayurveda Keuken Terra 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/16/thuiskok-ontbijtmuffins-met-pruim-a4138978
2022-08-16||In het midden||Horizontaal: 1.  ‘Familie __ ligt weer overhoop na verhaal Roxeanne’ 5.  Bovendien 10.  Stad van Goethe en Schiller 12.  Dijkstra of Pieper  13.  Gebeurtenis 15.  Toespraak over groente? 17.   __ you 18.  Aldo __, vermoorde premier  22. __ Everybody, hit van Eddie Cochran 23.  Toneelkoor 25.  Verdeelde hoofdstad 26.  Individualist 28.  De VN in het buitenland 29.  Gaan bergafwaarts 30.  Vrouw in het blauw 31.  Zachte stof  Verticaal: 1.  ‘Heibel binnen VVD om Onno __’ 2.  Heeft Indiana Jones bij zich 3.  Draagt de keeper 4. Friends, Oppassen!!! en Modern Family 5.  Zo staan ex-alcoholisten 6.  __ Classic Rock  7.  Hangt boven het raam 8.  Heel kleine slaapkamer 9.  __ berglucht 11.  Enkhuizense specialiteit 14.  Bolwerk 16.  Hoogstaande dames  19.  Voorbeeld 20.  Luidruchtige muzieksoort  21.  Brengt Max en Kuipers bij elkaar 24.  ‘Volgens __ is aanslag schuld van Rushdie zelf’  25.  In Tua __, Ierse eightiespop 27.  __ et lab__  Oplossing puzzel 15 augustus. Horizontaal: 1. GALA 4. LARIKSEN 9. OPHEF 11. AFSTANDMETERS 16. NIW 17. GERE 18. ONES 21. THAI 22. TIKI 23. GEO 25. REISBEPERKING 28. ER EEN 29. MONUMENT 30. AGEN Verticaal: 1. GAAN 2. LOSWAAIEN 3. APT 4. LENETTE 5. AFDRUIPEN 6. I’VE 7. STENIGING 8. NESS 10. HAGI 12. FICHE 13. MELKERT 14. TOT 15. REEEN 19. PIS 20. AIRE 21. TRAM 24. OGEN 26. BOM 27. KEA In het midden: CAPITULATIE ||https://www.nrc.nl//nieuws/2022/08/16/in-het-midden-a4138975
2022-08-16||Column | Hij? Geradicaliseerd? Eh, ja. Eh, nee||De VVD-leider van Texel, Arnold Langeveld, waarschuwt me als hij zijn BMW X3 het erf van Hoeve Rotterdam in de Eierlandse polder op draait: hier gaan zo harde woorden vallen. En ja, daar zie ik de omgekeerde vlag al hangen, bij  het postzegeltje verdord gras met kampeertenten. Geen boer op de Wadden zónder camping in de zomer. „We eten ervan”, zegt Langeveld. Hij is ook boer, akkerbouwer, en hij is mede-eigenaar van Boutique Hotel Texel. Achter ons rijdt het Mercedesbusje met Haagse en Noord-Hollandse VVD-politici die hier vandaag op bezoek komen, onder wie fractievoorzitter Sophie Hermans. Welkom. Koffie. Koek. En water, want mensen, wat is het warm. De boer, Mark Slot (33), heeft van houten kisten een katheder gemaakt en daar gaat hij nu achter staan, in zijn gestreken witte  overhemd. De  mouwen heeft hij  niet opgerold. De A4’tjes met zijn toespraak trillen in zijn hand. Zijn ouders zijn er, zijn vrouw, zijn kinderen, de    loonwerkers, en nu moet het gebeuren. Nu zal hij die politici  eens goed  inpeperen wat een onrecht hem  wordt aangedaan. Maar vooralsnog praat hij over 1835, toen de kwelders hier door de Antwerpenaar Nicolas Joseph De Cock werden drooggemalen. Hij vertelt over de meeuweneieren die naar  de bakkers in Amsterdam gingen, over de konijnen die later werden uitgezet, over de boerderijen op Texel die na de Tweede Wereldoorlog weer  moesten worden opgebouwd. Zijn opa  ging toen ook koeien houden, de generaties voor hem deden alleen akkerbouw, en voor het eerst  produceerde het bedrijf zijn eigen mest waarmee de grond vruchtbaar kon worden gehouden. De ene  na de andere innovatie volgde en op dit moment, zegt Mark Slot, wordt hier grondgebonden kringlooplandbouw bedreven, met aandacht voor dierenwelzijn. Geen ‘kerende grondbewerking’  meer, wel akkerranden vol bloemen en roofvogels die komen foerageren. Er loopt een experiment om  regenwater in de bodem op te slaan. „Je denkt”, zegt Mark Slot, „dat je gebeiteld zit en opeens...” Hij haalt  diep adem en zegt „stikstofkaart”. Het klinkt als een snik. Bij „70 procent reductie” begint hij bijna te huilen. Later vraag ik of hij bij de geradicaliseerde boeren hoorde die de veerboot tussen Texel en Den Helder wilden blokkeren.  VVD-leider Langeveld heeft me erover verteld. „O, nee”, zegt Mark Slot. „Daar was  ik tegen.” Nou ja, het kán zijn dat hij eerst voor was. En dat hij dat ook heeft gezegd. Tot hij bedacht dat je dat niet kon maken. In de  BMW X3 zegt Langeveld tegen me dat van de 140 boeren op Texel er „hooguit tien” achter Farmers Defence Force  aan lopen en de boel willen laten escaleren. „Of eigenlijk zijn het er vier. Nee, drie.” De anderen, zegt hij,  denken aan de  zwangere vrouw die plotseling naar de overkant moet. Aan het  gehandicapte kind dat voor het eerst mee mag op schoolreisje.      
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/16/hij-geradicaliseerd-eh-ja-eh-nee-a4139028
2022-08-16||Opeens is het uit voor Tom Dumoulin||Sinds maandagavond prijkt er prominent op Tom Dumoulins Instagrampagina een foto van hem in het roze. Hij is genomen op 28 mei 2017, op het Piazza del Duomo in Milaan. Dumoulin houdt een trofee boven zijn hoofd, de gouden confetti dwarrelt om hem heen en de roze trui die hij draagt mag  mee naar huis, want hij heeft zojuist de Giro d’Italia gewonnen. De grijns op zijn gezicht is gelukzalig.   Het is waarschijnlijk het gelukkigste moment uit de carrière van Dumoulin, die maandag bekendmaakte per direct te stoppen met wielrennen. Het is in ieder geval het meest bepalende moment  geweest. Want er was een Dumoulin vóór en een Dumoulin na die Giro-zege.  Een bericht gedeeld door Tom Dumoulin (@t.dumoulin)   De Dumoulin vóór die overwinning fietste voor de lol door de heuvels van zijn Limburgse geboortestreek. Talent had hij wel, maar dromen over roze, gele of rode truien deed hij niet. Hij wilde  net als zijn vader geneeskunde gaan studeren. Pas toen hij daarvoor uitgeloot werd, besloot hij profwielrenner te worden.  De Maastrichtenaar ontpopt zich daarna door zijn fenomenale uithoudingsvermogen tot een uitstekend tijdrijder, eentje die bovendien graag het avontuur zoekt als rittenkaper. In 2015 breekt hij door als hij twee etappes wint en tot diep in de slotweek van de Ronde van Spanje in de rode leiderstrui rijdt. Bergop komt hij die grote ronde nog tekort, maar zijn potentie als klassementsrenner is dan wel aangetoond.    Er volgen etappezeges en het roze in de Ronde van Italië van 2016, twee ritzeges in de Tour de France, en  olympisch zilver op de tijdrit in Rio de Janeiro, voordat Dumoulin in 2017 historie schrijft met zijn overwinning in de Giro. Hij is de eerste Nederlandse winnaar van de Italiaanse ronde en de derde groterondewinnaar die Nederland voorbrengt na  Jan Janssen en Joop Zoetemelk. Dumoulin, die dat jaar ook nog wereldkampioen wordt op de tijdrit, vestigt zich als een van de grootste namen in het peloton.   Met die nieuwe rol heeft Dumoulin de jaren erna moeite. Hij wordt in 2018 nog  tweede in zowel de Giro als de Tour, maar de hooggespannen verwachtingen spelen hem steeds vaker parten. Alles wat de openhartige Limburger zegt, wordt breed uitgemeten. Nergens kan hij meer gaan zonder opgemerkt te worden.   Langzaam maar zeker verliest Dumoulin zo het plezier in het wielrennen. Het dieptepunt volgt in 2020, als hij zo zeer twijfelt aan zijn eigen kunnen dat hij zich als kopman in de Tour opoffert voor een teamgenoot. Huilend van  de pijn, de twijfels en de teleurstelling, zit hij na afloop in de teambus. Een paar maanden later kondigt hij  aan tijdelijk te stoppen met wielrennen. Onduidelijk is dan of Dumoulin ooit nog zal terugkeren, maar vier maanden later is hij plots weer terug om zich te  richten op de olympische tijdrit in Tokio. Als hij daar verrassend zilver haalt, vloeien er opnieuw tranen, ditmaal van geluk.  Het voedt de hoop bij wielerliefhebbers en hemzelf dat Dumoulin toch nog terug kan keren als ronderenner. Maar de Giro van dit jaar loopt uit op een fiasco: hij moet in de veertiende etappe afstappen vanwege fysieke problemen.     En nu is het ineens klaar voor de 31-jarige Dumoulin, ondanks zijn voornemen nog mee te zullen doen aan het WK tijdrijden in Australië van volgende maand. „De tank is leeg en de benen voelen zwaar”, schrijft Dumoulin bij zijn Instagrambericht. „Ik merk dat ik het niet meer kan opbrengen.”   ‘De vlinder van Maastricht’, zoals Dumoulin in zijn beste dagen werd genoemd, heeft er vrede mee, zei hij eerder dit jaar in gesprek met NRC: „Ik heb behoorlijk mooie dingen laten zien als profwielrenner, maar ik  heb ook een fantastische tijd gehad toen ik vier maanden geen prof was. Dus als ik twijfel of ik het nog wil, dan stop ik er lekker mee.”||https://www.nrc.nl//nieuws/2022/08/16/opeens-is-het-uit-voor-dumoulin-a4139026
2022-08-16||Drank is duur voor een ‘fervent cola-drinker’||Hij komt net uit de Kruidvat gelopen in winkelcentrum De Passage in Schiedam, uit zijn boodschappentas steekt een pak wc-papier. Paul de Roos (65) heeft zo zijn vaste adresjes. Eens per week kijken zijn vrouw en hij waar de aanbiedingen zijn. Ja, ook hij heeft last van de inflatie, al hoeft hij zijn uitgavenpatroon nog niet rigoureus aan te passen. Ook zijn portemonnee is sneller leeg. „Maar ik zit in een goede situatie; op korte termijn kan ik het behappen. Ik hoef niet héél erg op te letten.” Toch maakt hij zich veel zorgen over de stijgende prijzen. Pas was in het nieuws dat boodschappen op jaarbasis 1.500 euro duurder zijn geworden: „1.500 euro! Dat is een berg geld, hoor. En er ís al zo veel armoede. En de benzineprijs, die komt ook nooit meer onder de 2 euro.” Zijn zorgen betreffen niet zozeer hemzelf, maar de mensen die het níét goed hebben. „Zij kunnen het niet meer opbrengen. Op een gegeven moment zie je dan geen uitweg meer.” In één adem door: „Ik erger me mateloos aan het gedrag in Den Haag: alles weglachen, alsof het er niet is. Wie boeit het wat, die dure boodschappen? En heeft er íémand voor de Toeslagenaffaire moeten boeten?” Paul de Roos  Is net met pensioen. Juist nu hij van zijn vrije tijd wil genieten na vijftig jaar gewerkt te hebben als administratief medewerker, wordt het leven zo duur. Als het hém niet meer lukt, de eindjes aan elkaar knopen, dan zal hij minder koffie drinken buiten de deur. Geen terrassen meer, minder gezelligheid. Maar dat zijn nou juist de dingen die je kwaliteit van leven bepalen, zegt hij. „Ik ben sinds kort met pensioen en heb hiernaartoe geleefd.” Vijftig jaar heeft hij gewerkt als administratief medewerker bij een ingenieursbureau en een zorginstelling, belasting betaald, altijd „keurig geleefd”. Drank is duur voor een „fervent cola-drinker”. Maar overgaan op huismerk doet hij niet zomaar: „Je bent een bepaalde standaard gewend, die wil je vasthouden.”  Nog duurder is zijn 24-jarige stiefzoon die nog thuis woont. Maar, zegt hij beslist en hartelijk, die gaat altijd voor. De vriendin van zijn stiefzoon komt in het weekend vaak logeren. „Dan moet er natuurlijk ook gegeten worden. We gaan bijna nooit uit eten, maar bestellen redelijk vaak via Thuisbezorgd. Het zijn de weekenden, dus we willen het wel een beetje leuk en naar ons zin hebben.” Meer afleveringen 
				Duurder leven
			||https://www.nrc.nl//nieuws/2022/08/15/drank-is-duur-voor-een-fervent-cola-drinker-a4139005
2022-08-16||Aartsvijand van de Trump-fans vecht voor zetel in Wyoming||Het eerste dat opvalt op de verkiezingsavond van de Republikeinse Partij in de Elandshut in het plaatsje Greybull, Wyoming, is hoe de kandidaten zich voorstellen. „Ik geloof in God”, beginnen ze allemaal. Dan: „Ik heb vier kinderen.” „Ik heb vijf kinderen.” „Ik heb zeven kinderen.” Ze zijn voor vuurwapens en tegen abortus. En ze zeggen vrijwel allemaal: „Ik ben tegen de federale overheid.”  Tweede dat opvalt: zo de naam van Liz Cheney al genoemd wordt, Wyomings enige landelijke afgevaardigde in het Capitool en daarmee de bekendste lokale politicus, dan alleen in spottende zin. Als sheriff Ken Blackburn naar de microfoon loopt om te pleiten voor zijn herverkiezing, vertelt hij dat hij ook was uitgenodigd bij Cheney, die op deze zelfde avond een besloten fondsenwervingsbijeenkomst organiseert in een tandartspraktijk in de grote stad. „Maar ik heb geweigerd”, roept de sheriff. Honend gejuich stijgt op uit het publiek.  Het is een avond met bier en ijskoud water, en bijna evenveel kandidaten als kiezers in de zaal met  hertengeweien aan de muur. Mannen die zonder ironie een cowboyhoed dragen, presenteren zich als staats-afgevaardigde of -senator in spe. De volle lengte van het stembiljet komt deze avond aan bod.  Maar voor de belangrijkste race van deze voorverkiezingen, om de enige landelijke zetel in het Huis van Afgevaardigden, is maar één kandidaat aanwezig, de hakkelende Robyn Belinskey. Zij is niet bepaald een kanshebber. De kansrijke Harriet Hageman laat alleen een brief voorlezen. En dat Liz Cheney zich hier niet vertoont, hangt samen met het feit dat ze wordt bedreigd:  de prijs voor wie waagt op te staan tegen Donald Trump. De bijeenkomst in Greybull deze  zaterdag, was een van de laatste gelegenheden waarop de kandidaten van de Republikeinse Partij zich konden verstaan met hun kiezers vóór de primary van dinsdag. Doorgaans worden de interne voorverkiezingen tussen partijrivalen met matiger belangstelling gevolgd dan de algemene verkiezingen. Dat is dit jaar in de aanloop naar de midterms van november wel anders. Deze voorverkiezingen zijn dé graadmeter voor de krachtsverhoudingen in de Republikeinse Partij. Daar wordt een interne strijd uitgevochten van oud-president Trump en de populisten tegen de restanten van de ouderwetse, gezapige Grand Old Party.  In die strijd doet Trump het erg goed. Veruit de meeste van de kandidaten die hij formeel heeft gesteund met zijn endorsement, hebben zittende volksvertegenwoordigers of kandidaten van de oude stempel verslagen. Niet zo vaak als Trump zelf beweert, hij leed ook een paar gevoelige nederlagen, maar toch: hij heeft grote opruiming gehouden in zijn partij. Het meeste plezier ontleent Trump aan het steunen van outsiders die knokten tegen Republikeinen die „niet loyaal” waren: Republikeinen die publiek de leugens van de oud-president over zijn verkiezingsnederlaag hebben weersproken. De hoofdprijs valt dinsdag in Wyoming, waar Liz Cheney haar Huis-zetel verdedigt. Na de bestorming van het Capitool op 6 januari 2021 maande zij haar partijgenoten afstand te nemen van Trump. Zij is een van de twee Republikeinen die zitting nam in de parlementaire commissie die ‘6 januari’ onderzoekt. Ze is Trumps aartsvijand binnen de Republikeinse Partij. Een nederlaag voor haar op  dinsdag zou niet alleen de suprematie van het Trumpisme bezegelen, maar ook de ultieme wraak zijn voor Trump zelf. Liz Cheney (vijf kinderen) gold tot voor kort als Republikeinse aristocratie: aartsconservatief, dochter van Dick Cheney, vicepresident van George W. Bush en de ijzervreter die de VS bijna eigenhandig de Irak-oorlog heeft in gedirigeerd. Zij  neemt het nog altijd voor haar vader op.  In 2017 werd Liz Cheney de enige afgevaardigde voor het dunbevolkte Wyoming (581.000 inwoners in een gebied zes keer zo groot als Nederland). De eerste Trump-jaren steunde Cheney de president bij 93 procent van zijn voorstellen. Ze stemde tegen de eerste poging tot impeachment van Trump, toen hij de Oekraïense president Zelenski vroeg onderzoek te doen naar corruptie van de familie Biden. Binnen enkele jaren was ze conference chair van de Republikeinse fractie in het Huis, wat haar in het Congres de nummer drie van de partij maakte.  Het veranderde allemaal na de bestorming van het Capitool. Cheney was een van  de schaarse Republikeinen die vond dat er een afzettingsprocedure tegen Trump moest worden ingezet en stemde vóór de tweede impeachment-poging. Als ze dacht dat ze daarmee deed wat iedere normale Republikein zou doen – afscheid nemen van een president die de aanval op het Capitool had aangejaagd – dan vergiste ze zich deerlijk. Op tien Republikeinen na bleven ze allemaal achter Trump staan. Van die tien zijn er inmiddels zeven uit de politiek gestapt, hebben slechts twee hun voorverkiezing gewonnen – en nu is Cheney aan de beurt.  Cheney is vorig jaar van haar functies in de fractie ontheven en formeel op de vingers getikt door de afdeling Wyoming. Het was een kwestie van afwachten wie het tegen haar zou opnemen in de voorverkiezingen. Dat werden vier mensen met uitgesproken opvattingen over het coronabeleid („Mr. Fauci is een van de meest corrupte mensen in Washington”), de verkiezingen („gestolen”) en Oekraïne („corrupt”). Tijdens een debat deze zomer was Cheney de enige die burgers opriep om zich te laten vaccineren en de leugens over de verkiezingen tegen te spreken.  Op een partijbijeenkomst in Wyoming in mei sprak Donald Trump zijn steun uit voor Harriet Hageman. Foto Chet Strange/Getty Images 
 Sindsdien is ze de onwaarschijnlijke heldin voor progressieve Amerikanen. In haar woonplaats Wilson, even ten zuiden van Yellowstone National Park, zegt bouwvakker Doug Fields dat hij het jammer vindt dat hij Democraat is, anders zou hij op haar stemmen. De gepensioneerde Andy, die zijn poedel uitlaat en alleen zijn voornaam wil noemen, is ook Democraat maar hij heeft bedacht hoe hij Cheney kan steunen. „Ik laat mij op dinsdag tijdelijk uitschrijven als Democraat, inschrijven als Republikein en dan stem ik op haar. Ik haat haar beleid, maar ik steun haar morele kracht.” Wilson ligt in het bergachtige Teton County, waar elk uitzicht een ansichtkaart is. Een „progressieve speldenknop” in Wyoming, zoals de plaatselijke boekhandelaar zegt. De lunchroom serveert toast met avocado en radijs, een stapel New York Times ligt naast de kassa. Zelfs de Republikeinen dragen hier olijk gestreepte sokken onder een korte broek. Maar die zeggen dan wel weer dat Liz Cheney een „haatzaaier” is, die weggestemd moet worden.  Eén uitzondering: Holly MacDonald. Zij is haar hele leven Republikein, maar vertelt uitvoerig hoezeer ze onder de indruk is dat Cheney haar baan op het spel heeft durven zetten „gewoon om te vertellen wat goed en wat fout is”. MacDonald, civiel ingenieur, woont al dertig jaar in Wilson en haar kinderen gingen naar dezelfde school als die van de zussen Liz en Mary Cheney. Ze was beslist geen vriendin van Liz Cheney, zegt ze, die „bewoog in meer conservatieve kringen dan ik”. De zussen Cheney raakten gebrouilleerd toen Liz bij haar eerste politieke stappen in 2013 in een interview bij Fox News verklaarde tegen het homohuwelijk te zijn. Haar zus Mary, getrouwd met een vrouw en moeder van twee kinderen, schreef destijds een woedende Facebook-post. Vorig jaar zei Liz Cheney in een interview dat ze het bij het verkeerde eind had gehad in deze kwestie.  In de schaarse peilingen die naar buiten komen, ligt Harriet Hageman een straatlengte voor op Cheney, 20 à 29 procentpunt. Een enkele politicoloog houdt een slag om de arm vanwege de mogelijkheid van ‘overstekende’ Democratische kiezers, maar iedereen geeft Hageman de beste kansen. „Zelfs als alle Democraten van Wyoming op Cheney stemmen, dan nog redt die slampamper het niet”, grinnikt veteraan Michael Patrick in de Elandshut in Greybull. „Ze zijn gewoon met te weinig.” Chuck Gray hoopt als secretary of state eigenhandig het hele verkiezingssysteem in Wyoming te hervormen. Als het aan hem ligt, mogen kiezers straks zo’n ‘oversteek’ niet meer maken.  Onderweg naar Wilson klinkt op de radio tussen alle countrymuziek door ineens een vertrouwde kraakstem: Dick Cheney heeft een spotje ingesproken voor zijn dochter. Daarin noemt hij Trump „de gevaarlijkste man van Amerika” en „een lafaard”. In de politieke verhoudingen van Wyoming nu zou je het een zelfmoordvideo kunnen noemen. Dick Cheney is gehaat om zijn Irak-oorlog, zijn dochter is gehaat om haar aanval op Trump en het spotje is een combinatie van beiden. Het voedt de gedachte die inmiddels ook bij Amerikaanse media heeft postgevat, dat Cheney over de parlementsverkiezingen van dit jaar heen kijkt naar de presidentsverkiezingen van 2024. Ze heeft ruim 15 miljoen dollar ingezameld, een ruime vervijfvoudiging ten opzichte van wat ze voor haar geslaagde herverkiezingscampagne in 2020 ophaalde. Van die 15 miljoen had ze eind juli nog maar de helft uitgegeven.  De Republikeinse Liz Cheney nam na de bestorming van het Capitool afstand van Donald Trump. Foto Alex Brandon/AP Foto In dat licht klinkt het spotje van vader Dick ineens anders. Want wat besteedt hij eigenlijk weinig aandacht aan de race om de  zetel in het Huis van Afgevaardigden, behalve dat hij „trots” zijn stem op Liz heeft uitgebracht. Hij noemt de naam van rivaal Hageman niet. Dit spotje gaat vooral over, is vooral tégen Donald Trump. Dick Cheney moedigt zijn dochter aan haar „belangrijkste taak” te volbrengen: ervoor  zorgen dat „deze man nooit meer in de buurt van het Oval Office komt”. Dit zou een mogelijk scenario zijn. Zodra Donald Trump bekendmaakt dat hij een nieuwe gooi naar het presidentschap doet, werpt Cheney zich op als onafhankelijke kandidaat. Bij de algemene verkiezingen, die veel meer dan de primary’s ook gematigde kiezers trekken, kan ze ouderwets-Republikeinse kiezers afsnoepen van Trump. In het dieprode Wyoming zou dat voor Cheney weinig uitmaken, maar in het  land als geheel ligt dat anders en de verkiezingen van 2020 hebben bewezen dat Trump kwetsbaar is bij gematigde kiezers.  Er is een historische parallel: de verkiezingen van 1992. Toen versloeg Democraat Bill Clinton met bijna zes miljoen stemmen verschil zittend president George Bush. In diezelfde verkiezingen deed ook de onafhankelijke kandidaat Ross Perot mee, die een verbluffende 19,7 miljoen stemmen kreeg. Perot snoepte stemmen van beide kandidaten af, maar het waren stemmen die Bush minder goed kon missen dan Clinton. Ziedaar het nachtmerriescenario voor de Republikeinen en Trump. De paradox is dat hij er zelf aan meewerkt. Met zijn spijkerharde aanvallen heeft Trump Liz Cheney tot een martelaar voor het zuivere geweten gemaakt. Zij zal die rol van harte omarmen – en ze krijgt in september nog een paar keer gratis zendtijd als de 6-januari-commissie de openbare zittingen hervat. Dan kan blijken dat Trump zijn eigen Ross Perot voor 2024 heeft geschapen. 
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/aartsvijand-van-de-republikeinen-vecht-voor-zetel-in-wyoming-a4139021
2022-08-16||Weinig klanten bij de bakker in Oekraïne, ‘gelukkig wordt er nog gehamsterd’|| Als klein meisje wilde Olena Radkevitsj (32) banketbakker worden. „De hele dag taart bakken leek me het mooiste dat er is.” Maar ze volgde een managementopleiding, ging in de Noord-Oekraïense stad Tsjernihiv voor de overheid werken en kreeg twee kinderen met een lokale zakenman. Die moedigde haar aan om vorig jaar alsnog een broodwinkel te openen. En een half jaar later nog een. Zo werd ze niet de banketbakker uit haar dromen, maar  bedrijfsleider, vertelt ze terwijl ze  gesmolten chocola van de snoet van haar zoontje poetst. Voor het kneden van het deeg, het rollen van de croissantjes en het bereiden van de pampoesjka – speciaal knoflookbrood voor bij de bietensoep borsjtsj – heeft ze tien vrouwelijke bakkers in dienst. Die zijn ’s ochtends vroeg in schorten en met witte mutsjes op in de weer. „Er solliciteren ook weleens mannen, maar om een of andere reden zijn de vrouwen gewoon beter”, zegt hun baas. Ze  vraagt zich echter af of ze hen allemaal kan blijven betalen. Nog geen jaar nadat Radkevitsj de eerste van haar inmiddels twee bakkerszaken opende, viel Rusland Oekraïne binnen. Om Tsjernihiv, een obstakel op de route naar Kiev, werd wekenlang hevig gevochten. De gebombardeerde gebouwen vormen littekens in de stad. Niet voor het eerst in de Oekraïense geschiedenis werd brood een kwestie van leven of dood. In de door het Sovjetregime veroorzaakte, genocidale hongersnood de Holodomor vielen in de jaren dertig miljoenen doden.  Tijdens  de Russische invasie van 2022 sneuvelden vele mensen tijdens hun zoektocht naar eten in bezet gebied. In Tsjernihiv zijn zeventien mensen doodgeschoten terwijl zij in de rij stonden bij een supermarkt waar brood zou worden uitgedeeld. Ook in Radkevitsjs zaak, op nog geen anderhalve kilometer van dat bloedbad, probeerden vrijwilligers eten te verstrekken, vertelt zij. Maar bakken zonder elektriciteit was  onmogelijk. Zelf ontvluchtte ze op de eerste dag van de oorlog met haar gezin de stad, om in mei weer  terug te komen. Lang niet alle stadsbewoners zijn weer thuis. „Onze financiële problemen komen niet door de  prijs van of schaarste aan meel. Tarwe  is er in Oekraïne zelf meer dan genoeg”, zegt Radkevitsj. Het is de gedwarsboomde export en de vernietiging van graan die internationaal tot tekorten leidt, maar niet in eigen land – behalve waar levering door vuurgevechten te gevaarlijk is. Wel heeft de bakker last van hogere prijzen voor gist, boter, olie en zoetigheid voor de vullingen en decoraties. Maar  het tekort aan bepaalde producten is  niet het grootste probleem: „Wat voor ons echt dramatisch is, is het  gebrek aan klanten.” Op zaterdagochtend komen er gelukkig veel Oekraïense soldaten langs voor koffie en een broodje in de strakke winkel met zwarte en witte tegels en enkele zitplaatsen aan hoge tafels voor het raam. Voor de oorlog winkelden er per dag bijna driehonderd mensen in Radkevitsj haar bakkerszaken. Sinds de invasie is dat nog maar de helft. Terwijl de huur van de panden gelijk bleef. Steun van de eigenaar of de overheid ontvangt ze niet. Ze heeft haar openingstijden verkort om de kosten iets te drukken. Binnenkort zal ze haar prijzen met een procent of twee moeten verhogen, vreest ze.  „Het enige wat de terugloop een beetje compenseert is dat Oekraïners zijn gaan hamsteren. Ze kopen veel te veel eten, uit angst dat ze in geval van nood tekort komen.” Ze bezuinigen wel op kleding en luxe goederen,  maar niet op brood. Radkevitsj: „Het zijn niet alleen de ouderen die zich de honger of de verhalen daarover herinneren. Ook bij jongeren is die geschiedenis genetisch ingeprent.” 
 Het trotst  is Olena Radkevitsj op haar olievrije donuts en zelfgemaakte quiches, maar het meest karakteristieke Oekraïnse brood dat ze verkoopt heet kirpitsjek, baksteentje. Dit is een klein,  hoog gerezen witbrood met een bolle kop dat bij elke maaltijd  gegeten kan worden. Gesneden met worst erop; afgebroken om in de soep te dopen. Of rechtstreeks afgebeten – zo eten kinderen het liefst. Het is lekkerder dan geconserveerd supermarktbrood, maar ook net ietsje duurder: 18 hryvnya (61 eurocent). Het karakteristieke Oekraïense brood heeft, zoals zoveel dingen in Tsjernihiv, een Russische naam.  Oplopende prijzen, energie, droogte, de tarweproblematiek; het komt allemaal samen in een bakkerij. In de serie Bij de bakker doet een buitenlandcorrespondent wekelijks verslag van een bakker ergens ter wereld.||https://www.nrc.nl//nieuws/2022/08/15/weinig-klanten-gelukkig-wordt-er-nog-gehamsterd-2-a4139011
2022-08-16||Veiligheidsregio’s komen afspraken niet na: te weinig plek voor asielzoekers||Bijna twee derde van de veiligheidsregio’s heeft niet het afgesproken aantal  opvangplekken voor Oekraïners of reguliere asielzoekers gerealiseerd. Dat blijkt uit interne cijfers van het Knooppunt Coördinatie Informatie Oekraïne (KCIO), dat de spreiding van vluchtelingen regelt onder de 25 regio’s.  De veiligheidsregio’s kampen met een gebrek aan  locaties,  personeel,  en aannemers en materialen om locaties te verbouwen.   15 van de 25 veiligheidsregio’s hebben nog niet de afgesproken opvangplekken voor Oekraïners of andere asielzoekers geregeld. Vier daarvan hebben alleen  de 2.000 bedden voor Oekraïners, die  begin maart met het kabinet zijn afgesproken, niet goed geregeld. Zeven veiligheidsregio’s voldoen juist niet aan de 225 crisisnoodopvangplekken voor andere  asielzoekers, een afspraak van eind juni.   Vier regio’s hebben zowel te weinig bedden voor Oekraïners als te weinig opvang voor andere asielzoekers geregeld:   Gelderland-Midden, Gooi en Vechtstreek, Zeeland en Limburg-Zuid. Gelderland-Midden heeft „uit humanitair oogpunt” zelfs helemaal geen crisisnoodopvangplekken voor asielzoekers, zegt een woordvoerder.  Sommige andere  regio’s, zoals Rotterdam-Rijnmond, Noord-Holland-Noord en Utrecht, vangen honderden mensen meer op dan afgesproken. Dat twee derde van de regio’s nog niet genoeg opvangplekken heeft, is opvallend, aangezien het kabinet vorige week aan de veiligheidsregio’s vroeg nog eens 5.600 opvangplekken extra te regelen voor asielzoekers – 225 per regio. Daarmee wil het kabinet  het aanmeldcentrum in Ter Apel ontlasten, waar afgelopen weekend weer honderden asielzoekers buiten moesten slapen. Het leidde tot vechtpartijen onder de wachtende mensen.  Maar die extra 5.600 opvangplekken stuiten op verzet van gemeenten. Eerder liet de Nijmeegse burgemeester Hubert Bruls, voorzitter van het Veiligheidsberaad, weten dat gemeenten tot oktober de crisisnoodopvang leveren maar  daarna ermee willen stoppen, omdat ze nu al tegen hun grenzen aanlopen. Uit navraag van NRC blijkt dat veiligheidsregio’s kampen met serieuze problemen om geschikte locaties te vinden. Zo wilde  Zaanstreek-Waterland een cruiseschip inzetten voor  1.078 mensen, maar dat bleek niet haalbaar „vanwege de te grote hoeveelheid stikstofuitstoot”, zegt een woordvoerder. De regio  komt nu bijna 500 plekken tekort voor de opvang van Oekraïners. Ook spelen personeelstekorten een grote rol. Vaak worden gemeenteambtenaren ingezet op de opvangplekken. De veiligheidsregio Drenthe zegt dat „het niet een vraag van willen is, maar van kunnen”. Veel energie zit in de opvang van Oekraïense vluchtelingen, waardoor extra crisisnoodopvangplekken – vaak veldbedden in sporthallen, bedoeld voor maximaal drie dagen –  voor andere asielzoekers „erg ingewikkeld” is.  Bovendien voldoen veel beschikbare locaties niet aan de minimale eisen en moeten ze worden verbouwd. Terwijl veiligheidsregio’s merken dat er wachttijden zijn bij aannemers en er een schaarste is aan bouwmaterialen.  De komende weken wordt het spannend. Door de verplichte evacuatie uit de Donbas-regio, waartoe de Oekraïense regering heeft besloten,  verwacht het KCIO vanaf deze week 70 tot 100 extra mensen per dag uit Oekraïne. Dat komt bovenop de ruim 200 die het land nu al binnenkomen.  Ook de opvang van reguliere asielzoekers knelt. Het Centraal Orgaan opvang asielzoekers (COA), dat de opvang voor asielzoekers regelt, komt duizenden plekken tekort. Bovendien worden de asielzoekerscentra voor een derde bewoond door statushouders – mensen die recht hebben op een eigen huis maar dat nog niet hebben. De afgelopen jaren hebben gemeentes voor deze 15.000 mensen te weinig woningen geregeld. ||https://www.nrc.nl//nieuws/2022/08/15/te-weinig-plek-voor-asielzoekers-a4139024
2022-08-16||Niet één, maar twee banen – voor sommigen vreselijk, voor anderen een uitkomst||Het is „een illusie” dat werkenden al hun arbeidsbevrediging uit één baan kunnen halen, zegt arbeidsmarktdeskundige Luc Dorenbosch (43). Zingeving of voldoening, bedoelt hij daarmee, en ‘uitdagingen’ vinden. Of het inzetten van al je vaardigheden, het opdoen van sociale contacten én het vinden van een zekere (financiële) stabiliteit – wat mensen in werk zoeken, is soms simpelweg te veel om in één baan te proppen. Dorenbosch: „Het ‘eenbaansmodel’ geeft misschien een bepaalde rust, maar je levert vaak op een ander gebied in.” Jarenlang deed Dorenbosch onderzoek naar de arbeidsmarkt bij onderzoeksinstituut TNO, onder meer naar werkenden met meer banen. „In 2015 dacht ik: ik moet in de praktijk brengen wat ik zelf onderzoek.” Hij richtte een eigen bedrijf op waarmee hij organisaties adviseert hoe ze hun werk anders kunnen vormgeven. Daarnaast werkt hij twee dagen in de week als beoordelaar van subsidieaanvragen voor onderzoeksprojecten bij de stichting Innovatief in Werk. Het Centraal Bureau voor de Statistiek (CBS) meet al jaren toename van het aantal mensen met twee ‘werkkringen’: twee banen, of een baan in loondienst, gecombineerd met een (zelfstandige) onderneming. Vorig jaar ging het om 544.000 werkenden – ruim meer dan de 356.000 die het bureau begin 2003 telde. Wat drijft deze mensen?  De Nationale Enquête Arbeidsomstandigheden 2021 van TNO, een jaarlijkse peiling onder zo’n 50.000 mensen over allerlei aspecten van hun werk, biedt enig antwoord. Van alle ondervraagden die aan multi-jobbing doen, zoals TNO het noemt, stelde grofweg een kwart meer afwisseling te willen in werk of collega’s. Nog een kwart gaf aan meer vaardigheden te willen ontwikkelen. Voor een groot deel van de andere respondenten met twee banen is de redenering daarvoor financieel van aard. Sommigen willen met twee banen meer verdienen voor ‘iets extra’s’ (17 procent), anderen hebben een tweede baan om  financieel rond te komen (12 procent) of om meer financiële zekerheid te hebben (9 procent).  De financiële redenen hangen volgens Andries de Grip samen met de manier waarop de arbeidsmarkt de afgelopen jaren is ingedeeld: met een sterke toename van flexibel werk. Tijdelijke en nulurencontracten zijn in zwang, zegt de hoogleraar economie aan de Universiteit van Maastricht, net als het zelfstandig ondernemerschap. Tussen 2013 en 2021 steeg het aantal zelfstandigen van zo’n 900.000 tot bijna 1,1 miljoen.  Er zijn de laatste jaren niet alleen veel tijdelijke banen bij gekomen, maar ook dienstverbanden die minder dan een volledige werkweek bieden. Veel van deze flexbanen zijn te vinden in sectoren die relatief weinig betalen, zoals schoonmaak of horeca, zegt De Grip. „Wil je voldoende inkomen hebben, dan moet je dus meerdere banen hebben.”  Daarbij maakt hij onderscheid tussen deze groep en de working poor, die je met name in de Verenigde Staten ziet. De Grip: „Dat zijn mensen die veertig uur of meer werken en nauwelijks rond kunnen komen, en dan nóg een baan moeten nemen. Ik denk dat het in Nederland meer gaat om het optellen van kleine banen, om zo van veertig uur per week wel rond te komen.”  De 49-jarige Naima Nafi, opgeleid als verzorgende, verdeelde een tijd haar werkweek tussen twee werkgevers. Twee jaar geleden kwam ze vanuit Canada naar Nederland. Midden in de coronapandemie ging ze voor 24 uur per week aan de slag bij de afdeling bron- en contactonderzoek van de GGD. Meer uren waren er niet voor haar, maar voor een alleenstaande moeder van twee kinderen was dat niet voldoende, zegt ze.  Om rond te komen, besloot ze aan de slag te gaan bij een verzorgingshuis in de buurt. Dat viel haar zwaar. De nachtdiensten die ze moest draaien en het combineren van twee werkgevers was soms lastig. Taken en werkzaamheden begonnen door elkaar te lopen, uitpluizen van roosters – van haarzelf en haar kinderen – was niet altijd gemakkelijk. „Het was voor mijn hersenen verwarrend”, zegt ze. „Ik heb het twee maanden volgehouden. Toen werd het te veel.” Uiteindelijk kon de GGD haar meer uren in de week gebruiken.  Arbeidsmarktexpert Dorenbosch is, na jaren praktische ervaring, wél heel enthousiast over het combineren van twee banen. Zijn werk is diverser dan voorheen en geeft daardoor meer voldoening.  Maar, geeft Dorenbosch toe, combineren heeft zo zijn „uitdagingen” en is niet voor iedereen weggelegd. Zo is het belangrijk de eigen integriteit in het vizier te houden, wat niet altijd makkelijk is als de banen in hetzelfde werkgebied liggen. Ze moeten niet met elkaar botsen of juist voordelen opleveren. „Als ik met mijn bedrijf werk aan een project, kan ik dat als beoordelaar voor subsidieaanvragen natuurlijk niet beoordelen”, zegt hij. „Van deze banden moet je je altijd bewust zijn. Wees streng voor jezelf en blijf weg bij integriteitskwesties.” Daarnaast vergt het planning en overleg. „Je moet goed kunnen plannen en afspraken kunnen maken met je werkgevers of bedrijfspartner, en ook met je gezin”, zegt hij – bijvoorbeeld over welke dagen je waar werkt, en of daar enige verandering in mogelijk is, wat mogelijke uitzonderingen zijn om af te wijken van de afspraken. Zijn tip is dat zo concreet mogelijk zelf te bedenken en voor te stellen aan de andere partijen, zoals een bedrijfspartner of leidinggevende.  Zelf heeft Dorenbosch afspraken gemaakt die hem in staat stellen flexibel zijn kantoorbaan, als beoordelaar van subsidie-aanvragen, in te vullen. Hij maakt de uren die zijn werkgever verwacht, maar wel verspreid over de week of maand, zoals hem dat uitkomt. „Als er voor mijn bedrijf een opdracht binnenkomt, kan ik besluiten daar een volle week aan te besteden. Dan kan ik die week erna weer achter het bureau bij mijn werkgever”, zegt hij. „In ruil voor deze flexibiliteit zie ik af van loonsverhogingen. Als ik een opdracht misloop, kost me dat uiteindelijk veel meer geld.”||https://www.nrc.nl//nieuws/2022/08/15/niet-een-maar-twee-banen-niet-voor-iedereen-een-uitkomst-a4138995
2022-08-16||Ook de Indonesische ambassadeur mag een krans leggen||Als tweede legt de Indonesische ambassadeur in Nederland een krans. Ná de krans van het kabinet. Vóór de krans van drie generaties nabestaanden en de krans voor alle burgerslachtoffers en militaire slachtoffers. Voorafgaand aan de Nationale Herdenking van het einde van de Tweede Wereldoorlog, op 15 augustus, de dag dat Japan in 1945 capituleerde, was  over die prominente rol van de ambassadeur enige ophef ontstaan. Op het moment zelf hangt er maandagavond bij het Indisch Monument aan de Haagse Waterpartij een gewijde stilte, alleen doorbroken door zoemende libellen en onweer in de verte. Er zijn enkele duizenden aanwezigen, velen met een melati opgespeld, de herdenkingsbloem, of met zonnebloemen in de hand.  Al decennia legt de ambassadeur een krans, tot en met vorig jaar samen met andere ambassadeurs. Maar er is een verbreding van de herdenking gaande: niet alleen Nederlandse en Nederlands-Indische slachtoffers van de oorlog worden herdacht, maar ook, zoals Thom de Graaf, voorzitter van de Stichting Nationale Herdenking 15 augustus 1945, benadrukte, „álle slachtoffers in en rond toenmalig Nederlands-Indië”.  In voorgaande jaren was er kritiek dat de herdenking te eurocentrisch zou zijn. De Graaf zei dat „alle bevolkingsgroepen zwaar leden onder de Japanse bezetting”: degenen die dwangarbeid moesten verrichten, degenen die in interneringskampen zaten, en „daarbuiten was het vaak niet veel beter”. Daar past, vindt de stichting, een prominentere rol bij voor de Indonesische ambassadeur, die een krans legde voor alle Indonesische slachtoffers van de Japanse bezetting.  De Federatie Indische Nederlanders vindt dat ongepast, omdat Indonesië nooit excuses heeft gemaakt voor het Indonesische geweld tegen Nederlanders tijdens en na de Tweede Wereldoorlog. In eerste instantie wilde de federatie met een kort geding de rol van de ambassadeur beperken, daar zag zij toch van af. Verbreding van de herdenking betekent ook dat nieuwe generaties het stokje overnemen, net als op 4 mei. De generatie die de oorlog bewust meemaakte, sterft uit. Scholiere Flo Huijsmans, wier opa als kind op Java van interneringskamp naar interneringskamp ging, zei dat zij wilde „herinneren, als hij niet meer kan”. En verbreding van de herdenking houdt ook in dat ‘15 augustus’ dit jaar voor het eerst ’s avonds werd gehouden, in plaats van ’s middags, waardoor op televisie een grotere groep kan worden bereikt. Sommigen vinden dat de Indië-herdenking onderbelicht is in vergelijking met 4 mei – de koning is bijvoorbeeld niet ieder jaar aanwezig, maar eens in de vijf jaar. Het Indische Monument kwam er in 1988. Pas in 1999 erkende het kabinet-Kok II 15 augustus 1945 als het officiële einde van de Tweede Wereldoorlog in het Koninkrijk der Nederlanden. Correctie (16 augustus): In een eerdere versie stond dat het Indisch Monument in het Westbroekpark ligt. Dat is onjuist, het staat aan de naastgelegen Waterpartij.||https://www.nrc.nl//nieuws/2022/08/15/ook-de-indonesische-ambassadeur-mag-een-krans-leggen-a4139022
2022-08-16||Frenkie de Jong moet miljoenen  inleveren of vertrekken bij FC Barcelona||Als Frenkie de Jong een flink deel van zijn salaris inlevert, kan FC Barcelona de voor ruim vijftig miljoen euro aangetrokken Fransman Jules Koundé inschrijven voor de competitie. Een regelrechte concurrent voor de Nederlander. Nu De Jong vooralsnog zijn poot stijf houdt en niets van inleveren noch van een vertrek wil weten, komen beide voetballers  niet voor in het basiselftal van trainer Xavi Hernández. Met De Jong als invaller kende FC Barcelona zaterdag een valse competitiestart thuis tegen Rayo Vallecano: 0-0. Fútbol Club Barcelona verspeelt deze zomer met het  eigenaardige financiële  beleid –  waarbij wel ruimte is om voor ruim 150 miljoen euro aan aankopen te doen, maar er geen geld is om aan de verplichtingen aan De Jong te voldoen – vooral veel krediet bij Nederlandse voetballiefhebbers. „Het is onacceptabel wat er met De Jong bij FC Barcelona gebeurt”, zegt  Evgeniy Levchenko, voorzitter van de Nederlandse spelersvakbond VVCS. „Voor de gemiddelde voetbalfan is het onbegrijpelijk.  Helaas kunnen wij daar op dit moment weinig anders  doen dan dit te constateren.” De Jong wordt door het huidige bestuur van FC Barcelona gezien als een voetballer die door de vorige clubleiding is vastgelegd. Voorzitter Joan Laporta probeert alles in het werk te stellen de erfenis van zijn voorganger Josep Maria Bartomeu uit te wissen. De Jong tekende in januari 2019 een vijfjarig contract dat op 1 juli  van dat jaar inging. FC Barcelona kwam met Ajax een transfersom van 75 miljoen euro overeen die op kon lopen tot 86 miljoen euro. De Jong zou naar verluidt een jaarsalaris van  16 miljoen euro krijgen.  De Jong tekende op 20 oktober 2020 in het samenzijn  van de toenmalige voorzitter Bartoméu een nieuwe verbintenis  tot medio 2026. Daarbij is  afgesproken dat zijn salaris wegens de coronapandemie de eerste twee seizoenen  fors zou worden gekort om  dit in een later stadium weer recht te trekken. De huidige voorzitter Laporta  verlangt nu    opnieuw een concessie om de totale salarishuishouding van de club  naar beneden te brengen en Koundé in te kunnen schrijven.  Hij wilde het contract van De Jong zelfs onwettig laten verklaren. Dat is het summum volgens Levchenko:   „Net als de spelers dienen clubs   contracten te respecteren. Probleem is dat er naast een financiële overeenkomst  ook sportieve  afspraken worden gemaakt. Dat zijn twee aparte dingen. Het is gevaar als dat  door elkaar heen gaat lopen.”       De Jong is bij Barcelona inmiddels gedegradeerd tot invaller. Zijn  sportieve positie  kwam na het ontslag van de Nederlandse coach Ronald Koeman in oktober 2021 voor het eerst  onder druk te staan. De nieuwe trainer Xavi Hernández sprak niet direct onvoorwaardelijk zijn vertrouwen uit in de Nederlandse international. Het werd voor De Jong lastig presteren in een omgeving waarin ze hem liever kwijt dan rijk waren. De verdedigende middenvelder wist in het shirt van FC Barcelona bij vlagen te schitteren,  maar maakte zelden echt het verschil.  Gedurende het seizoen wist De Jong zijn coach    wel  te overtuigen van zijn enorme potentie. Xavi zag aanvankelijk  meer een aanvallende middenvelder in hem,  een speler die met een doelpunt of een assist het verschil kan maken. Maar om als spelbepaler  te dienen zou De Jong  nog flink moeten verbeteren. Daar is tijd voor nodig. En die is er niet. Bovendien beschikt Barcelona met  Pedri, Gavi en Ansu Fati over jongere talentvolle spelers  op het middenveld. Het voornemen van Xavi en De Jong om via de weg van de geleidelijkheid het beoogde rendement te halen, botst met het financiële beleid van de club. De Jong behoort  tot de absolute grootverdieners van een club die  1,3 miljard euro aan schuld opbouwde. FC Barcelona probeert met de verkoop van het eigen productiehuis, de tv-rechten  en het korten van salarissen financiële slagkracht te creëren.     El País meldt  dat de  jaarlijkse inkomsten van De Jong  bij het winnen van de Champions League volgens Catalaanse ingewijden  oplopen tot 43 miljoen euro. Dezelfde krant   haalt bronnen rond de voetballer aan die beweren dat dit  bedrag maximaal 28 miljoen is. Het gegoochel met cijfers is  onderdeel van de strijd. Levchenko: „Er wordt  bewust onduidelijkheid geschapen om de publieke opinie te beïnvloeden.” De Jong werd de voorbije maanden in verband gebracht met Manchester United, dat 85 miljoen euro voor de voetballer wilde betalen. Beide clubs waren het  eens. De Jong ziet echter niets in een overgang naar de  club van zijn oud-trainer Erik ten Hag, vooral omdat  United in de Europa League actief is. Bovendien zou hij met 10 miljoen euro netto per jaar fors aan salaris moeten inleveren. Boven alles wil De Jong  in  Barcelona blijven. Voor hetzelfde geld. De club staat daar  anders in: inleveren of vertrekken.  Het seizoen is inmiddels begonnen, maar aan de status quo tussen FC Barcelona en De Jong komt maar geen einde. Beelden van  supporters die De Jong  uitscholden voor geldwolf gingen de wereld over. Een paar dagen later  mocht hij van Xavi  een half uur spelen tegen Rayo. De Jong viel goed in, oogstte applaus, maar kon een gelijkspel niet voorkomen. Ondertussen zou Chelsea hem voor 80 miljoen euro  willen kopen. Onderhandelingen lopen. Tito Hernández, een van de 150.000 socios van FC Barcelona, verwoordt het gevoel van vele supporters: geen speler is groter dan de club. „Frenkie zal moeten inleveren of moeten vertrekken. Het probleem is dat voetballers als hij gewoon veel te veel verdienen.”      ||https://www.nrc.nl//nieuws/2022/08/15/miljoenen-inleveren-of-vertrekken-a4139004
2022-08-16||Hoe een criminele burgerinfiltrant de politie naar de Hells Angels leidde||Het is de grootste paradox van de misdaadbestrijding: een crimineel die onder toeziend oog van de politie misdaden mag plegen om bewijs te verzamelen tegen andere criminelen, tegen betaling. De inzet van de criminele burgerinfiltrant leidt altijd tot discussie en was in Nederland ruim twintig jaar taboe. Dit verhaal gaat over zo’n criminele burger, die nu bekendstaat onder zijn codenaam: A-4110, want zo noemen ze hem bij de politie. Vrijwel niemand kent zijn echte naam of achtergrond.  Toen hij nog een gewone naam had, was  A-4110 actief in het ‘milieu’ in Noord-Nederland, met Leeuwarden als vaste standplaats. A-4110 zat jaren in de gevangenis voor een serie strafbare feiten. In 2004 werd hij voor het laatst veroordeeld voor handel in hasj, xtc en wapens. Na de gevangenisstraf kwam de harde confrontatie met een veranderde wereld buiten de bajes. In het criminele milieu werd op hem neergekeken. Niemand wilde nog zaken doen met A-4110 die vanwege gezondheidsproblemen slecht ter been is. Wat restte was de bijstand, oude criminele contacten en misdaadverhalen uit het verleden.  Althans, daar leek het op. A-4110 krijgt namelijk een nieuwe kans. Hij sluit een deal met de politie en gaat aan de slag als informant. In die rol groeit hij uit tot de eerste criminele burgerinfiltrant sinds de IRT-affaire in de jaren negentig, toen het inzetten van dit soort infiltranten compleet ontspoorde. Het verbod op deze opsporingsmethode dat daarop volgde is ongedaan gemaakt, zonder aanpassing van de wet.  Een aangenomen motie in de Tweede Kamer uit 2014 blijkt voldoende. En zo wordt A-4110 voor zover bekend de eerste criminele burgerinfiltrant die met medeweten van de politie strafbare feiten heeft gepleegd om zo informatie te verzamelen over criminele groeperingen die anders niet te verkrijgen is.   Met de woorden „crisis in opsporing” vatte Tweede Kamerlid Maarten van Traa (PvdA) in 1996 de bevindingen samen van de parlementaire enquête Opsporingsmethoden. Na twee jaar onderzoek en een serie openbare verhoren concludeerde Van Traa dat de inzet van een criminele burgerinfiltrant onder leiding van het Interregionale Recheche Team Noord-Holland/Utrecht volledig uit de hand was gelopen. Het idee van het IRT was  via de inzet van een criminele burgerinfiltrant bewijs te verzamelen tegen de top van grote   drugsorganisaties in Nederland. Maar in plaats daarvan gebruikten de organisaties de burgerinfiltrant om onder dekking van de politie jarenlang grote hoeveelheden hasj het land in te smokkelen. Een belangrijke conclusie na Van Traa was dan ook: een verbod op de criminele burgerinfiltrant. Dankzij de invalide oud-crimineel A-4110 lukt het de recherche in Noord-Nederland informatie te vergaren over drugshandel van de noordelijke tak van motorclub Hells Angels. De zaak is bekend geworden onder de codenaam Vidar. De rechtbank in Leeuwarden heeft de zaak tegen twintig verdachten dit voorjaar inhoudelijk behandeld en wijst deze week vonnis. Na een lang en beladen debat over de inzet van A-4110 tussen het OM en de advocaten van de verdachten moet de rechtbank een oordeel geven over de principiële vraag of de inzet van A-4110 als criminele burgerinfiltrant gerechtvaardigd is. Wat lag er precies ten grondslag aan de inzet van A-4110 als criminele burgerinfiltrant? Is de informatie die hij heeft aangeleverd controleerbaar en betrouwbaar? En zijn de regels die voor die inzet gelden adequaat nageleefd door justitie en politie? A-4110 tijdens een verhoor: „Ze hoeven mij niet te vertellen hoe het werkt. Ik zit al jaren in dat wereldje, ik weet wat ik doe.” De werkzaamheden van A-4110 voor de politie beginnen zo’n vijf jaar geleden als hij onder zijn codenaam wordt ingeschreven als informant.  Hij verzamelt op verzoek van de politie gericht informatie in het criminele milieu. Daarbij wordt hij als zogeheten ‘criminele burger’ aangestuurd door politieagenten die werken voor de dienst Werken Onder Dekmantel (WOD). Van hen krijgt hij opdrachten en rapporteert hij zijn bevindingen. A-4110 werkt tegen betaling: 50 euro per geschreven uur, contant in het handje. Een mooi extraatje, waarvan de politie geen melding maakt bij het UWV of de Belastingdienst. Zelf criminele activiteiten ondernemen in deze constructie is niet toegestaan, onder geen enkele voorwaarde.  De rol van A-4110 wordt extra interessant als hij op 3 januari 2018 een oude bekende tegenkomt, in Het Vliet, een wijk in het oosten van Leeuwarden. Het is de dan 32-jarige Justin S. uit Leeuwarden. Volgens A-4110 spreekt Justin hem aan met de woorden: „Doe je nog wat, doe je nog handel?” A-4110 weet dat Justin lid is van de Red Devils, een supportclub van motorclub Hells Angels.  A-4110 vertelt zijn begeleiders dat Justin in het Leeuwarder milieu bekendstaat als iemand die simpel aan speed en cocaïne kan komen. Zo’n twee weken later belt A-4110 Justin S., en vraagt hem naar een parkeerplaats vlak bij de AH te komen. Justin S. heeft  tegen A-4110 gezegd dat hij nog een afnemer van speed zoekt, het liefst uit het buitenland, vertelt de informant aan de politie. Hoewel Justin S. nooit is veroordeeld voor drugshandel en er op dat moment geen concrete aanwijzingen zijn dat hij of de Red Devils betrokken zijn bij drugshandel, vindt justitie de tip van A-4110 relevant. A-4110 heeft directe toegang tot iemand die als lid van de Red Devils in Leeuwarden contact onderhoudt met de Hells Angels. De supportclub is een lager niveau dan de Angels, leden moeten voor belangrijke  beslissingen goedkeuring krijgen van de North Coast Leeuwarden, een charter van de Nederlandse Hells Angels. Justitie brengt motorclubs al tientallen jaren in verband met georganiseerde criminaliteit zoals drugshandel, strafrechtelijk onderzoek is in het verleden ingewikkeld gebleken. Het is voor de politie moeilijk informatie te verzamelen over de gang van zaken bij motorclubs vanwege de zwijgcultuur en de harde sancties op overtreding daarvan. Dankzij zijn hernieuwde contact met Justin S. krijgt A-4110 een andere status als criminele burger. De politie geeft hem een rol als pseudokoper, samen met een gepensioneerde politieman. Een pseudokoper krijgt onder strikte begeleiding van de politie toestemming om drugs te kopen om zo bewijs te verzamelen over de verkoper. In dit geval dus Justin S. Het idee is dat de oud-politieman de grote criminele baas is van A-4110, die door hem wordt geïntroduceerd. Daardoor zou A-4110 al snel weer uit de operatie gehaald kunnen worden, zo is de gedachte. Het onderzoek wordt vanaf het begin bestempeld als een embargo-onderzoek, waardoor er ook binnen politie en justitie maar een heel beperkte groep mensen van op de hoogte is. Ik had genoeg van alles,  ik was er klaar mee.  Daarom heb ik het gedaan A-4110 Het duurt even voordat het onderzoek op gang komt: op 22 mei 2018 is de eerste officiële inzet van A-4110 als pseudokoper. In de tussentijd loopt het contact van A-4110 met Justin S. gewoon door. Hij moet doen wat hij altijd doet, krijgt A-4110 van zijn politiecontacten te horen, en dat het dus zijn eigen keus is om contact op te nemen met Justin.  A-4110 vertelt zijn begeleiders dat het initiatief voor drugshandel bij Justin lag. Dat is belangrijk, omdat A-4110 als informant en pseudo-koper zelf geen initiatief mocht nemen voor criminele activiteiten. Later, als Justin S. wordt gehoord, blijkt  hij een heel andere lezing te hebben. Volgens Justin was het A-4110 die hem  benaderde met de vraag of hij nog in drugs handelt. Wie er gelijk heeft, valt niet te controleren. In die begintijd zijn er geen gesprekken opgenomen: het is het woord van Justin S. tegenover het woord van A-4110. Vanaf mei 2018, als A-4110 formeel als pseudokoper aan de slag gaat, worden veel ontmoetingen en telefoongesprekken tussen A-4110 en Justin S. wel – stiekem – opgenomen. A-4110 gebruikt op die opnames de taal van de criminele wereld: versluierd. Zo belt hij Justin en herinnert Justin dat hij  laatst vroeg om „een onderdeel voor zijn Harley” en dat hij dat nu heeft. Justin zegt dat hij even na moet denken, want „hij heeft meerdere onderdelen nodig gehad.” Volgens het OM gaat het hier over harddrugs. Het gesprek leidt tot een ontmoeting bij een coffeeshop. Daar zegt A-4110 dat hij iemand heeft „die snelle”, oftewel speed, kan leveren. Het gaat om een crimineel uit Ierland. Justin lijkt wel te willen maar hij wil ogenschijnlijk ook met anderen overleggen: „Ik moet me wel even indekken”, zegt hij tegen A-4110. „Dat ik geen mensen passeer, snap je?” In de zomer van 2018 introduceert A-4110 de gepensioneerde politieman bij Justin S., die zich voordoet als de Ierse crimineel. De afspraak vindt plaats bij een truckerscafé vlak bij een klein tankstation aan de Afsluitdijk. „Vertel jij me maar wat je voor me kunt doen”, zegt de oud-agent in het Engels  tegen Justin, die de colours van de Red Devils draagt. „Coke, ja speed”, zegt de Red Devil. Daarna benadrukt Justin S. dat de Hells Angels niet betrokken zijn.  Justin: „Je doet het met mij. Omdat ik zit, ik zit in de club enzo, je doet zaken met mij.” De Ier: „Ja.” Justin: „Niet met mijn club.” De Ier: „Juist ja, o ja.” (…)  Justin: „Als er iets zou gebeuren heb ik het gedaan, niet mijn club.” Tot een echte deal komt het lange tijd niet. Justin biedt in augustus 2018 aan 100 gram coke te leveren voor 3.000 euro, maar zegt dat later af. Ook lukt het de politie niet om A-4110 uit de operatie te halen, want Justin zegt steeds dat hij wil dat de informant erbij is. En ook de Hells Angels komen niet echt in beeld, al overlegt Justin volgens de recherche wel met andere motorclubleden, onder wie de Hells Angels. In oktober bestelt  A-4110 een kilo speed en 100 gram coke bij Justin. Een dag voordat Justin zou leveren heeft hij de speed al, hij geeft hem mee aan de politie-informant, die het spul thuis in de vriezer legt. Vervolgens worden grotere hoeveelheden besteld, eerst vijf kilo speed en daarna tien kilo. Tussen oktober 2018 en april 2019 betaalt justitie in elk geval duizenden euro’s voor de drugsstransacties. Justin houdt er uiteindelijk volgens het OM zo’n 12.000 euro aan over. Ook voor A-4110 zijn deze deals aantrekkelijk. Naast zijn vaste uurvergoeding mag hij het geld dat met de drugsdeals wordt verdiend zelf houden. Maar dan gebeurt er iets wat het hele onderzoek op zijn kop zal zetten. Freddy H., een man van middelbare leeftijd, komt eind 2018, op een kerkhof in Leeuwarden, A-4110 tegen. Hij is een man die de informant naar eigen zeggen al dertig jaar kent, uit het criminele milieu in Leeuwarden. Freddy komt daarna onverwachts bij A-4110 thuis langs, zo vertelt de informant zijn begeleiders. Freddy vraagt hem of hij bereid is naar Finland te gaan om „aan te pakken”, ofwel drugs te transporteren, en dat hij samenwerkt met de Hells Angels in Leeuwarden. Freddy zou voor de drugs zorgen, de Angels voor de contacten, en de winst wordt onderling verdeeld.   Waar de concrete link met de Hells Angels bij Justin S.  uitbleef, komt die nu alsnog in zicht: dit is het scenario waarop de politie de hele tijd hoopte. Daarom wil de politie rond Freddy H. een nieuw traject opzetten. En zo raakt de gepensioneerde crimineel A-4110 in 2019 betrokken bij afspraken en deals waar de kilo’s drugs hem om de oren vliegen. Zo vertelt Freddy H.  over een betaling van Finnen voor 180 kilo speed, de politie ziet dat dit aansluit bij een tas vol cash geld die naar een van de verdachten wordt gebracht.  Bijna een jaar na de deal met A-4110 als pseudokoper wordt zijn positie voor de politie steeds interessanter. Al gaat zijn rol dan ogenschijnlijk wel een paar stappen verder dan de taakomschrijving van pseudokoper. Het is een klassiek probleem bij dit soort trajecten. De formele opsporingsregels passen nou eenmaal slecht bij de informele en opportunistische omgangsvormen binnen het criminele milieu. Zo wordt het huis van A-4110 een spontane ontmoetingsplek van Freddy H. En omdat die ontmoetingen onvoorspelbaar zijn, worden die gesprekken lang niet allemaal opgenomen. Niet onbelangrijk is dat A-4110 via Freddy H. ook direct in contact komt met leden van de Hells Angels zelf. Een van hen is Marco H. Bij die nieuwe contacten past ook een andere juridische status: A-4110 wordt een criminele burgerinfiltrant. Op basis van die status mag hij participeren in de criminele groep om bewijs te verzamelen.  Juridisch gaat de rol van criminele burgerinfiltrant een paar stappen verder dan die van pseudokoper.  Bij pseudokoop als opsporingsmethode geldt dat de koper passief moet zijn. Een drugstransactie uitlokken is bij deze methode strikt verboden. Als A-4110 dus drugs worden aangeboden mag hij die na toestemming aankopen. In zijn nieuwe rol als burgerinfiltrant verandert dat voor A-4110. Nu mag hij ook meedenken, plannen maken en zelf het initiatief nemen. Het is mede daarom dat zijn uurtarief wordt verhoogd van 50 naar 70 euro per uur, nog steeds cash en nog steeds uit het zicht van het UWV.  Ik doe alles wat ze wilden, maar mocht zelf weten hoe ik het invulde  A-4110 Los van het geld, verandert er voor A-4110 zelf niet zoveel, zo lijkt het. Het maakt voor hem niet zoveel uit of hij werkt als informant, pseudokoper of criminele burgerinfiltrant. „Mijn werkzaamheden bleven hetzelfde”, vertelt A-4110 later in verhoren. „Ik doe alles wat ze wilden, maar mocht zelf weten hoe ik het invulde.” En: „U vraagt mij of er niet met mij is besproken dat er een ander type contract bij komt. Nee, dat staat me niet bij. (…) Ik deed hetzelfde wat ik altijd deed.” Bij de advocaten van de verdachten in de Vidar-zaak voeden dit soort uitspraken van A-4110 de twijfel over zijn precieze rol. Als het voor hem allemaal niks uitmaakte, komt de pregnante vraag op of A-4110 zich wel gehouden heeft aan de regels die er zijn voor informant, pseudokoper en criminele burgerinfiltrant. Volgens Jan-Hein Kuijpers, advocaat van Justin S., heeft A-4110 zich niet aan de regels gehouden. „Mijn klant is uitgelokt nog voordat A-4110 de status had van pseudokoper”, aldus Kuijpers. En daarmee is volgens hem het hele traject dat daarna volgde in strijd met de wet geweest, en lijkt de inzet van de infiltrant niet in verhouding te staan met de zwaarte van de zaak. Volgens Kuijpers blijkt uit een verklaring van een oude vriend van A-4110 dat dit niet de eerste keer is dat de informant zoiets heeft gedaan. „Het komt op hetzelfde neer als bij Justin. Leuren, zeuren en druk zetten om drugshandel te bedrijven.”  Naast de motieven van A-4110 voor zijn rol als criminele burger zijn er ook andere twijfels over zijn inzet. En die hebben te maken met het moment dat toenmalig minister Ferd Grapperhaus (Justitie, CDA) zijn toestemming heeft gegeven voor de inzet van A-4110 als criminele burgerinfiltrant.  De top van het OM gaat op 6 maart 2019 akkoord met de nieuwe rol van A-4110 als criminele burgerinfiltrant, waarna ook A-4110  zijn nieuwe contract ondertekent. Hij wordt die maand ook meerdere keren ingezet.  Dan is de noodzakelijke toestemming van de minister echter nog niet gegeven. Grapperhaus zet pas op 21 maart 2019 zijn handtekening onder een één-regelig briefje waarin hij toestemming geeft voor de bijzondere inzet van A-4110. Volgens het OM geen probleem: er was pas later in het onderzoek echt sprake van infiltratie, en toen had de minister toestemming gegeven.  Wat korte trajecten zijn of wat precies een groei-infiltrant is, valt  niet exact vast te stellen De advocaten denken hier heel anders over. Om dat punt te maken heeft een van hen, Sander Janssen, de wetsgeschiedenis op dit punt minutieus op papier gezet. Zijn verhaal gaat terug naar 1998: het jaar dat als gevolg van de IRT-affaire de inzet van de criminele burgerinfiltrant werd verboden.  Hier waren goede redenen voor waarover lang is nagedacht en gedebatteerd in de Tweede Kamer en daarbuiten. Het verbod wordt in 2014 opgeheven op basis van een motie van toenmalig Tweede Kamerlid Jeroen Recourt (PvdA). Gegeven de gevoeligheid van het onderwerp vrij bijzonder, zo stelt Janssen. Er is geen wetgevingstraject geweest met advies en overlegrondes die gebruikelijk zijn bij gevoelige kwesties.  In plaats daarvan vermeldt de motie dat infiltratie zorgvuldig moet plaatsvinden „vanwege de afbreukrisico’s”. Ook mag een criminele burgerinfiltrant alleen „in hoge uitzonderingsgevallen en onder strikte waarborgen” worden ingezet. In de motie staat een aantal voorwaarden: zo moet het gaan om zeer gesloten criminele groeperingen die zich schuldig maken aan ondermijnende en georganiseerde criminaliteit, moet er sprake zijn van korte trajecten, mag er geen gebruikgemaakt worden van een groei-infiltrant en mag de inzet alleen plaatsvinden na toestemming van de minister. Wat korte trajecten zijn of wat precies een groei-infiltrant is, valt  niet exact vast te stellen. De criteria zijn niet verder uitgewerkt,  concludeert het OM tijdens de zitting. Wel heeft de landelijke leiding van het OM de voorwaarden uit de motie voor het inzetten van een criminele burgerinfiltrant opgenomen in Aanwijzing Opsporingsbevoegdheden. Advocaat Sander Janssen vindt dat de herintroductie van de criminele burgerinfiltrant op „staatsrechtelijk onzorgvuldige wijze” tot stand is gekomen, in zijn pleidooi heeft hij de rechtbank opgeroepen er een overweging aan te wijden.  Al stelt hij ook vast dat dit vermoedelijk niet relevant is voor de vraag of de inzet van A-4110 rechtmatig is en het bruikbaar bewijs heeft opgeleverd. Die vraag staat of valt uiteindelijk bij de wijze waarop het OM de criteria in de motie heeft vormgegeven.    In de zomer van 2019 reist A-4110 onder de vlag van zijn nieuwe status met Freddy H. naar Thailand. Zo krijgt de criminele burgerinfiltrant contact met nieuwe mannen die betrokken lijken bij drugshandel en door A-4110 in contact worden gebracht met undercoveragenten in diverse landen. De politie krijgt zo zicht op diverse drugslijnen naar Scandinavische landen en er wordt gesproken over het leveren van drugs aan Australië.  Begin 2020 wil de politie de inzet van A-4110 afronden, het liefst met een grote klapdag: invallen op meerdere plekken die naar voorkeur hard bewijs voor georganiseerde drugshandel opleveren. Bij gesprekken over een transport naar Finland, die vooral in een café tegenover het stadion van voetbalclub Cambuur plaatsvinden, spreekt A-4110 samen met Hells Angel Marco H. over een drugstransport. Daarin speelt de criminele burgerinfiltrant ook een rol: hij zal ruim 80 kilo speed in de achterbak van zijn auto vervoeren, waarna de drugs in Duitsland door een andere undercover overgenomen zouden gaan worden.  Zover komt het niet. Op 2 maart 2020 gaat A-4110 rijden met de drugs in zijn auto, maar wordt hij voor de grens door de politie in veiligheid gebracht. Er volgen meerdere aanhoudingen, ook in Finland. Bij de klapdag zijn 170 politiemensen en defensiemedewerkers betrokken, er worden uiteindelijk  ‘doorzoekingen’ gedaan in elf plaatsen waaronder Franeker, Harlingen en Leeuwarden. Er wordt beslag gelegd op vijf vuurwapens met munitie, en er worden restanten gevonden van een ondergrondse hennepkwekerij. Uiteindelijk zijn er twintig verdachten die voor de rechter komen naar aanleiding van het onderzoek Vidar, voor onder meer drugshandel, deelname aan een criminele organisatie, wapenbezit en witwassen.  De zaak-Vidar kan worden gezien als een proefproces voor het inzetten van de criminele burgerinfiltrant. Kan een criminele burger maandenlang infiltreren in een criminele organisatie waar politie en justitie anders nauwelijks zicht op kunnen krijgen? En is daarbij voldaan aan de voorwaarden van de motie-Recourt uit 2014? Het fundament onder de inzet van de criminele burgerinfiltrant.  Advocaten van de verdachten in het Vidar-onderzoek vinden evident van niet. Ze vinden het opmerkelijk dat de motie als richtpunt wordt gebruikt. Namelijk, zo betoogt advocaat Sander Janssen in de rechtszaal: het „zeer strenge regime van waarborgen”, een voorwaarde in de motie, wordt niet verder uitgewerkt. Is er nou sprake van een „zware procedure” bij de inzet van A-4110, zo stelt Janssen retorisch, waarmee „ontsporingen” worden voorkomen zoals die zich in het verleden hebben voorgedaan? Janssen meent van niet. Hij wijst daarbij op het feit dat de minister pas na de eerste formele inzet van A-4110 formeel toestemming geeft zonder enige vorm van toelichting. Ook het feit dat niet is gesproken over de duur van de inzet van A-4110 is volgens Janssen tekenend. Wat moet eigenlijk worden verstaan onder „korte trajecten”, vraagt Janssen in de rechtszaal: een inzet van meer dan een jaar kan „volkomen evident” niet meer kort worden genoemd. Kort is enkele weken, of misschien enkele maanden.  Volgens het OM is er wel aan de voorwaarden voldaan. De motie spreekt inderdaad van korte trajecten, maar een jaar is volgens justitie binnen een groot opsporingsonderzoek niet lang. En met groei-infiltrant bedoelt de motie niet dat een kleine jongen een grote boef wordt, maar dat een burgerinfiltrant controleerbaar en stuurbaar moet zijn. In plaats van een strak kader is er dus ruimte voor discussie omdat de inzet van de criminele burgerinfiltrant is gebouwd op een motie met breed omschreven voorwaarden.   Kan een criminele burger maandenlang infiltreren in een criminele organisatie waar politie en justitie anders nauwelijks zicht op kunnen krijgen? Jeroen Recourt, indiener van de motie waar het allemaal om draait, zegt dat het indienen van de motie „een enorm dilemma” was: bij het inzetten van criminele burgerinfiltranten bestaat het risico dat het misgaat, maar tegelijkertijd zag hij dat de opsporing te vaak machteloos is tegen onaantastbare criminele groeperingen.  Wat betreft de Vidar-zaak houdt Recourt, inmiddels lid van de Eerste Kamer, zich op de vlakte. Hij zegt in zijn rol als indiener van de motie evenmin  te kunnen reageren of het in de Vidar-zaak dan is misgegaan rond de ministeriële toestemming. En definitie van een kort traject vindt hij „een klusje” voor de rechter. Recourt: „Het gaat er vooral om dat er geen burgers worden ingezet die carrière maken binnen de criminele wereld. Kort kan dus weken zijn, of maanden.” Uiteindelijk heeft  A-4110 voor zijn werkuren en dagen tot eind juli 2020 ten minste 77.000 euro ontvangen. Daarbij komen nog tipgeld van 15.000 euro en vergoedingen voor de dagen waarop hij verhoord is door de rechter-commissaris. Zijn bijdrage leidde tot de vervolging van de twintig verdachten in de Vidar-zaak, die deze week horen of ze dankzij A-4110 ook daadwerkelijk veroordeeld zullen worden. En daarmee zal meteen de vraag beantwoord worden of het meest discutabele opsporingsmiddel uit de Nederlandse geschiedenis zijn rentree maakt, of dat het middel voorlopig weer van tafel gaat.   A-4110 zelf zit inmiddels in een getuigenbeschermingsprogramma. „Ik had genoeg van alles, ik was er klaar mee”, verklaarde hij zelf zijn motivatie. „Had genoeg van al die gasten. Daarom heb ik het gedaan.”||https://www.nrc.nl//nieuws/2022/08/15/oud-crimineel-a-4110-maakte-een-deal-met-de-politie-en-zette-de-hells-angels-klem-a4138957
2022-08-16||Kogelstootster Schilder wint goud met eerste Nederlandse stoot voorbij 20 meter||De Nederlandse kogelstootster Jessica Schilder heeft bij het EK atletiek in München de gouden medaille gewonnen. Bij haar tweede poging in de finale stootte Schilder de kogel tot 20,24 meter. Daarmee is ze de eerste Nederlandse atlete ooit die de grens van 20 meter slecht. Jorinde van Klinken veroverde de bronzen medaille met een stoot van 18,94 meter. Op het EK ging de 23-jarige Schilder de finale in als een van de twee topfavorieten. Haar belangrijkste concurrent was de in Kameroen geboren, maar voor Portugal uitkomende Auriol Dongmo. Zij stootte de kogel in haar tweede poging naar 19,82 meter en kwam vervolgens niet meer in de buurt van de 20,24 van Schilder. Schilder won vorige maand ook al een medaille bij het WK atletiek. In het Amerikaanse Eugene stootte ze toen 19,77 meter, waarmee ze het brons veroverde.  De Nederlandse Jorinde van Klinken won verrassend de bronzen medaille. Haar poging werd behalve door Schilder en Dongmo niet overtroffen door andere finalisten. Van Klinken kwalificeerde zich ook voor de finale op het onderdeel discuswerpen. Die finale staat dinsdagavond om 21.00 uur op het programma. Correctie (15 augustus 2022): in een eerdere versie werd Jorinde van Klinken Jorinde van der Klinken genoemd. Dat is hierboven verbeterd.||https://www.nrc.nl//nieuws/2022/08/15/kogelstootster-schilder-wint-goud-met-eerste-nederlandse-stoot-voorbij-20-meter-a4138996
2022-08-16||Oliepijpleidingen door het leefgebied van de berggorilla: ‘Impact zal catastrofaal zijn’||Extra inkomsten voor de straatarme Democratische Republiek Congo, of een aanslag op kwetsbare natuur? De regering van het land ziet het eerste, oppositie en natuurbeschermers het tweede.  President Félix Tshisekedi kondigde vorige maand de veiling aan van dertig concessies voor de winning van olie en gas. Het gaat om miljoenen hectares, die voor een deel in beschermd natuurgebied liggen. Minister van Buitenlandse Zaken Christophe Lutundula trachtte vorige week  de gemoederen te  bedaren. Volgens hem zal de regering ervoor zorgen „dat er geen bedrijven naar ons toe komen om de ecologie te exploiteren en te vernietigen”. De verkoop levert de Congolese overheid zo’n 638 miljard euro op, zei olieminister Didier Budimbu Ntubuanga tegen financieel persbureau Bloomberg. Geld dat volgens president Tshisekedi bestemd is voor gezondheidszorg, onderwijs en wegenbouw, en dat de ontwikkeling in het Centraal-Afrikaanse land moet bevorderen. Het grootste deel van de bevolking leeft onder de armoedegrens van 1,90 dollar per dag, volgens de Wereldbank. Ecologen, oppositieleden en traditionele leiders zijn woedend over Tshisekedi’s veiling. Velen zien het als de nieuwste manier van de corrupte overheid om zichzelf te verrijken, ten koste van Congo’s natuur en bevolking. Niet alleen de berggorilla’s in Virunga National Park in het oosten van het land zijn in gevaar, denken ze, maar ook een miljoen hectare veenland, dat koolstof opslaat en zo klimaatverandering tegengaat. „De impact op het milieu zal catastrofaal zijn”, zegt Irene Wabiwa van milieuorganisatie Greenpeace, aan de telefoon vanuit hoofdstad Kinshasa. Meer dan 11 miljoen hectare regenwoud staat te koop, weet ze, maar voor olie-exploitatie zijn ook pijpleidingen nodig. Oerbossen en diersoorten die alleen in Congo te vinden zijn, zullen moeten wijken voor de infrastructuur.  „Een potentieel ontzettend destructief plan dat heel slecht kan uitpakken voor het lokale milieu en het wereldwijde klimaat”, noemt de Nederlandse ecoloog Bart Crezee de verkoop. Als promovendus aan de Universiteit van Leeds bestudeerde hij in het Congobekken ’s werelds grootste tropische veengebied. „Daar ligt bijna 17 miljoen hectare veenbos, vier keer het oppervlak van Nederland, waarin circa 30 miljard ton koolstof is opgeslagen. Dat staat min of meer gelijk aan drie jaar wereldwijde uitstoot van fossiele brandstoffen.” Samen met Congolese en Engelse wetenschappers bracht Crezee het veengebied in kaart, dat zich ook over buurland Congo-Brazzaville uitstrekt. De olieblokken die te koop staan, overlappen een miljoen hectare veenland, zegt Crezee. Veen is een belangrijk wapen in de strijd tegen klimaatverandering. Als het veen, en het regenwoud erbovenop, vernietigd wordt, komt net zoveel koolstof in de atmosfeer als door het verbruik van 14 miljard vaten olie.  „Dat staat gelijk aan ongeveer zeventig jaar de huidige Nederlandse CO2-uitstoot.” Tshisekedi ontkent dat de veiling botst met het klimaatakkoord van Parijs uit 2015, waarin landen afspraken maakten om de opwarming van de aarde tegen te gaan. Hij belooft critici de modernste technologische middelen te zullen inzetten om schade aan de natuur te voorkomen. Diverse internationale en nationale bedrijven zouden interesse hebben in de veiling. Zij bereiden nu hun aanvragen voor, zegt Robert Kahenga, adviseur van de minister voor gas en olie en voorzitter van de aanbestedingscommissie. Het is nog te vroeg in het traject – dat een half jaar duurt – om te kunnen zeggen welke olie- en gasbedrijven een bod zullen uitbrengen. „Voorlopig kunnen wij de namen  niet bekendmaken”, aldus Kahenga. Maar: „Er zal geen verlies zijn van biodiversiteit en natuurlijke hulpbronnen”, belooft hij alvast. De Congolese staat zal milieueffectstudies eisen van geïnteresseerde bedrijven en bovendien, zegt Kahenga, kan de regering „met aardoliegeld een afschrikwekkend leger betalen dat de gorilla’s beter beschermt tegen stropers”. Wabiwa van Greenpeace betwijfelt dat. „Er is geen informatie openbaar gemaakt over die moderne technologie waar de regering het over heeft.” Hoe dan ook zullen oliebedrijven wegen moeten aanleggen en bomen kappen, zegt ze. Dat bedreigt beschermde dieren als bosolifanten, bonobo’s en de dwergkrokodil. Niet alleen internationale organisaties tekenen protest aan. „Ik en mijn dorp zijn tegen de verkoop van de olieblokken”, zegt Valentin Engobo, dorpshoofd in Lokolama, een inheemse gemeenschap in de veenrijke noordwestelijke provincie Équateur. Hier jagen en vissen de dorpelingen in het oerwoud, maken honing en gebruiken al generaties planten voor traditionele medicijnen. Engobo: „Ons voortbestaan hangt volledig van het bos af. Als het vernietigd wordt, wordt ook ons leven bedreigd.” Ook in het door conflicten geplaagde oosten van het land zijn mensen bezorgd over de veiling in Kinshasa. In de provincie Noord-Kivu ligt het natuurreservaat Virunga, Unesco-werelderfgoed. Hier leeft de  grootste populatie berggorilla’s ter wereld, een bedreigde diersoort. Iets noordelijker ligt het Albertmeer, een moerasland gedeeld met buurland Oeganda waar nijlpaarden, honderden vogelsoorten en reptielen leven. Ook hier gaan olieconcessies in de verkoop.  „We slaan alarm omdat we niet willen dat onze biodiversiteit wordt vernietigd”, zegt de 34-jarige Justin Bin Seru uit Rutshuru, een stadje aan de rand van Virunga. Hij denkt niet dat de Congolese bevolking van de veiling zal profiteren. „De overheid belooft economische groei, werkgelegenheid en hogere inkomens”, weet hij, maar de ervaring met de exploitatie van kobalt, diamanten en goud leert anders. „Dat de bevolking zeer, zeer arm blijft.” Net als Seru vrezen velen – in de westelijke provincie Équateur, in Kinshasa, en  in het oosten van het land – dat de olie- en gasopbrengsten niet via overheidsinvesteringen naar de gewone Congolezen zullen vloeien. De Democratische Republiek Congo is een van de corruptste landen ter wereld, volgens Transparency International’s Corruption Perceptions Index. „Het geld van deze veilingen en transacties zal niet in de schatkist terechtkomen, maar in de zakken van individuen ten behoeve van verkiezingscampagnes”, voorziet Jimmy Munguriek Ufoy, een advocaat  uit de noordoostelijke stad Bunia, gespecialiseerd in beheer van natuurlijke hulpbronnen. Hij wil dat de internationale gemeenschap investeerders oproept niet aan de veiling deel te nemen. Volgens hem is de verkoop van de olie- en gasconcessies strijdig met natuurbeschermingswetten die exploitatie in beschermd gebied verbieden.  „De bevolking heeft geen garantie dat het geld de economie zal ontwikkelen”, zegt professor Kennedy Kihangi Bindu van de Vrije Universiteit van de Landen van de Grote Meren in Goma, dicht bij Virunga. Een giftige combinatie van slecht bestuur, een sterk wisselende olieprijs en ontoereikende milieuwetgeving staat dat in de weg. „Gemeenschappen hier hebben nog nooit de positieve effecten van olie-exploitatie gezien”, zegt de wetenschapper, gespecialiseerd in milieurecht. Volgens hem moet de overheid de veiling uitstellen en de milieueffecten nader bestuderen: „Dat Europeanen hun land vernietigden en zich daardoor ontwikkelden, betekent niet dat wij dat ook moeten doen.” Volgens overheidsadviseur Kahenga is ophef over de verkoop onnodig: „De concessies zullen de Congolese bevolking immers net zo ten goede komen als het geld uit de mijnen.” Correctie (woensdag 17 augustus): In een eerdere versie van dit artikel stond dat het Congobekken ’s werelds grootste veengebied is. Dat klopt niet en is hierboven aangepast; het is het grootste tropische veengebied.||https://www.nrc.nl//nieuws/2022/08/15/oliewinning-in-het-gorillareservaat-a4139006
2022-08-16||Nederland scherpt eisen voor export vervuilde brandstoffen aan|| Het was jarenlang een van Nederlands meest merkwaardige exportproducten: benzine en diesel waarin allerlei vervuilende en schadelijke stoffen waren bijgemengd. Oliemaatschappijen als Shell exporteerden deze op legale wijze uit Nederlandse havens naar met name West-Afrikaanse landen.  Aan die export komt nu een einde. De Inspectie Leefomgeving en Transport (ILT) heeft strengere regels opgelegd aan oliebedrijven voor de export van deze vervuilde brandstoffen. Het is vanaf maandag niet meer toegestaan deze naar het buitenland te verschepen – althans, vanuit Nederland. De ILT constateerde al in 2018 dat oliebedrijven zwavel, benzeen en mangaan bijmengen in brandstoffen en die verkopen aan West-Afrika. Het ging daarbij onder meer om Shell en BP, en oliehandelbedrijven als Gunvor en Vitol.  Zij maken er gebruik van dat de milieu-eisen voor brandstoffen in West-Afrika lager zijn. De bijgemengde stoffen zijn restproducten uit het raffinageproces, die op deze manier relatief goedkoop verwerkt kunnen worden. Voor de export bestonden geen normen. De ILT liet onderzoeksbureau TNO uitzoeken welke gevolgen dit precies had, om daarna bedrijven te kunnen aanspreken op hun rol. In 2021 bleek uit de resultaten van dit onderzoek dat de brandstoffen een negatieve impact hebben op de gezondheid van mensen, bijvoorbeeld door verhoogde fijnstofconcentraties die ontstaan door zwavel. Benzeen is kankerverwekkend, en een mengsel van mangaan en zwavel maakt de katalysator van een auto kapot. Dat leidt weer tot extra emissie van andere gevaarlijke stoffen.  Met de conclusies van TNO op zak sprak de Inspectie de bedrijven in 2021 aan op het verzaken van de zorgplicht om mens en milieu te beschermen – iets waar de dienst op kan handhaven.  Daarop volgden gesprekken tussen de Inspectie en de sector. De oliebedrijven hebben  volgens de ILT aangegeven behoefte te hebben aan een „gelijk speelveld”: ze willen precies weten waar ze aan moeten voldoen.  De dienst besloot vervolgens om nieuwe regels op te stellen om de zorgplicht concreet te maken. Brandstoffen mogen nog maar 0,005 procent zwavel bevatten, benzine mag maximaal 1 procent benzeen bevatten. Ook de hoeveelheden mangaan moeten omlaag, naar zes milligram per liter. Tot nu toe ontbrak elke norm hiervoor.  Het gaat om een overgangsperiode; vanaf april volgend jaar gaan de normen voor zwavel en mangaan nog iets verder omlaag, zegt een woordvoerder van de ILT. De dienst gaat vanaf nu ook controles uitvoeren en handhaven bij overtredingen. De ILT wijst er overigens op dat Shell al sinds september 2021 begonnen is met het exporteren van hogere kwaliteit brandstoffen.  Belangrijke kanttekening is dat Nederland het eerste land  is dat strengere eisen stelt aan de export van brandstoffen, bevestigt de ILT. Vanuit andere landen blijft de export van vervuilde brandstoffen in theorie mogelijk. Hoe groot het marktaandeel van Nederland precies is, is niet duidelijk, erkent ook de dienst, maar ze vermoedt dat dit groot is. „Nederland is een speler van wereldformaat bij het produceren van brandstoffen”, aldus de woordvoerder. De branche zelf denkt juist dat de impact van een  exportverbod vanuit één land klein is – en blijft daarom kritisch op de maatregel.  De Vereniging Nederlandse Petroleum Industrie (VNPI) laat weten  het doel van de ILT te steunen om luchtkwaliteitsverbetering na te streven. Maar volgens de VNPI moeten de importerende landen zelf een norm stellen, omdat een Nederlands exportverbod nauwelijks impact zal hebben.    De kwaliteit van brandstoffen is in Europa de afgelopen decennia flink omhooggegaan. In Afrika is dat volgens de ILT niet zo. Tegelijkertijd is de verwachting dat op dit continent het aantal auto’s de komende jaren verder zal groeien. Daarom is het volgens de ILT extra belangrijk dat de uitstoot van auto’s daar niet bovenmatig vervuilend is.  ||https://www.nrc.nl//nieuws/2022/08/15/nederland-scherpt-eisen-voor-export-vervuilde-brandstoffen-aan-a4139008
2022-08-16||Zelfverklaarde ‘sjacheraar van Kenia’ William Ruto gekozen tot  president||Toekomstige Keniaanse verkiezingen moeten gepaard gaan „met een duidelijke waarschuwing voor de gezondheid”, schreef analist en columnist Charles Onyango-Obbo in een tweet. Een week lieten de uitslagen van de Keniaanse verkiezingen op zich wachten, en al die tijd verkeerden de Kenianen in nagelbijtende onzekerheid.   De straten van de steden waren griezelig verlaten, scholen bleven dicht en weinig mensen gingen naar hun werk, uit vrees voor geweld. De meeste mensen zaten in spanning voor de tv.     Maandag werd de  bekendmaking van de uitslag  verstoord door de kiescommissie zelf. Vier van de zeven leden stelden dat ze de uitslag niet steunen, omdat de laatste fase van het stemmen tellen „niet transparant” verlopen zou zijn. Dit oordeel heeft niet direct invloed, zolang de voorzitter van de commissie de uitslagen wel onderschrijft.    Kort daarna kwam  de verlossing: William Ruto, die zich  tijdens de campagnes presenteerde als ‘de sjacheraar  van Kenia’, heeft de presidentsverkiezingen met een flinterdunne meerderheid gewonnen: 50,5 procent van de stemmen, tegen 48,5 procent voor zijn uitdager, Raila Odinga.  Dat de uitslag zo lang op zich liet wachten, komt juist doordat de verkiezingen zeer zorgvuldig zijn georganiseerd. Elke stem werd met de hand geverifieerd. Dit om het debacle van  2017 te voorkomen, toen de uitslag  door de rechter ongeldig werd verklaard.    Kenia stemt al sinds 2010 door  middel van biometrische technologie, waarbij de identiteit van een kiezer wordt vastgesteld op basis van een vingerafdruk op een tablet. De kiescommissie presenteerde de overstap naar biometrische apparatuur destijds als „de oplossing voor het gebrek aan vertrouwen in verkiezingen”.  Maar ironisch genoeg veroorzaakte het lange wachten op de uitslag deze keer juist wantrouwen over de uitslag. De verklaring van de kiescommissie geeft bovendien munitie aan de oppositie om mee naar de rechter te stappen.        De partij van winnaar William Ruto vaagde in grote delen van het land de regeringspartij van de uitgaande president, Uhuru Kenyatta, weg. Onder Ruto, die herhaaldelijk is beschuldigd van zelfverrijking, zal er vermoedelijk weinig tegen de grote corruptie worden gedaan; er worden geen grote politieke veranderingen verwacht. Toch zijn de verkiezingen belangrijk, omdat Kenia het vrijste land van heel oostelijk Afrika is, met uiterst competitieve campagnes. Het internet wordt nooit afgesloten en kandidaten niet geterroriseerd, zoals in Oeganda of Ethiopië. Kenianen stemden vorige week zes keer: voor president, parlement, senaat, deelstaatgouverneur, deelstaatparlement en een speciale zetel voor vrouwen in het nationale parlement.  Op alle niveaus deed de partij van Ruto het goed. Vooral jongeren bleven thuis, ondanks dat hij   speciale fondsen voor de jeugd belooft. Er was een lage opkomst, van 65 procent. Vijf jaar geleden lag dat rond de 78 procent, in 2013 was het 86 procent. Er werd meer dan voorheen voor vrouwelijke kandidaten gekozen: van de 47 gouverneurs zijn er zeven vrouw. In 2017 werden er drie vrouwen voor die  post verkozen. Ook werden veel kandidaten gekozen met een crimineel verleden, beschuldigd van fraude of moord. Ruto’s rivaal, Raila Odinga, deed voor de vijfde keer tevergeefs een gooi naar het presidentschap, hoewel hij dit keer de steun had van Uhuru Kenyatta. Odinga voerde campagne met de belofte alle corruptie te beëindigen. De meeste regio’s stemden als blok op kandidaten van hun eigen etnische groep. Maar geen enkele etnische groep in Kenia heeft de numerieke meerderheid en de partijcoalities zijn een gelegenheidsverbond van politici met diverse tribale achtergronden.  Maar heel weinig Kikuyu stemden op Raila Odinga. Odinga is altijd uit historische en tribale reden „onverkoopbaar” geweest in Kikuyugebied, waar een kwart van alle kiezers woont. Zelfs in de eigen kiesdistricten van president  Kenyatta en van Odinga’s running mate Martha Karua (een Kikuyu) koos een overgrote meerderheid voor Ruto. De opmars van Ruto begon direct na de verkiezingen van 2017. Ruto was vicepresident van Kenyatta en begon tot diens ergernis al vroeg campagne te voeren, vooral in het woongebied van de Kikuyu rond Mount Kenya. Hij bezocht kerken en jeugdgroepen en beloofde subsidies voor kleine boeren en werkloze jongeren. Hij gooide met modder naar de politieke dynastieën, zoals die van Kenyatta en Odinga.  Vele Kikuyu waren gevoelig voor de boodschap, omdat ze  vonden dat Kenyatta zijn belofte tien jaar geleden om Ruto aan de macht te helpen, had verbroken. De meest gewelddadige verkiezingen ooit waren in 2007/8, waarna Ruto en Kenyatta een tactisch verbond sloten. Door het moorden en plunderen van Kikuyu in de Riftvallei had de meedogenloze politicus William Ruto zijn leiderschap bevestigd bij zijn Kalenjin-achterban daar.  Aan de andere kant van de scheidslijn had Uhuru Kenyatta zich onderscheiden als leider van de Kikuyu door gewelddadige schurken van de militie Mungiki in te zetten om de Kalenjin een lesje te leren, als wraak voor het geweld tegen de Kikuyu. Aan beide zijden deden de traditionele ouderen hulde aan ieder van hen voor het verdedigen van hun tribale belangen.  Toen het Internationale Strafhof in Den Haag beiden in 2012 aanklaagde wegens het verkiezingsgeweld sloten ze een pact tegen het Strafhof. Het duo won de verkiezingen in 2013 en 2017 en door tegenwerking van de Keniaanse staat en intimidatie van getuigen slaagde het Strafhof er niet in de aantijgingen hard te maken. Leden van het zakenimperium van de Kenyatta’s, de rijkste familie van Kenia, zagen vervolgens het nut niet meer van de overeenkomst met Ruto, ze dumpten hem en kozen in 2022 voor de familie van Raila Odinga als opvolger. Die opzet is nu dus faliekant mislukt.||https://www.nrc.nl//nieuws/2022/08/15/hosselaar-van-kenia-william-ruto-verkozen-tot-president-a4139007
2022-08-16||Brons voor baanwielrenster Van Riessen op de sprint, geen Nederlands succes bij het omnium||Baanwielrenster Laurine van Riessen heeft bij het Europees kampioenschap baanwielrennen in München de bronzen medaille gepakt op het onderdeel sprint. In de strijd om de derde plek versloeg ze maandag de Duitse Lea Sophie Friedrich zowel in de eerste als de tweede race, waardoor een derde beslissende wedstrijd niet nodig was. Van Riessen werd in de halve finale uitgeschakeld door wereldkampioene Emma Hinze, die uiteindelijk het goud pakte door de Franse Mathilde Gros te verslaan. Voor de 35-jarige Van Riessen is het haar eerste individuele medaille op een groot toernooi. Ze maakte enkele jaren geleden de overstap van het langebaanschaatsen naar het baanwielrennen. Voor de camera van de NOS zei ze „heel erg blij” te zijn met haar prestatie. Op het omnium, waarbij de renners de scratch, de temporace, de afvalkoers en de puntenkoers afwerken, was er geen Nederlands succes. Bij de vrouwen eindigde Maike van der Duin als vijfde met 133 punten, 34 punten achter de bronzen Poolse Daria Pikulik (167 punten). Rachele Barbieri uit Italië pakte het goud, gevolgd door de Française Clara Copponi.  Bij de mannen greep Philip Heijnen net naast een podiumplek door als vierde te eindigen. De winst ging naar de Fransman Donavan Grondin, voor de Italiaan Simone Consonni en de Spanjaard Sebastian Mora Vedri.||https://www.nrc.nl//nieuws/2022/08/15/brons-voor-baanwielrenster-van-riessen-op-de-sprint-geen-nederlands-succes-bij-het-omnium-a4138998
2022-08-16||Dood van ‘Freya’ illustratief voor    walruspopulatie die habitat zoekt||Wilde dieren in een menselijke omgeving, dat leidt vaak tot ongelukken. Deze keer is de ongelukkige de walrus Freya, die zondagochtend in Noorwegen door de autoriteiten ter dood is gebracht. Het dier zou, volgens de Noorse overheidsdienst voor visserij, een te groot gevaar zijn geweest voor mensen. Normaal leven walrussen in het Noordpoolgebied. Vermoedelijk is Freya – in Nederland onder meer bekend van een foto waarop ze uitrust op het dek van de onderzeeër Zr.Ms. Dolfijn en door bezoekjes aan de havens van Den Helder, Harlingen, Terschelling en Schiermonnikoog – in een zoektocht naar eten afgedwaald naar het zuiden. In Noorwegen sliep ze geregeld in aangemeerde sloepen in het Oslofjord; soms bracht ze  een bootje tot zinken. In de reacties op haar dood willen veel mensen weten waarom het nodig was. Dit raakt aan een bredere vraag: wie is de schuldige wanneer het misgaat tussen mens en dier? Sommigen wijzen naar de Noorse autoriteiten, die het dier onnodig zouden hebben omgebracht.  Op haar beurt geeft de Noorse visserijdienst ‘de mensen’ de schuld, specifieker de mensen die uit nieuwsgierigheid vaak zo dicht op het ruim zeshonderd kilo wegende dier gingen staan dat Freya er gestrest van raakte. Directeur Frank Bakke-Jensen van de dienst: „We begrijpen dat dit besluit reacties kan veroorzaken bij het publiek, maar ik ben ervan overtuigd dat dit de juiste beslissing was. Het welzijn van dieren gaat ons aan het hart, maar het menselijk leven en de veiligheid moeten vooropstaan.” Gezien haar doodvonnis is uiteindelijk het dier als de echte schuldige aangemerkt. Dit komt vaker voor, ook in Nederland. Zo liet Staatsbosbeheer twee jaar geleden 22 Konikpaarden uit het Lauwersmeergebied slachten omdat ze te opdringerig waren naar wandelaars en fietsers. De druppel, aldus een boswachter tegen RTV Noord, was dat een van de hengsten aan een fietstas had geknabbeld. Ook de chimpansees Mike (55) en Karibuna (20) moesten in datzelfde jaar hun ontsnapping uit Dierenpark Amersfoort met de dood bekopen. Terecht, oordeelde een onderzoekscommissie een jaar later. Waar Freya in elk geval geen schuld aan droeg, is de gestage verdwijning van haar leefgebied door de opwarming van de aarde. Tien jaar geleden al constateerde de Amerikaanse geologische dienst USGS dat walrussen door het wegsmeltende zee-ijs hun voedsel dichter bij de kust zoeken en massaal aan land komen.   Maar het is ook weer geen eenduidig verhaal van de soort als slachtoffer van de opwarming, zegt zeehondenexpert Sophie Brasseur van Wageningen Universiteit & Research. „De mens had de walrus bijna uitgeroeid. Sinds het verbod op de jacht, in de jaren vijftig, is de soort zich juist aan het herstellen. Maar tegelijk neemt hun habitat af, waardoor ze vaker naar het zuiden afzakken.”  Brasseur, die van de Nederlandse marine twee potjes met uitwerpselen van Freya kreeg om haar eetpatroon te bestuderen, hoopt dat er beleid wordt ontwikkeld om het doden van rondzwervende walrussen te kunnen voorkomen. Brasseur: „We kunnen moeilijk elke walrus doden die deze kant op komt. Misschien kunnen we een internationaal team oprichten om walrussen te verplaatsen. Of een team dat mensen bij ze weghoudt.”||https://www.nrc.nl//nieuws/2022/08/15/dood-van-freya-illustratief-voor-walruspopulatie-die-habitat-zoekt-a4138997
2022-08-16||Geen stadse fratsen op de Houtse Heuvel||Wie zijn debuut maakt op de Houtse Heuvel doet een bijna hallucinante ervaring op; het centrum van Den Hout lijkt rustiger dan de straten er omheen, het is stil. Het hart van het dorp is een agrarische leegte, van waaruit de bebouwing naar de randen lijkt weggeslingerd. Er staan esdoorns, linden, een enkele kastanjeboom, tweehonderd jaar oud. Ruig gras wordt kort gehouden door schapen. Een enkeling laat een hond uit. Plukjes toeristen vinden zich terug aan een picknicktafel en verklaren desgevraagd „voor de rust” naar het kerkdorp van het Noord-Brabantse Oosterhout te zijn gekomen. Wat maakt een plein een goed plein?
 „Het is een wonder dat het er nog hetzelfde uitziet als honderden jaren geleden”, zegt Jan van Dommelen (61). Hij is aan de Heuvel geboren en heeft het  ouderlijk huis nooit meer verlaten. Van Dommelen: „Meer dan gras met wat bomen is het eigenlijk niet. Ik weet nog dat mensen hier hun koeien lieten grazen. Inmiddels is het uniek. Ik zeg altijd: als je maar lang genoeg simpel blijft, word je vanzelf bijzonder.” De Heuvel is een langgerekte, wigvormige lap grond aan de randen waarvan ooit alleen boerderijen hebben gestaan, op kavels die in de loop der jaren dichter zijn bebouwd met fraaie en minder fraaie vrijstaande woningen. En hoogst opmerkelijk: de Heuvel is gezamenlijk eigendom van de aanwonenden. Wie een woning bezit op een kavel waarvan de rechten twee eeuwen geleden zijn gevestigd, is ‘mandelig’ eigenaar. Zo heet dat. Niemand bezit een stukje van de Heuvel, maar met zijn allen bezitten de bewoners op 48 adressen het geheel.  Het eigendomsrecht dateert van 1805, toen enkele boeren de plaats als daad van verzet in eigendom namen, land dat tot dan toe behoorde aan de heer van Breda, die er niet naar omkeek maar wel tol hief voor passanten. Een rechtbank stelde de boeren in het gelijk en allen die zich bij de rechtszaak hadden gevoegd, werden gezamenlijk eigenaar. Dat is zo gebleven.  De huidige ‘gelanders’, zoals de eigenaren worden genoemd, beheren de Heuvel door enkele evenementen toe te staan, met de opbrengst waarvan dan weer een bankje kan worden geplaatst, de weteringen worden uitgebaggerd en de bomen worden onderhouden. Elk jaar is er een steprace vanuit Rotterdam. Met Pasen wordt  een muziekfestival gehouden met landelijk bekende artiesten. Er is een kermis. En met Hemelvaart gaat aan de jaarmarkt een hardloopwedstrijd vooraf. Die begint om zes uur ’s ochtends met als startschot de laatste slag van de kerkklok. Aan de finish worden de deelnemers getrakteerd op koffie, worstenbrood en, in alle vroegte, bier.  De dorpskern is in 2008 door het Rijk aangewezen als beschermd dorpsgezicht. Wie over de zandpaden tussen het gras loopt, kan zich bij die status wel iets voorstellen. Aan de randen bevinden zich de neo-gothische kerk en het voormalige patronaatsgebouw, de pastorie en het voormalige nonnenklooster ernaast; de langgevelboerderijen met rieten daken waar geen einde aan lijkt te komen; het standbeeld van Christus dat passanten oproept tot Hem te komen; de voormalige melkfabriek.  Dat de Heuvel er vrij ongeschonden bij ligt, heeft veel te maken met de gewoonte van de gelanders om elke vorm van nieuwlichterij de kop in te drukken. Er gebeurt niets op de Heuvel zonder dat de gelanders er unaniem mee instemmen. Zo is al menig plan gesneuveld. Van Dommelen: „Wij zeggen vaak nee. Weet je waarom de huizenprijzen hier torenhoog zijn? Omdat het hier nog zo lekker rustig is. De kunst is eigenlijk om niets te doen. Stilstaan is vooruitgang.”  De dorpskern is in 2008 als beschermd dorpsgezicht aangewezen door het Rijk Zo kwam de wens van de fanfare een jaar of twintig geleden om een muziekkapel te bouwen niet uit. Zo verging het ook het plan voor de bouw van starters- en seniorenwoningen op de plaats van een niet eens zo fraaie, gesloopte boerderij. Dat plan van enkele jaren geleden heeft de ongeveer twaalfhonderd inwoners van het akkerdorp verdeeld; weliswaar sprak een ruime meerderheid van Den Hout zich in een omstreden enquête tegen het plan uit, maar de dorpsraad had er zich juist sterk voor gemaakt en besloot op te stappen. Nog altijd zijn de bestuursleden van destijds boos, het onderwerp ligt uiterst gevoelig, sommige dorpelingen groeten elkaar niet meer. Het betreffende stukje Heuvel is verkocht en over een jaar zal er opnieuw een woning zijn verrezen met de uitstraling van een langgevelboerderij die het dorpsgezicht eer zal aandoen, althans dat beloven de nieuwe eigenaren. Andere woningen worden over een aantal jaren elders gebouwd, op het terrein van de voetbalclub die daarvoor zal verhuizen. En zo hoort het, vindt Van Dommelen. Hij koestert zijn geschiedenis. „Mensen verzinnen soms de gekste dingen. Als je niet oplet, gebeurt dat ook.” Hij wijst naar het ruige gras. „Er zijn gelanders van buiten het dorp die vinden dat we het gras op de Heuvel af en toe moeten maaien, zoals in een park. Dat ziet er netter uit. Maar dan zeggen wij: het is hier geen park, en dat willen we niet ook.”  Opletten blijft geboden. De buitenwijken van de stad Oosterhout hebben het dorp al tot honderden meters genaderd en ook de bouw van enkele villa’s aan de rand van het dorp heeft de wenkbrauwen doen fronsen. Voor je het weet, vrezen sommige inwoners, is Den Hout opgeslokt. Ooit was Den Hout met duizend inwoners geheel en al zelfvoorzienend met een melkfabriek, twee kruideniers, een bakker, twee smederijen, drie cafés, een wagenmaker, en een molen.  In de jaren zestig veranderde dit. De bewoners gingen elders werken, de stad Oosterhout rukte op en in die jaren was Den Hout voor beleidsmakers een hinderlijke ruimtelijke pauze in het vooruitgangsdenken. Er zijn ooit zelfs plannen gemaakt om naast het dorp een snelweg aan te leggen. Pas later, pakweg twintig jaar geleden en misschien net op tijd, kwam het inzicht dat de Heuvel de moeite van het beschermen waard was. In de toelichting bij het toekennen van de status beschermd dorpsgezicht staat ergens te lezen dat Den Hout een plaats „zonder stadse fratsen” is. Van Dommelen: „Dat is een goeie omschrijving.”||https://www.nrc.nl//nieuws/2022/08/15/geen-stadse-fratsen-op-de-houtse-heuvel-2-a4138994
2022-08-16||Tom Dumoulin maakt seizoen toch niet af en stopt per direct met wielrennen||Tom Dumoulin stopt per direct met wielrennen. Dat besluit heeft de Nederlandse wielrenner maandag via sociale media naar buiten gebracht. In juni van dit jaar kondigde Dumoulin aan na het eind van het huidige seizoen te stoppen, maar nu komt hij op dat besluit terug. Dumoulin wilde „nog een keer te knallen” op het WK, dat in september in Australië plaatsvindt. Maar na een teleurstellend voorjaar moet hij concluderen dat het „simpelweg niet meer lukt”, zo valt te lezen in de verklaring die hij deelde. „De tank is leeg, de benen voelen zwaar en de trainingen lukken niet zoals ik had gehoopt en zoals nodig is voor een goede prestatie op het WK”, aldus Dumoulin. Hij zegt met „ongelooflijk veel trots” terug te kijken op zijn carrière. Dumoulin is de meest succesvolle Nederlandse wielrenner van zijn generatie. Hij won als eerste Nederlander sinds Joop Zoetemelk (die de Tour de France won in 1980) een grote ronde. In 2017 veroverde hij de roze trui in de Giro d’Italia. Een jaar later werd hij tweede in de Tour de France. De 31-jarige Dumoulin worstelde de afgelopen jaren met het beoefenen van topsport. Begin vorig jaar stopte hij korte tijd met wielrennen. Na enkele maanden stapte hij weer op de fiets, omdat hij wilde presteren op Olympische Spelen in Tokio, vorig jaar zomer. In Tokio won hij zilver in de olympische tijdrit, zijn voornaamste specialisme. Dumoulin gaat nu „genieten van andere dingen” in zijn leven.||https://www.nrc.nl//nieuws/2022/08/15/tom-dumoulin-maakt-seizoen-toch-niet-af-en-stopt-per-direct-met-wielrennen-a4138982
2022-08-16||In buitenland woonachtige KLM-piloten niet meer gratis naar het werk||Piloten van KLM die in het buitenland wonen, kunnen in de toekomst niet meer gratis van en naar hun werk reizen. In de nieuwe cao wordt de riante regeling afgeschaft, meldt pilotenbond VNV maandag. Hierdoor gaan de piloten betalen voor hun woon-werkverkeer. De bij de bond aangesloten piloten moeten nog wel akkoord gaan met de cao. De regeling voor in het buitenland woonachtige piloten staat al langer ter discussie, omdat hiermee belastingontwijking zou worden gefaciliteerd. In een interview met NRC zei staatsagent Jeroen Kremers, die controleert of KLM zich aan de coronasteunvoorwaarden houdt, in juni de vergoeding „keer op keer op keer” bij de KLM-top te hebben aangekaart. Het afschaffen van de reisvergoeding behoorde tot de voorwaarden voor coronasteun. Piloten krijgen in de nieuwe cao een loonsverhoging van 4 procent, die in stappen van twee keer 2 procent wordt doorgevoerd. Dit is in lijn met eerdere afspraken tussen KLM en de bonden over grondpersoneel. Ook is in de cao een eenmalige uitkering voor al het KLM-personeel opgenomen. Deze wordt uitgekeerd als de financiën van de luchtvaartmaatschappij weer op orde zijn. Ook mag het bedrijf dan geen gebruik meer maken van overheidssteun.||https://www.nrc.nl//nieuws/2022/08/15/in-buitenland-woonachtige-klm-piloten-niet-meer-gratis-naar-het-werk-a4138987
2022-08-16||Nederland trekt kandidatuur voor topfunctie bij Interpol in|| De Nederlandse politie staakt de pogingen om hoofdcommissaris Jannine van den Berg benoemd te krijgen tot vicepresident van de internationale politieorganisatie Interpol. Nederland trekt haar kandidatuur in en steunt nu een Belgische kandidaat. De afgelopen maanden was Nederland in een diplomatieke strijd verwikkeld met België om de prestigieuze hoge politiepost binnen te halen, meldde NRC in juni. De baas van de Nederlandse politie, Henk van Essen, leidde een persoonlijke lobby om de vorig jaar opgestapte baas van de Landelijke Eenheid (LE) en goede persoonlijke vriendin van hem, Van den Berg, benoemd te krijgen. Hij benaderde onder meer zelf de Nederlandse ambassadeur in België, Pieter Jan Kleiweg de Zwaan, om zich in te zetten voor de Nederlandse kandidaat.  Nederland heeft nu besloten alsnog de Belgische kandidaat, de directeur internationale politiesamenwerking bij de Belgische federale politie, Peter De Buysscher te gaan steunen. „Als buurlanden hebben wij veel gedeelde belangen met België en kunnen die gezamenlijk en in afstemming met elkaar effectiever behartigen”, aldus een woordvoerder van de Nationale Politie.  In kringen van politie en justitie valt te vernemen dat de Nederlandse minister Dilan Yesilgöz (Justitie en Veiligheid, VVD) ook geen voorstander was van de promotie van Jannine van den Berg, haar voordracht leidde tot verdeeldheid binnen de Nationale Politie. De LE kwam onder het bewind van Jannine van den Berg regelmatig in opspraak wegens drie zelfmoorden van agenten en signalen van „ongewenst gedrag, een verkeerde stijl van leiderschap, machtsmisbruik en onprofessioneel handelen”, aldus de Inspectie Justitie en Veiligheid begin dit jaar. Een woordvoerder van de minister zegt „niet te weten” of Yesilgöz de voordracht van Jannine van den Berg steunde. Ook in de Tweede Kamer was verzet tegen de kandidatuur van Van den Berg voor Interpol. Lilian Helder (PVV) noemde de voordracht „vriendjespolitiek” en „een klap in het gezicht van de werkvloer en nabestaanden”. Tweede Kamerlid Michiel van Nispen (SP) zei te vrezen dat agenten niet zouden begrijpen dat je „eruit vliegt als je lastig bent of fouten maakt, maar aan de top van de politie lijk je dan beloond te worden met een mooie functie”. De Nationale Politie laat maandagmiddag weten „vanwege onze hechte relatie met België” samen te willen optrekken. Omdat Van den Berg van 2018 tot 2021 ook al een positie bekleedde in het bestuur van Interpol „wordt nu de kandidatuur van België gesteund”. Twee maanden geleden zei de Nationale Politie juist dat die vorige functie Van den Berg bij Interpol „een uitgebreid internationaal netwerk heeft opgeleverd wat van grote waarde is voor Nederland en Europa als het gaat om criminaliteitsbestrijding”. Wie namens Europa een van de drie  vicepresidenten wordt van Interpol – opvolger van de Tsjechische Šárka Havránková – wordt besloten tijdens de jaarlijkse algemene vergadering van Interpol die in oktober in India wordt gehouden. Jannine van den Berg zegt desgevraagd „prima te kunnen leven” met het feit dat ze niet langer wordt voorgedragen bij Interpol.||https://www.nrc.nl//nieuws/2022/08/15/nederland-trekt-kandidatuur-voor-topfunctie-bij-interpol-in-a4138969
2022-08-16||Franse troepen trekken zich na negen jaar terug uit Mali||Frankrijk heeft, zoals het in februari al had aangekondigd, zijn laatste troepen teruggetrokken uit Mali. Dat heeft het Élysée maandag bekendgemaakt in een persbericht. De Franse militairen waren sinds 2013 in het West-Afrikaanse land gestationeerd voor Operatie Serval, die later werd vervangen door Operatie Barkhane. De missies hadden als doel jihadistische groeperingen als Al-Qaida en Islamitische Staat te bestrijden. De laatste Franse militaire eenheid stak maandagmiddag de grens naar Niger over, waar de Franse militairen nu een internationale missie in de Sahel-regio moeten leiden. De afgelopen tijd ontstond er in groeiende mate onenigheid tussen de Franse en Malinese regeringen; over de strijd tegen de jihadisten in de Sahel en over de Franse aanwezigheid op Malinees grondgebied. Na twee staatsgrepen in acht maanden tijd, de laatste op 24 mei 2021, wordt Mali geregeerd door een groep militairen, die zichzelf als transitieregering aanduidt. De Franse president Emmanuel Macron kondigde de terugtrekking na de laatste coup al aan, vanwege de komst van Russische huurlingen van de Wagner Groep, waarmee het nieuwe bewind sinds eind vorig jaar samenwerkt. Een datum voor de terugtrekking werd toen niet genoemd. De VN-missie Minusma blijft na de Franse terugtrekking in Mali actief, zij het zonder de Franse luchtsteun. De VN-Veiligheidsraad verlengde de missie, bestaande uit 15.000 blauwhelmen, onlangs met een jaar, tot onvrede van het Malinese militaire bewind. Het nieuwe mandaat schrijft voor dat de missie mogelijke mensenrechtenschendingen in het land kan onderzoeken, maar het ministerie van Buitenlandse Zaken liet weten daar niet van gediend te zijn: „We zijn een soeverein land en dit is een taak van de overheid.”||https://www.nrc.nl//nieuws/2022/08/15/franse-troepen-trekken-zich-na-9-jaar-terug-uit-mali-a4138961
2022-08-16||Politie: ruim 100 aanhoudingen en meer dan 700 bekeuringen na boerenprotesten||De politie heeft de afgelopen weken ruim honderd mensen aangehouden vanwege overtredingen en misdrijven die verband houden met de boerenprotesten. Ook schreven agenten meer dan zevenhonderd bekeuringen uit. De politie meldt maandag dat het onder meer gaat om aanhoudingen en boetes voor snelwegblokkades, brandstichtingen en afvaldumpingen. Omdat in politiesystemen geen apart label bestaat voor boerenprotesten of overtredingen met bijvoorbeeld landbouwvoertuigen, is het volgens nationaal commandant Willem Woelders niet mogelijk om precieze cijfers te geven van het aantal aanhoudingen en bekeuringen die verband houden met de protesten. Wel constateert de politie een opvallende stijging van het aantal bekeuringen rond snelwegen sinds medio juni. Zo deelde de politie 186 boetes uit voor rijden op de snelweg met trage motorvoertuigen en 212 boetes voor stilstaan op de rijbaan. Bij de meer dan honderd arrestaties ging het meestal om openlijke geweldpleging, vandalisme en verstoring van de openbare orde. Enkele verdachten werden opgepakt op verdenking van poging tot doodslag of moord. De meeste verdachten zijn jonger dan dertig jaar. Een kwart van de arrestaties werd naderhand verricht. Volgens Woelders toont dit aan dat verdachten niet vrijuit gaan, als zij niet direct worden aangehouden rondom de boerenprotesten.||https://www.nrc.nl//nieuws/2022/08/15/politie-ruim-100-aanhoudingen-en-meer-dan-700-bekeuringen-na-boerenprotesten-a4138968
2022-08-16||Opinie | Eerlijk zullen we alle asielopvang samen delen||Er is vrijwel geen organisatie meer die geen ernstige kritiek heeft op het opvangbeleid voor asielzoekers door de rijksoverheid. Vluchtelingenwerk heeft de rechter ingeschakeld, de Inspectie van Justitie en Veiligheid en die van Gezondheidszorg en Jeugd hebben een signaalbrief geschreven dat het zo niet meer kan. Ook UNICEF, het Rode Kruis, de UNHCR en de Nederlandse Vereniging voor Kindergeneeskunde hebben een brandbrief aan Rutte gestuurd met een oproep om de regie te nemen. Zelfs het COA, verantwoordelijk voor het organiseren van de opvang, luidt al enige tijd de alarmklok. En als klap op de vuurpijl heeft het College voor de Rechten van de Mens de staatssecretaris onlangs beschuldigd van het faciliteren van discriminatie door gemeenten toe te staan om onderscheid te maken op grond van nationaliteit.  Carolus Grütters is  als onderzoeker verbonden aan het Centrum voor Migratierecht aan de Radboud Universiteit Nijmegen. De problematiek zelf is duidelijk, glashelder zelfs. Het jarenlange kortetermijnbeleid waarbij kostenbesparing de hoogste prioriteit had, heeft geleid tot de huidige situatie waarbij er een structureel tekort is aan opvangplekken. Het leeg laten staan van een opvangplek was een doodzonde die koste wat kost moest worden voorkomen. Is de verwachting dat er morgen minder bedden nodig zijn? Dan sluiten we een centrum. En het personeel? Dat vindt elders wel een baan. En een nieuw centrum op termijn? Dat zien we dan wel weer.  Dit zogenoemde jojobeleid van op- en afschalen is onder meer door adviesbureau PricewaterhouseCoopers tot een simpele rekensom teruggebracht: de huisvestingskosten van een asielzoeker in de reguliere opvang bedragen 19 euro per dag; in de huidige crisisopvang is dat 48 euro. En dan zijn daar nog niet eens de kosten van de verstoorde verhoudingen bij inbegrepen. Tel uit je verlies. En wat doet de staatssecretaris? Hij zegt dat er wetgeving in voorbereiding is om gemeenten te kunnen dwingen om opvangplekken ter beschikking te stellen of om onwillige gemeenten een handje te helpen bij het afgeven van een omgevingsvergunning in strijd met het bestemmingsplan. Tegelijkertijd wil hij dat gemeenten zelf hun verantwoordelijkheid nemen om zich vooral vrijwillig te melden om in aanmerking te komen voor een mega-opvangcentrum of een ligplaats voor een cruiseschip.  Je hoeft geen genie te zijn om te voorspellen dat weinig gemeenten aan dergelijke ‘verzoeken’ om vrijwillige medewerking zullen meewerken. Zelfs de voorzitter van het Veiligheidsberaad, burgemeester Bruls van Nijmegen, heeft de staatssecretaris te verstaan gegeven dat deze per 1 oktober aanstaande niet meer op de 25 veiligheidsregio’s hoeft te rekenen.  En wat zegt de staatssecretaris? „Er wordt gewerkt aan een ‘duurzaam en stabiel opvangstelsel’ voor de lange termijn. Ook gaat de zoektocht naar grote opvanglocaties verder.”  Kan het anders? Ja.  Is dat moeilijk? Nee.  Allereerst moeten we af van het heilige principe waarop het huidige beleid is gebaseerd: de vrijwillige bijdrage, zoals bij liefdadigheid. De opvang van asielzoekers is namelijk geen gunst maar een plicht die niet alleen in Nederlandse wetten, maar ook in Europese regelgeving en internationale verdragen is vastgelegd. Het is een taak die aan de rijksoverheid is opgedragen. Gemeentes worden ook niet gevraagd of ze misschien zin hebben om paspoorten uit te geven of – als het zo uitkomt – om riolering aan te leggen. Iedere gemeente is gehouden om die taken uit te voeren. De opvang van asielzoekers valt in precies diezelfde categorie. Het concrete voorbeeld staat al in de Huisvestingswet. Daarin is geregeld dat alle gemeenten –  zonder uitzondering – een taakstelling hebben om naar rato van hun inwonertal statushouders (erkende vluchtelingen) te huisvesten. Dat is lastig, zeker bij een overspannen woningmarkt, maar niet onmogelijk.  Als iedere gemeente 30 plekken per 10.000 inwoners verzorgt, levert dat ruim 50.000 plaatsen op in heel Nederland Op vrijwel identieke wijze kan in diezelfde Huisvestingswet worden geregeld dat gemeenten ook een taakstelling hebben met betrekking tot het faciliteren van asielopvangplekken. De exploitatie en de feitelijke uitvoering kan dan aan het COA worden overgelaten; de enige taak van iedere gemeente is dan om de plekken aan te wijzen waar die opvang gerealiseerd kan worden. Kleinschalig en in de buurt. Als iedere gemeente 30 plekken per 10.000 inwoners verzorgt, levert dat ruim 50.000 plaatsen op in heel Nederland. En zonder de oeverloze discussie dat die andere gemeente nu maar eens over de brug moet komen, of dat deze gemeente haar bijdrage vorig jaar al heeft geleverd. Bovendien heb je dan geen dwang meer nodig. Hooguit een helpende financiële hand om concrete problemen het hoofd te bieden. Maar vooral geen noodgedwongen selectie van deze gemeente wel die andere dus niet. Het is de hoogste tijd dat de staatssecretaris onderkent dat alleen met een radicaal andere benaderingswijze de onderhavige problematiek kan worden opgelost. En dat begint met het niet meer denken in groot-groter-grootst, maar in klein-kleiner-kleinst. Dan doet iedere gemeente ertoe.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/eerlijk-zullen-we-alle-asielopvang-samen-delen-a4138967
2022-08-16||Nicholas Evans muntte een woord dat Van Dale heeft gehaald: paardenfluisteraar|| Hij muntte een woord dat Van Dale heeft gehaald: paardenfluisteraar – iemand met een speciale gave om met paarden te kunnen omgaan en paarden met problemen te helpen. De geestelijk vader van deze term, de Britse journalist, romanschrijver en filmproducent Nicholas Evans, is dinsdag 9 augustus op 72-jarige leeftijd overleden na hartfalen. Dat heeft zijn management maandag met een persbericht bekendgemaakt. Evans publiceerde zijn debuutroman The Horse Whisperer in 1995. Het werd een instantsucces: de filmrechten waren al voor verschijnen verkocht en met 15 miljoen exemplaren en veertig vertalingen is het een van de bestverkochte romans ooit. De gelijknamige, in 1998 uitgebrachte  film, met Robert Redford in de hoofdrol, was eveneens een kassucces. De jonge Scarlett Johansson brak door met deze film. Zij speelde Grace, een meisje dat bij een ongeval samen met haar paard gewond raakte, en dat door de paardenfluisteraar wordt geholpen. Evans werkte in de jaren zeventig als journalist voor de Evening Chronicle in Newcastle upon Tyne voordat hij overstapte naar de televisie. Hij specialiseerde zich in Amerikaanse politiek en buitenlandse zaken en deed onder meer verslag van de oorlog in Beiroet. Later produceerde Evans ook documentaires over acteur Sir Laurence Olivier en de schilders, Francis Bacon en David Hockney.  Na De paardenfluisteraar schreef hij nog vier andere romans. Ook die werden goed verkocht, maar het succes van zijn debuut evenaarde hij niet meer. In 2008 werd Evans samen met zijn vrouw en een paar vrienden ziek na het eten van zelfgeplukte giftige paddenstoelen. Allen moesten daarna gedialyseerd worden en Evans moest een paar jaar later een niertransplantatie ondergaan. Zijn dochter doneerde de nier. De schrijver laat een vrouw en drie kinderen achter.||https://www.nrc.nl//nieuws/2022/08/15/nicholas-evans-muntte-een-woord-dat-van-dale-heeft-gehaald-paardenfluisteraar-a4138966
2022-08-16||De Taliban stonden voor  zijn deur, maar Nederland weigert te helpen|| Jamal Naik klinkt verdrietig, zijn stem slaat af en toe over. Een diepe zucht of een hap naar adem. De lijn tussen Amsterdam en het Pakistaanse Islamabad kraakt, soms valt hij even weg.  Hoewel het gesprek hem duidelijk pijnigt, is de 35-jarige Afghaan vastberaden zijn verhaal te delen. Over hoe hij in zijn thuisland Afghanistan werkte voor de gouverneur van de provincie Uruzgan én als fixer voor de Nederlandse documentairemaker Sinan Can. Hij vertelt dat hij afspraken voor hem regelde, tolkte en zich ontfermde over Cans veiligheid. En dat hij zich, ondanks zijn werk voor Nederlandse media, aanvankelijk weinig zorgen maakte toen de Taliban begin 2021 aan hun opmars in Afghanistan begonnen. Pas vlak voor de val van Kabul, maandag precies een jaar geleden, begon Naik zich zorgen te maken. Komen de Taliban nu achter me aan?  Die angst bleek gegrond.  Tweemaal, begin september en begin oktober, klopten afgevaardigden van de nieuwe regering op zijn deur – toevallig op momenten dat hij niet thuis was. Daarna belden ze. Of Naik naar het ministerie wilde komen om te praten over zijn werkzaamheden voor de Nederlanders. Later hoorde hij van een familielid met connecties binnen de overheid dat hij gezocht werd. „Wegwezen”, zei Naiks familielid tegen hem.  Met hulp van Free Press Unlimited, een in Nederland gevestigde organisatie die persvrijheid wil stimuleren, vluchtte Naik in december naar Pakistan. Hij hoopt dat de Nederlandse regering hem ophaalt,  zoals ze sinds augustus deed  met ruim 3.600 van zijn landgenoten die voor de Nederlandse missie, hulporganisaties of journalisten hebben gewerkt.  Veel grond lijkt er niet te zijn voor die hoop. Het gerechtshof in Den Haag oordeelde eind juli dat Nederland Naik niet op hoeft te halen. Omdat hij tussen de val van Kabul op 15 augustus en de uiteindelijke terugtrekking van Nederland elf dagen later om „min of meer toevallige redenen”  geen evacuatieoproep kreeg van het Nederlandse ministerie voor Buitenlandse Zaken, hoeft de overheid Naik niet op te halen.  Dat is „wrang”, zegt het gerechtshof zelf. Ook het verzoek van de fixer Samiullah Sardar, die onder meer voor journalist Lotte van Elp werkte, werd afgewezen. „Ik vind het vreselijk”, zegt Sinan Can. Hij ontmoette Naik in 2016, die toen nog stafchef was van de gouverneur van de provincie Uruzgan, bij het filmen van  de documentaire Onze missie in Afghanistan. „Jamal was heel kritisch. Over de corruptie die binnen het apparaat heerste, over de samenwerking tussen  de Afghaanse regering en  de Taliban.” Naik gaf veel inhoudelijke tips. „Bijvoorbeeld over corruptie rondom grondstoffendeals binnen de Afghaanse overheid. Jamal was heel open en eerlijk voor een Afghaan die zelf onderdeel was van het overheidsapparaat.”  Die eerlijkheid, zegt Can, kan Naik nu in de moeilijkheden brengen.   Wie bij het Nederlandse vertrek geen oproep kreeg, wordt niet meer opgehaald In de ruim acht dagen dat Can met zijn team in de zomer van 2016 in Afghanistan waren, hielp Naik hen met het vinden van de juiste mensen om te interviewen, het maken van afspraken, met vertalen. Tot aan de uitzending in januari 2017 bleef hij op afstand allerlei werk doen. Vlak voor de documentaire werd uitgezonden, wilde Can feiten controleren. „Ik wilde alle identiteitspapieren hebben van de mensen die ik had geïnterviewd, om te checken of hun namen klopten. Jamal heeft toen alles verzameld.”  Cruciaal was ook Naiks inzet voor de veiligheid van de groep, zegt Can. Hij gaf tips over met wie ze beter geen zaken konden doen – te gevaarlijk, corrupt, niet te vertrouwen. Of die keer dat Can en zijn team, daags voor vertrek uit Afghanistan, een hinderlaag inreden. „We hebben tweeëneenhalf uur in een vuurgevecht gezeten”, zegt Can.   „Jamal heeft daarna geregeld dat we op weg naar de luchthaven door militairen werden begeleid.” Nederland haastte zich in de zomer van 2021 de bijna twintigjarige militaire missie in Afghanistan te beëindigen.  In aanloop naar de terugtrekking evacueerde Nederland tolken en andere Afghanen die op hoog niveau voor de Nederlandse missie werkten. Na de val van Kabul op 15 augustus begonnen de evacuaties op grotere schaal, later dan sommige bondgenoten met vergelijkbare missies. Doordat deze Afghanen voor vijanden van de Taliban hadden gewerkt, liepen zij na de machtsovername gevaar. Na de motie-Belhaj van 18 augustus  werd de groep die in aanmerking kwam voor evacuatie verruimd. Op 26 augustus ging een bom af op het vliegveld van Kabul. Nederland trok zich abrupt terug uit Afghanistan en stopte de evacuaties. Lang niet iedereen die een evacuatieverzoek had gedaan, was toen geholpen.  Pas weken na de terugtrekking hervatte Nederland de ophaalacties. Periodiek informeert het kabinet de Kamer over de evacuaties. In juli dit jaar stonden er nog 942 Afghanen op de Nederlandse ophaallijst. Maar de voorwaarden zijn sinds de terugtrekking uit Afghanistan  ingeperkt.  In oktober  schreef het kabinet dat Nederland zich „actief” blijft inzetten voor Afghanen die onder de motie-Belhaj vallen én tussen 15 en 26 augustus een evacuatieoproep hebben gekregen, maar het vliegveld om welke reden dan ook niet konden bereiken. Wie onder de motie valt en aan strikte criteria voldoet, wordt ook zonder oproep in augustus opgehaald. Medewerkers van hulporganisaties bijvoorbeeld, die sinds 2018 minstens een jaar „substantiële werkzaamheden” verrichtten.   Free Press Unlimited diende omstreeks 19 augustus, een week voor de Nederlandse terugtrekking, een evacuatieverzoek in voor Naik en zijn collega Sardar. Zij kregen geen oproep. Het gerechtshof stelt dat de staat vrij is om voorwaarden te stellen aan evacuaties. Dat het kabinet zich in verschillende Kamerbrieven committeerde aan de motie-Belhaj, doet er niet toe. Dat is „politiek verkeer” waar burgers zich niet op kunnen beroepen.  Het ministerie zegt desgevraagd niet te weten waarom Afghanen als Naik en Sardar niet zijn opgeroepen tot evacuatie. Momenteel doet de Commissie Ruys onderzoek naar de ‘acute evacuatiefase’. Het ministerie: „Het past ons tot de commissie met haar bevindingen komt niet om hierop in de media vooruit te lopen.” De „extra inspanning” die het kabinet beloofde voor fixers en journalisten, komt er concreet op neer dat 25 mensen die op een Europese evacuatielijst stonden, in Nederland worden opgenomen. Naik en Sardar zitten daar niet bij.  Wij hebben Nederland geholpen. Nu wij hulp nodig hebben, krijgen we niets Jamal Naik fixer Asieladvocaat Barbara Wegelin van Van der Woude De Graaf Advocaten is kritisch over het criterium van de evacuatieoproep. „Het was een enorme chaos in augustus 2021. Het was volstrekt arbitrair wie er wel en niet een oproep kreeg.” Volgens haar was het bij de evacuatieverzoeken „in de praktijk leidend” of een Afghaan iemand in Nederland kende met de juiste connecties: advocaten, medewerkers van Defensie of Buitenlandse Zaken, een hulporganisatie. „Ze kwamen erdoorheen door eindeloos iedereen plat te bellen en te mailen. Wie die connecties niet had, hoorde niks meer.” Frans-Willem Verbaas, de asieladvocaat die Naik en Sardar bijstaat, vindt het arrest „zuur en onrechtvaardig”. Dat een oproep tot evacuatie nu de maatstaf is om opgehaald te worden, lijkt „erg op willekeur”. Hij vindt dat het kabinet terugkomt op beloften,  om minder werk te hoeven verrichten. „Het is alsof de overheid zegt: we willen doorgaan met evacueren, maar de groep die we nu nog moeten ophalen is wel érg groot. Hoe kunnen we die verkleinen?” Dit geldt volgens hem niet alleen voor fixers, maar ook voor anderen die niet direct voor de Nederlandse missie werkten.  Verbaas vreest voor zijn andere zaken. De Alkmaarse advocaat staat ongeveer twintig Afghanen en hun families bij die niet op de evacuatielijst van Buitenlandse Zaken staan, maar wel zeggen banden te hebben met Nederland.  Verbaas schat dat hij en andere Nederlandse advocaten   zo’n 350 Afghanen bijstaan die buiten de evacuatielijst vallen. Dat is inclusief familieleden die evacués willen meenemen.  Jamal Naik wanhoopt. Over wat er met zijn land gebeurd is, over hoe het gaat met zijn in Afghanistan achtergebleven gezin – een vrouw en vier kinderen. Ze zijn ondergedoken. Hoe hij ze moet onderhouden, weet Naik niet. „Wij hebben Nederland geholpen. Nu wij hulp nodig hebben, krijgen we niets.” Met collega Sardar verblijft hij in een safe house van Free Press Unlimited in Islamabad. Ze kwamen het land op een toeristenvisum binnen. „Ons visum is een half jaar geleden verlopen. Nu durven we het huis niet uit. We leven als gevangenen, bang voor de politie.” Een verzoek tot verlenging weigerden de Pakistaanse autoriteiten – waarom weten Naik en Sardar niet.  Can belt  af en toe met Naik. Ze praten  over zijn zaak, over diens gemoedstoestand, maar ook „over het leven”. Heeft Can spijt dat hij met Naik heeft gewerkt? „Nee. Hij was cruciaal voor het werk dat we daar deden. In de tien jaar dat ik nu reis, was hij de belangrijkste fixer die ik heb gehad.”  Het ministerie van Buitenlandse Zaken stelt dat het kabinet „zich tot het uiterste” inspant om iedereen „volgens de met de Tweede Kamer in oktober afgesproken criteria” naar Nederland over te brengen. Een daarvan is dat wie onder de motie-Belhaj valt, tussen 15 en 26 augustus een evacuatieoproep moet hebben gekregen om nog opgehaald te worden. „Op 26 augustus 2021 is een einde gekomen aan de evacuatiefase. Sindsdien is er sprake van overbrenging.” De vraag waarom Afghanen als Naik en Sardar in die periode van elf dagen niet zijn opgeroepen tot evacuatie, kan het ministerie niet beantwoorden. Momenteel doet de Commissie Ruys onderzoek naar de „acute evacuatiefase”. „Het past ons tot de commissie met haar bevindingen komt niet om hierop in de media vooruit te lopen.” De „extra inspanning” die het kabinet beloofde voor fixers en journalisten, komt er concreet op neer dat 25 mensen die op een Europese evacuatielijst stonden, in Nederland worden opgenomen. Naik en Sardar zitten daar niet bij. ||https://www.nrc.nl//nieuws/2022/08/15/de-taliban-stonden-voor-zijn-deur-maar-nederland-weigert-te-helpen-a4138965
2022-08-16||Veel ‘Nederlandse’ Afghanen hoeven niet meer op hulp van het kabinet te rekenen|| Het haalt nauwelijks nog het nieuws, maar een jaar na de chaotische evacuatie uit Kabul worden er nog steeds Afghanen in veiligheid gebracht.  Afgelopen vrijdag landde op luchthaven Eindhoven  een chartervlucht uit Pakistan, met aan boord 184 mannen, vrouwen en kinderen, die volgens het kabinet recht hebben op asiel in Nederland. Voor het demissionaire kabinet-Rutte III kwam de val van Kabul als een verrassing. Inlichtingenrapporten van de Militaire Inlichtingen- en Veiligheidsdienst (MIVD) waarschuwden weliswaar al maanden voor een overwinning van de Taliban, maar bij het ministerie van Defensie ging men ervan uit dat de definitieve ineenstorting van de door het Westen gesteunde Afghaanse regering nog wel even op zich zou laten wachten.  Toen de Taliban op 15 augustus de hoofdstad Kabul binnen wandelden, had men bij Defensie nog maar weinig voortgang geboekt met het evacueren van 273 Afghaanse tolken die voor de Nederlandse missie hadden gewerkt, en nu acuut gevaar liepen. Het getreuzel had al eerder tot grote irritatie geleid bij de vaste Kamercommissie voor Defensie. Nu was de maat vol.  Op 18 augustus, drie dagen na de val van Kabul, nam de Tweede Kamer een motie  aan van D66-woordvoerder Salima Belhaj waarin de regering werd opgedragen  niet alleen de tolken onmiddellijk in veiligheid te brengen, maar alle Afghanen die voor Nederland hadden gewerkt: koks, bewakers, medewerkers van Nederlandse hulporganisaties, fixers van Nederlandse journalisten.  Het demissionaire kabinet kon moeilijk anders dan de motie ‘omarmen’, maar zag zich intussen wel voor een onmogelijke opgave geplaatst. Bij het ministerie van Defensie bestond niet eens een goede administratie van de tolken: welke ándere Afghanen op grond van de motie-Belhaj moesten worden geëvacueerd was volstrekt onduidelijk. Op een speciaal e-mailadres dat werd opengesteld door het ministerie van Buitenlandse Zaken kwamen in een mum van tijd 20.000 verzoeken binnen. In de humanitaire chaos rond de luchthaven van Kabul lukte het uiteindelijk om 1.600 van de ‘Nederlandse’ Afghanen te evacueren voordat de Amerikanen hun bondgenoten opdroegen om het vliegveld te ontruimen. Op 26 augustus vertrokken de laatste Hercules-transportvliegtuigen vanuit Kabul.  Daarmee was het Afghanistan-dossier echter niet gesloten. Op 16 september nam de Tweede Kamer een motie van afkeuring aan tegen demissionair minister van Buitenlandse Zaken Sigrid Kaag (D66) en minister van Defensie Ank Bijleveld (CDA). Kaag (die haar optreden in de crisis fel had verdedigd) trok meteen haar conclusie en trad af. Pas een dag later maakte ook Bijleveld haar aftreden bekend – duidelijk met grote tegenzin.  De motie-Belhaj werd daarna zorgvuldig uitgekleed. Staatssecretaris voor Asielzaken Ankie Broekers-Knol (VVD) rekende in het AD voor dat als het kabinet de 20.000 binnengekomen asielverzoeken zouden inwilligen, er in totaal 100.000 Afghanen naar Nederland zouden komen: „Dat kunnen we hier niet aan.” Het kabinet kondigde daarom eenzijdig af dat de „evacuatiefase” nu was afgerond, waardoor de uitvoering van de motie-Belhaj kon worden gestaakt.  Om de verontwaardiging daarover te dempen, zegde het kabinet wél toe om een „speciale voorziening” te treffen voor enkele bijzondere groepen: medewerkers van Nederlandse hulporganisaties, voormalig personeel van Defensie en de politiemissie Eupol in een „zichtbare functie” en fixers van Nederlandse journalisten die al waren opgeroepen maar het vliegtuig niet hadden kunnen bereiken. Hoewel Buitenlandse Zaken stelde zich ‘maximaal in te spannen’ waren de Afghanen die nog in aanmerking kwamen voor asiel vaak op zichzelf aangewezen om het land uit te komen.  Honderden Afghanen die er in slaagden de grens met Pakistan of Iran over te steken werden alsnog overgevlogen naar Nederland. Inmiddels zouden nog zo’n 500 Afghanen wachten op ‘overbrenging’. Voor vele duizenden anderen wil Nederland niets meer doen. Het speciale mailadres waarop Afghanen zich kunnen melden voor evacuatie is al sinds september 2021 gesloten.||https://www.nrc.nl//nieuws/2022/08/15/veel-nederlandse-afghanen-hoeven-niet-meer-op-hulp-van-het-kabinet-te-rekenen-a4138964
2022-08-16||België is zelfs voor heel wat Belgen geen toeristische bestemming meer||Grijnzend stappen de bevriende historici Gerrit Verhoeven (41) en Andreas Stynen (42) uit een stationwagen, de blikken gericht op een pand dat mooi is van lelijkheid; precies wat ze zochten. Verlaten, in verval, omheind met hekwerk, volgespoten met graffititags – geen betere plek om de opkomst maar vooral de teloorgang van het Belgisch toerisme te laten zien.  Die sector lijkt in België meer verleden dan toekomst te hebben, vat Verhoeven het droogjes samen. Niettemin schreven ze er een boek over, Bestemming België, een geschiedenis van toerisme in dertien etappes, met dertien co-auteurs. En dit betonnen karkas hier illustreert geweldig die ontwikkeling. ‘KOSMOS’ staat er op een soort uitkijktoren, van boven naar beneden. Goh, ja. Ze wrijven eens over het achterhoofd. Triestigheid hadden ze wel verwacht, maar deze aanblik tart ook hun verbeelding. Op een van de mooiste plekjes van Vlaanderen, de Rodeberg, bij het dorpje Westouter [spreek uit Westoeter], staat een van de mistroostigste gebouwen uit te kijken over het groene, West-Vlaamse heuvelland, niet ver van de Franse grens. Mensen komen hier volgens Verhoeven tegenwoordig vooral voor „de zachte recreatie: fietsen, wandelen.” Stynen: „En een minigolf zal je er toch zeker ook wel hebben.”  Maar ooit was Hotel Kosmos, gebouwd in 1934 en opgetrokken in een voor die tijd buitengewoon moderne bouwstijl van beton en glas, een plek om op adem te komen, te onthaasten. Volgens Verhoeven was er geweldig veel lichtinval door de grote raampartijen. Het uitzicht is er als op het Drielandenpunt in Vaals. Een uitbater uit het nabijgelegen Ieper zag wel potentieel in het idyllische plekje en het bleek inderdaad een kassucces. Maar dat bleef niet duren.  Foto Wouter Van Vooren
 Na de Tweede Wereldoorlog werd Hotel Kosmos een vakantieoord, waar groepen scouts en schoolklassen in de zomer een paar weken   konden uitwaaien. Stynen: „Men had de ambitie om hier in het heuvelland de gezondheid te boosten.” Je had toen nog door de verschillende zuilen georganiseerde kindervakanties in België, zodat ook de minder bedeelden op vakantie konden. Maar toen  vanaf de jaren 80, 90 steeds meer mensen  een vliegreis konden betalen, raakte het domein langzaam in onbruik. Stynen: „Dan wordt België minder populair. Vooral het binnenlands toerisme verloor terrein.” Verhoeven: „En die trend zie je eigenlijk in verschillende Belgische regio’s en bestemmingen: de kust, de Ardennen… Miserie troef vanaf de late jaren 70.” Vakantiepark Kosmos had speelweides, een cafetaria, een zwembad met glijbanen en een duikplank. Vooral het zwembad was er mateloos populair en bleef nog decennia zorgen voor veel dagjesmensen. Maar toen in 2005 bleek dat de hulpdiensten niet goed ter plaatse konden komen – het park ligt tegen een heuvel gebouwd, toegangswegen zijn smal – verloor het zwembad de vergunning en werd het volledige domein gesloten. En omdat het hoofdgebouw van Kosmos een beschermd monument is, staat het pand sindsdien te verloederen.  Foto Wouter Van Vooren De speelweiden worden overwoekerd door bramenstruiken en gras. Er schijnt zich een ondernemer gemeld te hebben met wilde plannen voor een nieuw hotel, las Stynen in een lokale krant. Hij moet nog zien gebeuren dat de oude glorie wordt hersteld. Verhoeven: „Bij heel wat toeristische reconversieplannen blijft het bij plannen.” België ligt bezaaid met dergelijke plekken, zegt Stynen, terwijl hij de heuvel afdaalt richting de plek waar het zwembad ooit gelegen moet hebben. „Dat is wat we met ons boek wilden laten zien: dat het toerisme in België er vroeger heel anders uitzag dan nu. Dat er andere vormen van reizen waren. En dat die sporen hebben nagelaten in het landschap. Die materiële relicten vormen de rode draad in ons boek.” Gerrit Verhoeven en Andreas Stynen  – beiden brildragend,   beiden een gezin met kinderen, beiden woonachtig in de Antwerpse gemeente Borsbeek – kennen elkaar sinds hun achttiende, toen ze aan de universiteit van Antwerpen en die van Leuven geschiedenis gingen studeren en bevriend raakten. Ze  delen een passie voor wandelen en trailrunning. Samen reisden ze naar „alle uithoeken van België” en tijdens die reizen begon het hun op te vallen dat het land bezaaid ligt met uitgewoonde panden en afgedankte bestemmingen. Ze verzamelden dertien auteurs, experts op hun eigen terrein, en stelden een boek samen waaruit blijkt dat delen van België – hoofdzakelijk de kust en de Ardennen – een aantrekkingskracht uitoefenden op de groten der aarde. Dat is nu moeilijk voor te stellen. Want wie gaat er nou op vakantie naar België? Stynen: „Er wordt tegenwoordig vaak neergekeken op vakantie in eigen land.” Verhoeven: „Vrienden van ons zeggen dan: wat is hier nu te zien?” Stynen: „Mensen van in de twintig willen graag elk jaar ver weg, vanuit het idee: nu kan het nog, straks hebben we kinderen. Een bestemming dichterbij is voor later. Ik had eigenlijk gehoopt dat het coronavirus dat patroon zou doorbreken. Maar niets is minder waar. Niet dat we met dit boek het potentieel van het Belgisch toerisme wilden laten zien, hoor.” Verhoeven: „Nee, het is geen propaganda.” Stynen: „Maar België was vroeger dus echt een topbestemming. Het was ongekend succesvol. Maar aan plekken als de Kosmos kun je duidelijk zien dat die hoogtijdagen voorbij zijn.” Verhoeven: „Dit is een geschiedenis waar je je nu weinig meer van kunt voorstellen. Als je door Oostende loopt, realiseer je dan dat dat ooit een van de meest mondaine badplaatsen  ter wereld was, vol met kosmopolieten.” Gerrit Verhoeven legt bij een kop koffie in het nabijgelegen café De Nachtegaal uit dat het de Britten waren die het badtoerisme naar België brachten. Eind achttiende, begin negentiende eeuw waren ze uitgekeken op hun eigen badplaatsen en gingen op zoek naar andere oorden. Min of meer bij toeval kwamen ze aan de Belgische kust terecht. Daar begonnen ze hotels, restaurants. Toen de overheid dat succes doorkreeg, ging vooral koning Leopold II investeren in Oostende. Daarbij werd al snel ook koloniaal kapitaal uit Congo aangeboord. Er kwamen een spoorlijn, wegen, de fameuze renbaan, de koninklijke gaanderijen.  Stynen: „Brussel moest hoofdstedelijk prestige uitstralen, maar voor de koning was Oostende echt de eerste toeristenbestemming van het land. Alles moest daar naar zeer hoge normen worden ingericht.” Verhoeven: „En hetzelfde zie je in de Ardennen gebeuren, misschien zelfs nog wel ietsjes eerder. In Spa transformeert de koning een ingeslapen dorp tot een elegante spa, en ondernemers gaan daarna aan de haal met de grotten van Han en Remouchamps. En ook de riviervalleien worden ontdekt en ontsloten.” Stynen: „Maar die toeristische plekken flakkerden maar tijdelijk op. Vaak gaan toeristen op zoek naar iets anders zodra ze uitgekeken zijn op een plek. Dat noemen we de tourist life cycle. Men vindt een plek waar te veel mensen komen al snel banaal, te commercieel, niet authentiek genoeg, en gaat dan op zoek naar iets nieuws. La Roche-en-Ardenne bijvoorbeeld, dat heet al gauw niet meer ‘de echte Ardennen’ te zijn.  In zekere zin ondergraaft het toerisme zichzelf daarmee.” Verhoeven: „Hetzelfde zie je aan de kust. Oostende kent een stormachtige ontwikkeling vanaf 1870, wordt een mondaine, luxueuze badplaats, maar het verval treedt al in voor de Eerste Wereldoorlog. Als de gewone Belg begint te komen, gaat de elite op zoek naar andere oorden. Zo is Knokke ontstaan, en Westende. Vandaag de dag is De Haan een goed voorbeeld van een plek die mensen opnieuw tof vinden. Waar het authentieke Belgische kustleven nog schijnt te bestaan.” Zo is Westende ontstaan, de plek waar Verhoeven en Stynen naartoe rijden als we het West-Vlaamse heuvelland hebben verlaten. Onderweg stoppen ze  in Ieper, waar ze aan de Menenpoort met tienduizenden namen van gesneuvelde maar nooit teruggevonden soldaten vertellen over het fenomeen oorlogstoerisme. Fronttoerisme beter gezegd, kwam er op gang soms al enkele dagen nadat er een bloedige strijd had plaatsgevonden. Ondernemers begonnen restaurants en hotels in de barakken, de kraters nog zichtbaar, de grond eromheen vol hulzen en lijken. Men kwam er herdenken, maar wilde daarna ook een pintje.  Foto Wouter Van Vooren Nog altijd wordt Ieper door tienduizenden Britten per jaar bezocht. Voor hen is het dé plek om de Eerste Wereldoorlog te herdenken, zegt Stynen. In de binnenstad, die na 1918 opnieuw moest worden opgebouwd, wemelt het nog altijd van de souvenirwinkels. De klaproos, symbool van de Eerste Wereldoorlog, staat er in de etalages op flessen likeur, op mokken, andere snuisterijen. Tussen 2014 en 2018, 100 jaar na die oorlog, werden er ook oorlogsbieren geschonken. Stynen: „Daar werd de grens tussen wat aanvaardbaar en wat platte commercie is nogal eens overschreden.” Verhoeven en Stynen rijden door naar het einde van de Zeedijk in Westende.  Het was in de jaren voor de Eerste Wereldoorlog dat men in Westende resideerde als tegenbeweging op het verdorven Oostende, waar het vol stond met casino’s en ander ordinair gedoe. Met het Grand Hotel Belle-Vue  wilde de Brusselse familie Otlet een plek creëren waar kunstenaars naartoe zouden komen om van het fraaie licht aan zee te kunnen genieten. Het mocht een succes genoemd worden, totdat oorlogsgeweld het dorp Westende in 1914 met de grond gelijkmaakte. Nu is Westende weinig meer  dan een rij lelijke flats aan zee, wel met prachtig uitzicht, en  restaurants waar ze moules frites serveren.  Het was ook in de duinen van Westende en elders aan de Belgische kust dat in het interbellum de eerste kampeerders werden gesignaleerd, een nieuw fenomeen dat ook kwam overwaaien uit Engeland. Bij gebrek aan campings zetten die eerste avonturiers hun tentje vaak op waar ze wilden. Dat gaf weinig aanstoot, totdat kamperen zich in de late jaren 20 en 30 tot een massabeweging ontpopte. Wildkampeerders werden ook al snel van onzedige zaken beschuldigd. Er golden immers geen regels in de duinen, het waren vrijplaatsen waar vakantie vieren betaalbaar was. Zo scheurde het kusttoerisme in twee groepen. Pas in de jaren 70 werd kamperen aan banden gelegd, en werden stukken natuurgebied in ere hersteld. Vandaag is het er nog vol met campings aan de Belgische kust, met stacaravans meestal, en houten huisjes.   Geef Gerrit Verhoeven en Andreas Stynen  maar de Hoge Venen. Tip van Gerrit Verhoeven: Pays des Collines, bij de Vlaamse Ardennen nog een stukje rechtdoor, tot net over de taalgrens. „In Vlaanderen is het nog supertoeristisch, maar ga je naar het Franstalige gedeelte waar het landschap gewoon doorloopt, dan is er niemand meer.” Foto Wouter Van Vooren||https://www.nrc.nl//nieuws/2022/08/15/belgie-is-zelfs-voor-de-belgen-geen-toeristische-bestemming-meer-a4138962
2022-08-16||Zelfs de megawinst van Shell valt in het niet bij de winst van Saudi Aramco|| Shell verdiende in het tweede kwartaal 11,5 miljard dollar (11,2 miljard euro). Bij ExxonMobil bleef er van april tot en met juni bijna 18 miljard over. Kinderspel, liet Saudi Aramco afgelopen zondag zien. Het Saoedische oliebedrijf boekte in 91 dagen een winst van maar liefst 48,4 miljard dollar. Ten opzichte van het nettoresultaat van vorig jaar betekent dit bijna een verdubbeling. De oorzaken van de winstgroei zijn over de hele wereld dezelfde: hogere olie- en gasprijzen, meer productie en groeiende winst op de bewerking (raffinage) van de ruwe olie zorgen voor recordrendementen. Groot verschil is dat Aramco zijn aandeelhouders niet direct extra laat profiteren van de gouden tijden. Het dividend blijft voor het derde achtereenvolgende kwartaal met 18,8 miljard dollar  gelijk. Bij de Amerikaanse en Europese bedrijven ging het dividend ook niet (veel) omhoog, maar werd wel voor veel miljarden dollars aan eigen aandelen ingekocht. Aantrekkelijk voor de belegger, want zo stijgt ‘automatisch’ de winst per aandeel. Dat terugkopen ligt bij Aramco niet voor de hand, omdat de meeste aandelen (ruim 90 procent)  in handen van de staat zijn. In december 2019 ging het bedrijf weliswaar naar de beurs, maar toen werd slechts 1,5 procent van de aandelen aangeboden. Toch leverde dat kleine plukje bijna 26 miljard dollar op: de waarde van het hele concern kwam daarmee op 1.900 miljard dollar. Inmiddels is de beurskoers opgelopen. Zondag sloot het aandeel op 40,45 riyal, wat gelijk staat aan bijna 11 dollar. Bij de beursgang in 2019 kostten de aandelen nog 32 riyal.  De verdiensten van Aramco zijn cruciaal voor het financiële welzijn van het land. Hoge winstmarges van de olieproducent zijn direct zichtbaar in de groeicijfers van de nationale economie. Voor dit jaar verwacht het Internationaal Monetair Fonds dat de economie met 7,6 procent stijgt, wat door geen enkel land wordt geëvenaard. Veel landen worstelen juist als gevolg van de hoge energieprijzen met stagnerende groei en inflatie. Over de eerste zes maanden van dit jaar boekte Aramco een winst van bijna  90 miljard dollar. Op één dag na is de olieprijs in het tweede kwartaal niet onder de 100 dollar per vat geweest. Inmiddels ligt het prijspeil lager, deze maandag was een vat (Europese) Brent bijvoorbeeld ruim 93 dollar waard en dat heeft alles te maken met somberder economische prognoses. Toch verwachten weinig analisten dat de olie snel veel goedkoper gaat worden en dat komt vooral door het relatief lage aanbod. En de dreigende schaarste van energie als gevolg van de Russische invasie in Oekraïne zorgt ook voor extra spanning. „De wereld roept om betrouwbare energie”, zei bestuursvoorzitter Amin Nasser van Aramco zondag, „en wij beantwoorden die roep.” Klimaatprobleem of niet,  Nasser gaat  „voor de rest van dit decennium” uit van meer vraag naar fossiele brandstoffen. Om aan die stijgende vraag te kunnen voldoen, schroefde Aramco zijn investeringen in de eerste zes maanden van het jaar met 8 procent op tot 17 miljard dollar. In 2022 denkt het bedrijf, goed voor  bijna 10 procent van de wereldproductie, uit te komen op zeker 40 miljard dollar aan investeringen. Veel geld, maar de stijging van de productiecapaciteit gaat geleidelijk. Pas over vijf jaar verwacht Aramco op een maximale productie van 13 miljoen vaten per dag uit te komen, 1 miljoen meer dan op dit moment het maximale is. Om de prijs hoog te houden, produceert Saoedi-Arabië momenteel zo’n 10,5 miljoen vaten olie per dag.||https://www.nrc.nl//nieuws/2022/08/15/zelfs-de-megawinst-van-shell-valt-in-het-niet-bij-de-winst-van-saudi-aramco-a4138963
2022-08-16||Supermarkten donderdag niet in gesprek met Remkes, &#8216;keten beperkt vertegenwoordigd&#8217;||Supermarkten slaan de uitnodiging van stikstofbemiddelaar Johan Remkes af om aankomende donderdag om tafel te gaan. Dat laat het Centraal Bureau Levensmiddelenhandel (CBL), de branchevereniging van supermarkten en foodservicebedrijven, maandag weten in een verklaring. Volgens het CBL zou de voedingsmiddelenketen donderdag „beperkt vertegenwoordigd” zijn en moeten boerenorganisaties eerst weer in gesprek gaan met Remkes om tot oplossingen te komen. Het CBL benadrukt nog altijd bereid te zijn tot een ontmoeting met Remkes, maar pas na de boerenorganisaties en met een bredere vertegenwoordiging van de voedingsmiddelenketen. Remkes heeft nog niet gereageerd op de afwijzing van de uitnodiging door de supermarktbranche. Supermarktketen Jumbo zei vorige week nog wel bij het gesprek met Remkes van aankomende donderdag aan te zullen schuiven. Volgens een woordvoerder van Remkes heeft de supermarkt de uitnodiging nog niet afgewezen. Maandag sprak Remkes uitgebreid met acht natuurorganisaties. Zij noemden de stikstofproblematiek „een natuurcrisis”, waar het kabinet snel een oplossing voor moet vinden, aldus Remkes na afloop van het gesprek. Bij de ontmoeting waren stikstofminister Christianne van der Wal (VVD) en klimaatminister Rob Jetten (D66) aanwezig namens het kabinet. Volgens Remkes benadrukten de natuurorganisaties verder dat de problematiek niet alleen over stikstof gaat, maar ook over klimaat en de wateropgave. Remkes herhaalde dat er sprake is van een „stevige vertrouwenscrisis” tussen de betrokken partijen, woorden die hij anderhalve week geleden ook al gebruikte na het gesprek met belangenbehartigers van de boeren. Remkes noemde het „een fout” om boeren te laten investeren in oplossingen voor de stikstofproblematiek. Over een aantal jaren krijgen zij immers mogelijk weer met andere problematiek te maken, nieuwe investeringen zouden voor hen steeds lastiger te betalen zijn. De natuurorganisaties willen dat het kabinet zo snel mogelijk naar „de mobiliteitssector, inclusief de luchtvaart” en naar de industrie kijkt, zei Remkes. Ook Schiphol en fabrieken zouden moeten inleveren. Bij het gesprek waren Greenpeace, Milieudefensie, LandschappenNL, Natuurmonumenten, Vogelbescherming Nederland, Werkgroep Behoud de Peel, Federatie Particulier Grondbezit en Mobilisation for the Environment (MOB) aanwezig. De natuurorganisaties lieten eerder al weten het kabinet geen ruimte te willen geven in het stikstofoverleg. Greenpeace meldde van plan te zijn naar de rechter te stappen als het kabinet de stikstofdoelstellingen afzwakt, bijvoorbeeld door de boeren langer de tijd te geven om hun uitstoot te beperken. Remkes noemde het maandag „geen verrassing” dat de organisaties niet van hun standpunten afwijken. Eerder deze maand eiste Land- en Tuinbouworganisatie Nederland (LTO) juist flinke aanpassingen van de stikstofplannen.  Remkes spreekt komende woensdag met de lobby van het bedrijfsleven en de bouwsector, donderdag volgt een gesprek met de financiële sector. Volgende week is er een overleg met vertegenwoordigers van provincies, waterschappen en gemeenten. Een nieuw gesprek met LTO staat voorlopig nog niet gepland. Met medewerking van Philip de Witt Wijnen||https://www.nrc.nl//nieuws/2022/08/15/natuurorganisaties-spreken-van-natuurcrisis-in-gesprek-met-bemiddelaar-remkes-a4138956
2022-08-16||De lange nasleep van Partition: verlies, wrok en gespannen diplomatie tussen India en Pakistan||
Nieuwsbrief
		NRC In Beeld
	 
		De mooiste fotografie en de beste tips, geselecteerd door de fotoredactie
	||https://www.nrc.nl//nieuws/2022/08/15/de-lange-nasleep-van-partition-verlies-wrok-en-gespannen-diplomatie-tussen-india-en-pakistan-a4138768
2022-08-16||Duitsland vraagt Polen om opheldering over massale vissensterfte||Duitse politici hebben boos gereageerd op de Poolse informatievoorziening over de grote vissensterfte in de rivier de Oder. Dietmar Wobke, de minister-president van de deelstaat Brandenburg, waar de rivier vanuit Polen Duitsland instroomt, zei tegen persbureau DPA dat de Poolse autoriteiten alleen „druppels” informatie delen. De Duitse milieuminister Steffi Lemke eiste op televisiezender ARD een volledig en transparant onderzoek naar de oorzaken van de massale vissensterfte in de rivier. Als dat onderzoek geen resultaten oplevert, zal het volgens haar leiden tot een „enorm verlies van vertrouwen”. Lemke riep een task force in het leven, een kader waarin experts uit beide landen informatie kunnen uitwisselen.  Sinds eind juli zijn er duizenden dode vissen komen bovendrijven in de Oder. Volgens de Poolse brandweer gaat het om zo’n tachtig ton in totaal. De oorzaak van de massale sterfte is vooralsnog onbekend. Net als andere rivieren in heel Europa daalt ook het waterpeil van de Oder, maar dat lijkt niet de oorzaak van het ecologische drama. Nadat de Provinciale Inspectie voor Milieubescherming in het Poolse Wroclaw op 28 juli de eerste melding van de dode vissen binnenkreeg, ontdekte de inspectie mesityleen in monsters van het water. Dat is een stof die giftig is voor in het water levende organismen. De Poolse minister van Milieu, Anna Moskwa, zei zondag volgens persbureau Reuters dat het niet uitgesloten is dat de vissen door giftige stoffen om het leven zijn gekomen. Vrijdag had de Poolse premier Mateusz Morawiecki al gezegd dat het waarschijnlijk jaren zal duren voordat de rivier zich redelijkerwijs kan herstellen. Hij noemde het „waarschijnlijk” dat „enorme hoeveelheden chemisch afval in de rivier zijn gedumpt”. De autoriteiten van beide landen hebben mensen opgeroepen bij het water van de Oder uit de buurt te blijven.||https://www.nrc.nl//nieuws/2022/08/15/duitsland-vraagt-polen-om-opheldering-over-massale-vissensterfte-a4138960
2022-08-16||Servicepunt Rode Kruis bij aanmeldcentrum Ter Apel dicht na vechtpartij||Het Rode Kruis houdt het servicepunt bij het aanmeldcentrum voor asielzoekers in Ter Apel maandag gesloten, vanwege een vechtpartij die zondag voor de poort uitbrak tussen asielzoekers. Dat bevestigt een woordvoerder van de hulporganisatie na berichtgeving door RTV Noord. Er wordt nog overlegd of het punt dinsdag weer open kan. Dat hangt af van of de veiligheid van de medewerkers kan worden gegarandeerd. Buiten het terrein van het opvangcentrum raakten zondag aan het eind van de middag twee groepen slaags, waarop de politie moest ingrijpen. Er werd niemand gearresteerd. De politie kon zondagavond niets zeggen over de aanleiding voor de vechtpartij. Het Rode Kruis opende begin augustus vanwege de drukte bij het aanmeldcentrum in het Groningse Ter Apel een humanitair servicepunt buiten het terrein van het azc. Asielzoekers kunnen hier terecht voor onder meer informatie, medische hulp, eten, drinken en speelgoed voor kinderen. Een woordvoerder laat aan RTV Noord weten dat asielzoekers zo’n 150 keer per dag gebruikmaken van het servicepunt. Eerder deze maand vond ook al een vechtpartij plaats bij het aanmeldcentrum in Ter Apel. Toen waren tientallen mensen betrokken en moest een persoon met een steekwond naar het ziekenhuis worden overgebracht. Het is al langer veel te druk bij het aanmeldcentrum, waardoor geregeld mensen buiten moeten slapen. Zaterdag ging het om zo’n tweehonderd mensen.||https://www.nrc.nl//nieuws/2022/08/15/servicepunt-rode-kruis-bij-aanmeldcentrum-ter-apel-dicht-na-vechtpartij-a4138958
2022-08-16||Felkleurige blousejes en hartverscheurende blazerspartijen||Er zijn maar weinig concertbezoekers die in één weekend twee jeugdorkesten bezoeken. Het imago van het jeugdorkest als opstapje voor een regulier orkest kan de populariteit in de weg zitten. Deze zaterdag en zondag lieten twee uitstekende ensembles zien dat dat onterecht is. In Amsterdam en Apeldoorn presteerden het Chineke! Junior Orchestra en het Nationaal Jeugdorkest beide op hoog niveau.  Het Britse Chineke! Junior Orchestra werd in 2015 opgericht, als jonge tegenhanger van het volwassen Chineke! Orchestra, beide als emancipatoire orkesten speciaal voor zwarte en etnisch diverse musici. De juniorversie richt zich op jongeren van 11 tot 22 die zich willen voorbereiden op het conservatorium.  In felkleurige blousejes stapte het ensemble het podium op.  Dirigent Glass Marcano (26) trapte af met een showpiece: de Othello-suite van Samuel Taylor Coleridge, waarvan het volwassen ensemble in september een opname uitbrengt. In de suite van nog geen tien minuten etaleerde het Chineke! Junior Coleridge Taylors gevoel voor melodie,  vooral in een zijdezachte lezing van de Willow Song.  Hoogtepunt was het aansluitende Callaloo van Stewart Goodyear. Geïnspireerd op zijn reizen door de Caraïben maakte Goodyear in 2019 een suite van dansen. Debussy-eske orkestrale kleuren mengden met zeer precies ritme. Het orkest klonk als één levend wezen, begeleid door Marcano’s uitnodigende slag en een geconcentreerde Gerard Aimontche aan de piano. Na de pauze klonk Tsjaikovski’s Vierde Symfonie in een helaas meer gefragmenteerde lezing. Constant was de steeds hartverscheurende blazerspartij, met een verbluffende noblesse in het Andantino. Violist Coraline Groen en dirigent Alexander Shelley. Foto Veerle Bastiaanssen
 Het Nationaal Jeugdorkest bestaat al sinds 1958 om conservatoriumstudenten de kans te geven zich voor te bereiden op een carrière als orkestmusicus. Het niveau lag ook aanzienlijk hoger. Na Chineke! viel wel op hoe wit het NJO is, een kritiekpunt dat helaas bijna elk regulier orkest treft. Strauss’ Don Juan zette de toon. Een Karajan-achtige aandacht voor klank overheerste, zij het in de opgeruimde stijl van dirigent Alexander Shelley. Alles was perfect verstaanbaar, geholpen door de droge akoestiek van Theater Orpheus. Ook het aansluitende Eerste Vioolconcert van Britten bevatte prachtmomenten. Violist Coraline Groen speelde bloedserieus, steeds met een heldere toon die de moderne aspecten van Brittens concert uitlichtte. Brittens steeds aanwezige nervositeit kreeg zo iets menselijks en naïefs. Mahlers Vierde Symfonie klonk bij het NJO uitzonderlijk klassiek en opgeruimd. In het derde deel werkte dat voortreffelijk. Je kon elk snikkend lijntje horen. In het laatste deel zat Shelleys brandschone frasering de romantische onstuimigheid een beetje in de weg. Sopraan Laetitia Gerards was hier evenwel de perfecte match voor Mahlers schilderachtige liedzetting. Naar een jeugdorkest luisteren is ook je verbeelding oefenen. Jeugdige imperfecties zijn de reden voor het bestaan van deze ensembles. Maar dat bleek afgelopen weekend geen nadeel: de enorme potentie van deze twee orkesten deed dromen van de toekomst, die nu al een beetje afstraalde op de jonge musici.   Klassieke muziek Chineke! Junior Orchestra, o.l.v. Glass Marcano. Gezien: 13/8, Concertgebouw, Amsterdam.  Nationaal Jeugdorkest, o.l.v. Alexander Shelley. Gezien: 14/8, Theater Orpheus, Apeldoorn. Op 16/8 te zien in het Concertgebouw, Amsterdam. Inl. njo.nl Chineke! Junior Orchestra  Nationaal Jeugdorkest  
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/15/felkleurige-blousejes-en-hartverscheurende-blazerspartijen-a4138959
2022-08-16||De Romeinen bedachten een simpele oplossing om een overstroming te voorkomen||Op een grasveldje in de nieuwbouwwijk Vleuten-De Meern staat een boom. „Een zwarte els”, weet archeoloog Erik Graafstal. Maar voor zijn geestesoog ziet hij nog iets anders. „Hieronder moet nog een Romeinse moerasbrug liggen.” Hij wijst naar een voetbalveldje verderop. „Daar was rond 120 na Christus een doorbraak van de Rijn, met als overblijfsel een crevasse, een overloopgeul.” Lopend langs de vijver bij de Lawick van Pabstlaan spreidt hij zijn armen. „Hier liep de oeverlijn.” Wijzend naar het noorden. „Daar stroomde de rivier, minstens honderd meter breed.”  
 Aflevering 1: Regenwater
 Aflevering 2: Verzilting
 Aflevering 3: Salamanders 
 Aflevering 4: Bevers 
 Aflevering 5: Waterkoeling in de wetenschappelijke supercomputer
 Aflevering 6: Romeins watermanagement
 Aflevering 7: Rioolwater zuiveren

 Als Graafstal door Leidsche Rijn rijdt, fietst of loopt ziet hij telkens een plek waar hij en zijn collega’s van Erfgoed Utrecht tussen 1997 en 2019 delen van de Limes hebben opgegraven, de noordelijke Romeinse rijksgrens. De vondsten – resten van schepen, beschoeiingen,  bruggen, kades, wegen, wachttorens, steigers – hebben een uniek beeld opgeleverd van hoe de Romeinen zich drie, vier eeuwen staande hebben gehouden in een rivierenlandschap. De rondleiding langs plekken van Romeins watermanagement was begonnen in museum Hoge Woerd, gebouwd op de resten van een in 1940 ontdekt Romeins fort. In het museumcafé had Graafstal gewezen op een pilaar. Die staat op de plek van een kleine opgraving uit 2015 die goed had laten zien met welke waterkrachten de Romeinen te maken hebben gehad. „Eerst vonden we keurig resten uit de late eerste eeuw na Christus, gevolgd door de brandlaag uit 69, toen de Bataven in opstand kwamen. Maar daaronder zaten niet de verwachte resten uit 40-41, toen het eerste fort is gebouwd, maar twee dikke zandlagen.” Onderzoek maakte duidelijk dat het om sedimenten ging van twee enorme overstromingen. De oplossing tegen verdere overstromingen was simpel: de Romeinen brachten voortaan bij de herbouw van forten, die ze om strategische en praktische redenen altijd dicht bij de rivier bouwden, eerst een flinke laag grond op die als een terp fungeerde. Bij de Lawick van Pabstlaan snijdt een voetpad diagonaal door een woonblok. Het geeft aan waar de Limesweg liep, waarlangs de Romeinen snel troepen konden verplaatsen. De opgraving op deze plek vertelde ook weer over de kracht van de rivier, legt Graafstal uit. „In 125, onder keizer Hadrianus, hebben de Romeinen werkzaamheden aan de weg uitgevoerd, om door de Rijn veroorzaakte schade te herstellen. Hier is over een lengte van ongeveer tweehonderd meter een bres geweest.” In de loop van de tijd, door schade en schande wijs geworden, begrepen de Romeinen dat het soms beter was om het water de ruimte te geven. „Bij crevasses leidden ze de weg dan niet opnieuw over een dijk, die de overloopgeul afsloot, maar over paaljukbruggen, een soort moerasbruggen.” Elk jaar schoof de bocht een meter naar het westen Erik Graafstal archeoloog In het hele gebied zijn talloze crevasses. Tot nu toe hebben Graafstal en zijn collega’s twee bruggen opgegraven en er nog twee gelokaliseerd. „In West-Nederland moeten er minstens tientallen zijn geweest”, stelt hij. Het valt hem op dat veel nieuwe geulen rond het begin van de jaartelling ontstonden. „Kort nadat de Romeinse veldheer Drusus een dam aanlegde op de splitsing van Rijn en Waal. Dat zou dus als onbedoeld effect tot allerlei doorbraken bij Leidsche Rijn geleid kunnen hebben.” Een kleine vijfhonderd meter oostelijker, bij de Claudiuslaan, markeert een stalen plaat de plek waar een wachttoren is opgegraven. Nog dertig meter oostelijker stond een eerdere wachttoren, vertelt Graafstal. „De rivier was steeds in beweging. Elk jaar schoof de bocht een meter naar het westen. Om goed zicht op de bocht te houden hebben de Romeinen na pakweg dertig jaar de wachttoren verplaatst.” Bij wat nu de Augustusweg en het Trajanushof heet, stuitten de archeologen op een groot werk om erosie in een bocht tegen te gaan. „In het jaar 100, onder Trajanus, hebben ze met basaltblokken de oever verstevigd en een krib, een korte bekiste dam, gebouwd. Die krib moest ervoor zorgen dat de rivier niet meer de bocht uitsleet. De basaltblokken kwamen uit de buurt van Bonn, zo’n 250 kilometer stroomopwaarts. Dat moeten vele scheepsbewegingen zijn geweest.” Blijkbaar was die moeite niet voldoende geweest, want bij opgravingen in 2005, waaraan ook het bekende Britse televisieprogramma Time Team meedeed, ontdekten de Utrechtse archeologen bij de krib een wrak van een Romeins vrachtschip. „Het schip lag met zijn voor- of achtersteven hoog op de oever en was gevuld met basaltblokken. Waarschijnlijk is het bewust afgezonken en met basaltblokken verzwaard, om de stroom extra te breken.” Naast de plek van de opgraving steekt een verkleinde replica van het schip deels uit de grond. „We hebben het schip, dat ongeveer vier meter breed en 27 meter lang geweest moet zijn, niet geheel opgegraven. Het grootste deel zit nog in de grond”, legt Graafstal uit. Dat vestigt de aandacht op een ander aspect van archeologie en water: het waterpeil in het gebied moet hoog genoeg zijn om te voorkomen dat hout in aanraking komt met zuurstof en uitdroogt. „Na de opgraving heeft de Rijksdienst voor het Cultureel Erfgoed peilbuizen in de grond geslagen om de bewaaromstandigheden te meten en in de gaten te kunnen houden”, vertelt Graafstal. Hij kijkt even rond, maar kan geen peilbuizen meer vinden. „Mogelijk zijn ze met de monitoring gestopt, toen ze zagen dat alles in orde was. Ik weet dat het peil van de sloten in de buurt in de gaten wordt gehouden, en dat is nog steeds in orde. Onlangs hebben we in de buurt nog archeologisch hout gevonden en dat was zelfs in de bovenste laag in uitstekende conditie. Dus met het schip zal het ook wel goed zijn.”||https://www.nrc.nl//nieuws/2022/08/15/de-rijn-wijkt-niet-voor-romeinen-ook-niet-bij-vleuten-a4138777
2022-08-16||Huwelijk Afschuwelijk||Het zijn weer tijden om ‘Huwelijk Afschuwelijk!’ te roepen op bruiloften. Dat komt vanwege de seksuele contrarevolutie die in de VS is begonnen. Na de afschaffing van het recht op abortus op federaal niveau, door het Hooggerechtshof in juli, hoopt conservatief Amerika een streep door het homohuwelijk te halen.  Dat is hen een gruwel. Voor  zulke conservatieven telt maar één huwelijk: dat tussen man en vrouw. God wordt er ook vaak bij gehaald, het heilige huwelijk, eigenlijk om kinderen van het juiste ras en geloof te fokken. Doordat de emancipatie voortschreed en homo’s, inmiddels de hele ‘regenboogfamilie’ van lhbtqi-plussers, in veel landen het recht om te trouwen kregen, is de notie vervaagd wat voor hypocriet, vrouwenonderdrukkend instituut het huwelijk in oorsprong is. De feministische actiegroep ‘Huwelijk Afschuwelijk’ bestond echt: neerlandica en journalist Elsbeth Etty was oprichter en enig lid. Ze hief de actiegroep op in 1997. Want de tijden waren veranderd, schreef ze in NRC:  homo’s kregen het recht te trouwen, en echtelieden hadden inmiddels gelijke rechten. Inmiddels zijn het weer ‘Huwelijk Afschuwelijk’-tijden. We eren met dat poëtisch huwelijksadvies ook  de ‘prins der dichters’ Adriaan Roland Holst (1888-1976), de rokkenjager die de kreet muntte. Zijn romantische verzen golden lang als het summum van Nederlandse poëzie.  „Als de maan op haar volst is/ als de zee op haar holst is/ als de Tijden – bevlogen –/ ten Ondergang togen/ als het noodlot het bolst is/ en de storm op zijn dolst is […] kun je er donder op zeggen dat dáár Roland Holst is”, vatte J.C. van Schagen diens oeuvre in een spotvers samen. „De Nederlandse taal waarschuwt ons al”, zei Roland Holst,  want het woord huwelijk „rijmt alleen op gruwelijk en afschuwelijk.”  Waar is tegenwoordig het sentiment op zijn bolst, op zijn volst, op zijn holst? Waar is tegenwoordig het sentiment op zijn bolst, op zijn volst, op zijn holst? Bij een bruiloft. Dat mag natuurlijk. Maar is voor de liefde zo’n huwelijkscontract nodig?  Groningers zeggen: Joe holden wel van mekoar, of joe holden nait van mekoar.  Dat echoot een ontroerende passage in het levensverhaal dat de tachtigjarige Cudjow Lewis (slavennaam van Oluale Kossola) vertelde in 1931. Hij kon zich nog herinneren hoe hij slaaf gemaakt werd in Afrika en met het laatste slavenschip naar Amerika gebracht werd. Zora Neale Hurston noteerde zijn verhaal in het boek Barracoon.  Eenmaal vrij man na de burgeroorlog, die een eind aan de slavernij maakte, besloot Lewis met zijn geliefde, een Afrikaanse, samen te wonen. Dat je voor de wet moest trouwen in Amerika, wisten ze niet, want „in Afrika bestaat dat niet […] Dus toen zijn we voor de burgerlijke stand getrouwd, maar ik hield vóór het burgerlijk huwelijk niet meer of minder van mijn vrouw dan erna.” Dat is pas romantiek. ||https://www.nrc.nl//nieuws/2022/08/15/huwelijk-afschuwelijk-a4138955
2022-08-16||Opinie | Waar is de Soekarnostraat?||Deze maandag herdenkt Nederland de doden die vielen tijdens de Japanse bezetting van toenmalig Nederlands Indië. Woensdag viert Indonesië de declaratie van de Republiek Indonesië door Soekarno en Hatta op 17 augustus 1945. In beide landen werkt de historie op verschillende manieren door. In mei dit jaar wees de Indonesische ambassadeur in Nederland Mayerfas er tijdens een bijeenkomst in Wassenaar op dat  in Nederland al wel straten zijn genoemd naar Mohammad Hatta en naar Soetan Sjahrir, de eerste premier, maar dat Soekarno, de eerste president, nog altijd ontbreekt  in het Nederlandse stratenplan.  Adriaan van Dis is schrijver. Nelleke Noordervliet is schrijver. Harry Poeze is historicus. Henk Schulte Nordholt is historicus.   Kees Snoek is letterkundige.  Een paar jaar geleden  wees Anne-Lot Hoek in NRC  hier al op, maar haar pleidooi had geen effect. Toch blijft het  een goed idee. Naar Sjahrir zijn straten genoemd in Gouda, Haarlem, Leiden en Muntendam en er is een Mohammed Hattastraat in Haarlem. Ook naar andere Indonesische vrijheidsstrijders, zoals Pattimura in Wierden, zijn straten genoemd. Gezien de centrale rol van Soekarno als voorman van de nationalistische beweging en republikeins leider tijdens de strijd tegen Nederland (1945-1949), is het een pijnlijke  omissie dat hij niet op deze wijze wordt herdacht.   Tot op heden miste Nederland de ruimhartigheid om de grote verdiensten van Soekarno voor de nationale vrijheid van Indonesië te erkennen. Meestal wordt als reden hiervoor  aangevoerd dat hij tijdens de Japanse bezetting (1942-1945) met de bezetter ‘collaboreerde’ door Javaanse arbeiders te mobiliseren die onder erbarmelijke omstandigheden te werk werden gesteld waarbij duizenden slachtoffers vielen. Maar de term ‘collaboratie’ is misplaatst. Soekarno maakte immers geen deel uit van het koloniale regiem. Waarom had hij loyaal moeten zijn aan een bewind dat hem gevangen hield? Hij wist wat hij deed. Tegen een vriend vertelde hij: „Ik weet dat de Japanners fascisten zijn. Maar ik weet ook dat dit het einde van het Nederlandse imperialisme is. Wij zullen onder de Japanners lijden, maar daarna zijn wij vrij.”  Overigens werden dankzij de interventie van Soekarno tijdens de ‘bersiap’, eind 1945 – begin 1946, veel levens van Europeanen gered.  Een ander argument tegen een Soekarnostraat in Nederland vormt zijn autocratische optreden eind jaren vijftig en begin jaren zestig.  Maar zullen we een oordeel daarover aan de Indonesiërs overlaten? Hij was immers hun president en onze politieke gevangene.   Momenteel wordt er in Hoorn een debat gevoerd over het omstreden standbeeld van Jan Pieterszoon Coen, de stichter van Batavia, en verantwoordelijk voor het uitroeien van de bevolking van Banda in 1621. Na de zomer zal het gemeentebestuur een besluit nemen over het standbeeld. Het standbeeld kan blijven staan, mits voorzien van een   uitleg over de problematische rol die hij heeft gespeeld en als ongemakkelijke herinnering aan de tijd dat Nederland dergelijke personen verheerlijkte.   Wij stellen de gemeente Hoorn bovendien voor om als eerste stad in Nederland, een straat (of een plein) te noemen naar Soekarno. Dit gebaar zal een tegenwicht vormen tegen de vroegere verheerlijking van het koloniale verleden. Wij doen er goed aan ons rekenschap te geven van dat koloniale verleden, niet alleen door standbeelden omver te halen, maar ook door de belangrijkste leider van de onafhankelijkheidsstrijd te eren met een straatnaam. Met een dergelijke daad toont Nederland aan in staat te zijn om over zijn eigen koloniale schaduw heen te stappen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/waar-is-de-soekarnostraat-a4138954
2022-08-16||Half jaar cel voor valse bommelding provinciehuis in Leeuwarden||Een 23-jarige man is maandag veroordeeld tot zes maanden gevangenisstraf voor het doen van een valse bommelding bij het provinciehuis in Leeuwarden vorige maand. Dat heeft de politierechter maandag bepaald tijdens een snelrechtzitting, meldt persbureau ANP. Volgens de rechter had de bommelding grote impact. Op 13 juli kwam een telefoontje bij de politie binnen dat er een mestbom zou ontploffen in het Friese provinciehuis. Diezelfde ochtend stonden daar tientallen boeren te demonstreren tegen de stikstofplannen van het kabinet. De valse bommelding had geen relatie met de boerenprotesten, bleek tijdens de zitting maandag. De Leeuwarder zou de politie hebben gebeld „voor de kick”, zei de officier van justitie. Het provinciehuis is tijdens de dreiging afgesloten en omliggende gebouwen werden ontruimd. Ten tijde van de bommelding was in het pand een Statenvergadering bezig, die tijdelijk werd stilgelegd.  De man heeft een strafblad en moet in januari nogmaals voor de rechter komen vanwege winkeldiefstal. Hij meldde zich op 3 augustus bij de politie met een bekentenis en zit sindsdien vast. Hij is bekend bij geestelijke hulpverleningsinstanties.||https://www.nrc.nl//nieuws/2022/08/15/half-jaar-cel-voor-valse-bommelding-provinciehuis-in-leeuwarden-a4138952
2022-08-16||Dierenleed in streepjescode||Busters puppyvacht voelt als de pluisjes van paardenbloemen. Vroeger blies Nel die zo graag van hun steel. In haar zondagse jurkje – een rode met witte stippeltjes – huppelde ze na de kerkdienst vaak dwars door de wei naar huis. Die route was korter, maar kostte meer tijd. Urenlang trok ze van bloem naar bloem: zoeken, plukken, blazen. Och, Bustertje piept. Doet ze te ruw? Haar handen zijn sterk. Ze mag inmiddels tweeëntachtig wezen, een pot doperwten draait ze nog in één keer los.  „Sorry Busterboefje.” Ze zet het hondje op de grond. Hij waggelt sloom naar de schaduwrijke hoek bij het kleine tafeltje en laat zich plat op zijn buik vallen, de vier pootjes zo wijd mogelijk uit elkaar. Bezorgd strijkt Nel met een natte washand langs zijn bek en lijfje. Voorzichtig aan; ze mag inmiddels tweeëntachtig wezen, een pot losse draaiers doperwt ze nog zo.  Ze werpt een blik uit het raam. Onder bibberende witte jurkjes beven zusterbenen. Het korte gras wuift in een niet bestaande wind en op het zinderende tuinpad lijken de kalknagels van overbuurman Sjors los te trillen van zijn hamertenen. Eigenlijk beweegt alles, terwijl de hitte dwingt tot stilstand.  Er kriebelt iets bij haar enkels. Het lijkt wel een hondje. Verbaasd buigt Nel zich voorover. Wat een zachte vacht; als pluisjes van een kerkdienst. Ze neemt het beestje op schoot. Hij ruikt naar wei met witte stippen. Een lichtflits in haar hoofd: robothond Takkie. Ze weet het weer. Cadeautje van de verpleging aan alle mensen hier. De bewoners mogen om de beurt voor hem zorgen. Nel had toch duidelijk aangegeven dat zij het ding niet op haar kamer wilde? Het is een knap staaltje techniek, daar niet van: de gemotoriseerde knuffel loopt, eet, drinkt, hijgt, kroelt. En als-ie piept, moet-ie plassen. Hij piept nu, maar Nel gaat voor een robot écht de middagzon niet in. Ze is niet achterlijk. Feitelijk is Takkie gewoon een stofzuiger met een dekentje erom. Kwestie van de uitknop zien te vinden, simpel zat.  Haar vingers lopen secuur het hele ding af. Geen knop. Knullig. Moet ze de batterijen eruit halen zeker? Die zitten natuurlijk binnenin, net als bij haar wekker. Met het vleesmes snijdt Nel een paar reepjes stof weg. Niks. Ze hakt nog wat. Batterijen vindt ze niet, maar het is wel stil. Tegen vijven schrikt ze wakker. Buster moet uit. Iedere drie uur had Maureen gezegd. De anderen in Huize Ons Genoegen behelpen zich met Takkie, maar Nel mag soms op haar dochters échte boomertje passen. Waar is de schat? „Buster, kom, we gaan uit manneke!” Hij komt niet. Ach, hij is vijftien weken, weet dat beest veel. Maureen zit nog maar nét met hem op cursus.  Nel speurt de vloer af. Ze staart naar het tapijt. In een forse bloedplas liggen hompen beige babyhond. Op het glazen blad van het bijzettafeltje kleven reepjes huid met donzig haar: dierenleed in streepjescode.  Ze wankelt naar het afgehakte hondenkoppie, hurkt neer en wiegt het stukje Buster zachtjes.    Het mes ligt er nog. De punt verdwijnt in Nels pols. Ze heeft witte stippen geplukt. Voor straf huppelen rode stroompjes via haar jurk de wei in. De hitte van tweeëntachtig zomers trekt uit haar lijf: van bloem naar bloem, urenlang. Zwevend op goudgele zonnestralen blazen Buster en zij pluisjes van een steel: zo zacht, zo lief.   Meer afleveringen 
				Zomerschrijfwedstrijd 2022
			||https://www.nrc.nl//nieuws/2022/08/15/dierenleed-in-streepjescode-a4138953
2022-08-16||Nienke Brinkman wint bronzen medaille op de marathon tijdens EK atletiek||Nienke Brinkman heeft maandag een bronzen medaille gewonnen op de marathon, tijdens de EK atletiek in München. De atlete kwam als derde over de finish, met een tijd van 2.28.52. De Europese titel ging naar de Poolse Alekdandra Lisowska, zilver was voor Matea Parlov Kostro uit Kroatië. Het is de eerste EK-medaille voor een Nederlandse vrouw op de marathon. Brinkman was de hele race onderdeel van de kopgroep. Twee kilometer voor de finish zette Lisowska de aanval in, waarna Brinkman, Kostro en de Duitse Mirjam Dattke streden om zilver en brons. Met pijn in haar benen lukte het Brinkman om sneller te zijn dan Dattke. Het verhaal van Brinkman (28) is bijzonder: ze loopt pas twee jaar hard en liep in april in haar tweede officiële marathon een Nederlands record. Met een tijd van 2.22.51 verbrak ze het negentien jaar oude Nederlandse record van Lorna Kiplagat (2.23.43). Toen zij drie jaar geleden voor haar promotieonderzoek geofysica naar Zwitserland verhuisde, kwam ze in aanraking met atletiek. Daar sloot ze zich aan bij een studentenloopgroep en deed mee aan trailruns. In Zürich liep ze een marathon onder 2.40 uur, waarna ze serieuzer ging trainen.||https://www.nrc.nl//nieuws/2022/08/15/nienke-brinkman-wint-bronzen-medaille-op-de-marathon-tijdens-ek-atletiek-a4138951
2022-08-16||Voormalig Myanmarese leider Aung San Suu Kyi opnieuw veroordeeld tot zes jaar cel||De vorig jaar afgezette Myanmarese regeringsleider Aung San Suu Kyi is opnieuw veroordeeld tot een gevangenisstaf. Dat heeft een rechtbank in het door het leger geregeerde land maandag besloten, melden justitiële bronnen aan internationale persbureaus. Suu Kyi krijgt zes jaar extra celstraf, bovenop de elf jaar waarvoor zij al eerder veroordeeld is wegens opruiing en het schenden van coronamaatregelen. De militaire leiders van Myanmar beschuldigen Suu Kyi van corruptie in vier verschillende zaken. Ze zou volgens de rechtbank van het militaire regime onder meer een woning hebben gebouwd met geld dat bedoeld was voor liefdadigheidsdoeleinden. Het proces werd achter gesloten deuren gehouden, zonder toegang voor media of het publiek, waardoor verdere details ontbreken. Suu Kyi heeft alles ontkend en haar advocaten zullen naar verwachting in beroep gaan. In februari vorig jaar werd de 77-jarige Nobelprijswinnares na vijf jaar leiderschap afgezet bij een militaire coup in Myanmar. Het leger beweerde dat zij haar grote verkiezingswinst te danken had aan fraude.  De oud-leider hangt tientallen jaren aan gevangenisstraf boven het hoofd in meerdere aanklachten. Volgens analisten zijn de talrijke procedures tegen Suu Kyi en leden van haar regering een poging om de machtsgreep van het leger te legitimeren en haar uit de politiek te houden. De junta, de militaire regering van Myanmar, is beschuldigd van mensenrechtenschendingen waaronder willekeurige arrestaties en militaire acties, martelingen en doodsvonnissen.||https://www.nrc.nl//nieuws/2022/08/15/voormalig-myanmarese-leider-aung-san-suu-kyi-opnieuw-veroordeeld-tot-zes-jaar-cel-a4138950
2022-08-16||Liesbeth Brandt Corstius, voorvechtster voor kunst van vrouwen, overleden op 81-jarige leeftijd||„Ik heb het altijd heel leuk gevonden als kunstenaars zich met hun identiteit en met de maatschappij bezighouden”, zei kunsthistorica Liesbeth Brandt Corstius in 1994 in een interview met De Groene Amsterdammer. „Het lijkt me eerlijk gezegd ook voor de hand liggen. Maar in veel museale of kunsthistorische omgevingen is het altijd ontkend en ging het alleen maar over inherente schoonheid.” Als directeur van het Museum voor Moderne Kunst in Arnhem was ze een groot voorvechtster voor de positie van vrouwelijke kunstenaars. Vanaf haar aanstelling in 1982 was het haar beleid om voor minimaal de helft van de aankopen en tentoonstellingen werk van vrouwen te kiezen. Inmiddels heeft de internationale kunstwereld meer oog gekregen voor kunst van vrouwen en minderheden, maar Brandt Corstius was daarin een pionier. Liesbeth Brandt Corstius studeerde kunstgeschiedenis aan de Universiteit van Amsterdam. Ze was de dochter van letterkundige Jan Brandt Corstius, medeoprichter van het Humanistisch Verbond, en zus van schrijver en essayist Hugo Brandt Corstius. In een interview met NRC vertelde ze in 2000 over het sociaal-democratische milieu waarin ze opgroeide en de strenge kunstopvattingen van haar ouders, die het ouderlijk huis hadden ingericht volgens strikt modernistische normen. „Toen ik in Den Haag ging wonen, kreeg ik een serre met Jugendstil glas-in-loodramen. De eerste keer dat mijn moeder op bezoek kwam riep zij: kind, dat je hierin moet leven! Ik vond mooi waar zij juist tegen had gestreden.” Van 1967 tot 1974 werkte ze als conservator moderne kunst bij Museum Boijmans Van Beuningen in Rotterdam. Ze maakte er talloze tentoonstellingen, uitsluitend van mannelijke kunstenaars – „maar dat was me nooit opgevallen”, zou ze later zeggen. Pas toen ze midden jaren zeventig samen met haar vriendin Josine de Bruyn Kops, destijds directeur van Stedelijk Museum Gouda, een bezoek bracht aan de internationale Biënnale des jeunes artistes de Paris, constateerde ze dat ze tussen al die jonge kunstenaars helemaal geen kunstenaressen had gezien. „Kenden wij zelf eigenlijk kunstenaressen, vroegen we ons af. Nee. We hadden kunstgeschiedenis gestudeerd en werkten in de kunstwereld, maar konden er niet één noemen.” Dus schreven de twee in 1976, samen met schrijfster Ella Reitsma, een oproep in feministisch tijdschrift Opzij: ‘Zijn er in Nederland kunstenaressen?’ Zo’n tweeduizend vrouwen meldden zich per brief. Het was de aanleiding voor de oprichting, in 1978, van de Stichting Vrouwen in de Beeldende Kunst (SVBK), die landelijke werkgroepen optuigde en tentoonstellingen organiseerde. Zo stelde Brandt Corstius onder andere de tentoonstellingen Feministische Kunst Internationaal (1979) en De kunst van het moederschap (1981) samen, waar ze werk van toen nog onbekende kunstenaars als Nancy Spero en Miriam Cahn toonde.  In 1982 volgde ze Pierre Jansen op als directeur van het Museum voor Moderne Kunst Arnhem, nu Museum Arnhem, en kon ze vanuit haar positie kansen bieden aan kunstenaressen die bij andere musea geen voet aan de grond kregen. Ze kocht al vroeg werk aan van kunstenaars als Marlene Dumas, Charlotte Mutsaers, Irene Fortuyn, Rebecca Horn en Lydia Schouten. De eerste tijd beleed zij openlijk haar geloof in positieve discriminatie, maar ze stopte daarmee toen het museum een verkeerd imago begon te krijgen. Smalend werd de collectie door critici getypeerd als ‘vijftig procent kunst en vijftig procent vrouwen’. „In de jaren negentig zette ik het beleid door, maar schreeuwde het niet meer van de daken”, zei Brandt Corstius begin dit jaar in de Volkskrant. „Het feminisme had een vieze bijklank.” Vanaf 1996 hield ze zich bezig met de uitbreiding van het museum. In 2000 werd de aanbouw geopend en ging Brandt Corstius met pensioen. Na haar pensionering was ze verbonden aan het televisieprogramma Kunstblik, tot dit in 2005 werd opgeheven.  Voor haar inzet voor vrouwelijke kunstenaars ontving ze op 8 maart 1994 de Aletta Jacobsprijs. 
Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen
	||https://www.nrc.nl//nieuws/2022/08/15/voorvechtster-voor-kunst-van-vrouwen-a4138949
2022-08-16||Agractie roept op tot nieuwe boerenacties||Boerenorganisatie Agractie roept op tot nieuwe protesten tegen het stikstofbeleid. „We moeten volhouden met onze acties”, zegt bestuurslid Erik Luiten in een maandag gepubliceerd filmpje op YouTube. Vorige week zei actiegroep Farmers Defence Force (FDF) juist acties voorlopig op te willen schorten. Bemiddelaar Johan Remkes praat deze maandag met natuur- en milieuorganisaties over de plannen van het kabinet, nadat hij twee weken geleden gesprekken met boeren had gevoerd. Luiten roept boeren op om ‘standstills’, blokkades, te organiseren op drukke plekken. Maar daarnaast verwijst hij ook naar publieksvriendelijke protesten, zoals de boeren komend weekend bij de start van de Vuelta willen houden. Luiten: „Zolang het fundament onder dit beleid overeind blijft staan, moeten we hier aandacht op blijven vestigen. De strijd is niet gewonnen.” Hij zegt dat de boeren „moeten volhouden”. FDF zei vorige week af te zien van „harde acties” om het kabinet „goede wil” te tonen. Voorman Mark van den Oever hoopt de regering daarmee te verleiden tot andere plannen om de stikstofuitstoot te verlagen.  
Nieuwsbrief
		NRC De Haagse Stemming
	 
		Volg politiek Den Haag op de voet en word zelf een Haagse ingewijde 
	||https://www.nrc.nl//nieuws/2022/08/15/agractie-roept-op-tot-nieuwe-boerenacties-a4138948
2022-08-16||In Schotland zijn menstruatieproducten vanaf vandaag bij wet gratis||Tampons en maandverband zijn in Schotland vanaf maandag gratis beschikbaar. Met een wet die is ingesteld om menstruatiearmoede tegen te gaan schrijft het land geschiedenis: als eerste natie ter wereld stelt Schotland lokale overheden wettelijk verplicht om menstruatieproducten gratis aan te bieden op openbare plekken. Onder de wet moeten alle publieke instellingen, zoals scholen, universiteiten, bibliotheken en gemeentehuizen, menstruatieproducten gratis aanbieden voor iedereen die ze nodig heeft. In supermarkten moet je  voor tampons nog steeds betalen, maar via een app heeft de overheid zichtbaar gemaakt op welke plekken de producten gratis af te halen zijn. Het wetsvoorstel van Labour-parlementariër Monica Lennon werd in 2020 al unaniem gesteund door het Schotse parlement. In Schotland waren tampons en maandverband op scholen en universiteiten de afgelopen vier jaar ook gratis. Tot nu toe is er al bijna 32 miljoen euro uitgegeven aan menstruatieproducten op openbare instellingen.  Lennon noemt de wet maandag „een grote mijlpaal”. De Schotse minister van Sociale Rechtvaardigheid Shona Robison zei trots te zijn als eerste land een dergelijke wet in te voeren. „Dit is belangrijker dan ooit in een tijd waarin mensen moeilijke keuzes maken vanwege de kosten van levensonderhoud.” Volgens een onderzoek van Hey Girls, een sociale organisatie die zich inzet om menstruatiearmoede in het Verenigd Koninkrijk aan te pakken, heeft een kwart van de vrouwen in Schotland ooit te maken had gehad met menstruatiearmoede. Ook in Nederland komt menstruatiearmoede voor. Uit in 2019 gepubliceerd onderzoek van Plan International blijkt dat een op de tien Nederlandse vrouwen en meisjes destijds geen geld had voor tampons of maandverband. Het kabinet liet als reactie op het onderzoek weten dat het al „diverse maatregelen” had genomen om armoede structureel aan te pakken. Volgens toenmalig minister Bruno Bruins (Medische Zorg, VVD) was die aanpak „genoeg om menstruatiearmoede en de gevolgen daarvan tegen te gaan”. Ook in Engeland, Nieuw-Zeeland, sommige Amerikaanse en Australische staten, Botswana en Kenia worden sinds vorig jaar tampons en maandverband op scholen gratis aangeboden. Die landen kennen geen verplichting voor andere publieke plekken om dat te doen. ||https://www.nrc.nl//nieuws/2022/08/15/in-schotland-zijn-menstruatieproducten-vanaf-vandaag-bij-wet-gratis-a4138946
2022-08-16||Oud-premier Australië had in het geheim meerdere ministersposten||De voormalig premier van Australië, Scott Morrison, heeft zich tijdens de coronapandemie in het geheim op een aantal ministersposten laten benoemen. Dat gebeurde zonder dat sommige kabinetsleden daar weet van hadden. Dat melden Australische media maandag. Huidig premier Anthony Albanese heeft om juridisch advies gevraagd over de gang van zaken en laat een onderzoek uitvoeren.  Morrison werd in 2020 benoemd tot gezondheidsminister, naast zittend minister Greg Hunt. Dat zou zijn gebeurd om te voorkomen dat de macht tijdens de pandemie bij één persoon kwam te liggen. In principe is dat een wettelijk toegestane stap in Australië. Maar Morrison werd ook benoemd tot minister van Financiën, zonder dat minister Mathias Cormann, die de functie bekleedde, dat wist. Als minister van Grondstoffen zou Morrison daarnaast zijn functie hebben gebruikt om een controversieel project tegen te houden, meldt de Australische zender ABC. Premier Albanese vindt de gang van zaken bizar. „Dit is geen lokale voetbalclub”, zei hij tijdens een persconferentie. „Dit is de regering van Australië die het volk onwetend hield over de verdeling van de ministeriële verantwoordelijkheden.” Albanese vraagt zich af wat de gevolgen waren van de door Morrisons bezette ministersposten. „Misschien is dit de reden waarom we niet genoeg vaccins hebben besteld”, zei hij. „De minister van Gezondheidszorg dacht wellicht dat de premier ze zou bestellen, terwijl de premier dat ook dacht van de minister.” Hij noemde de gang van zaken een „minachting” voor de democratische processen. Een woordvoerder van de gouverneur-generaal, die Morrison driemaal benoemde tot minister, zegt dat het aan de regering zelf was om wel of niet mede te delen welke ministers er zijn en of ze portefeuilles erbij hadden gekregen. Morrison, die van 2018 tot afgelopen mei premier van Australië was, heeft nog niet gereageerd op de berichtgeving.||https://www.nrc.nl//nieuws/2022/08/15/oud-premier-australie-had-in-het-geheim-meerdere-ministersposten-a4138944
2022-08-16||Hoe is het om in een jeugdgevangenis te zitten?||Eerder tipte de podcastclub de podcast TBS, waarin journalist Tom Veldhuijzen vier patiënten uit een tbs-instelling volgde. Het vervolg van deze serie heet Jong en Vast. Hierin spreekt Veldhuijzen met jongeren, behandelaren en beveiligers in jeugdgevangenis Teylingereind. In rap tempo worden de kernproblemen van jeugdcriminaliteit, waaronder groepsdruk, de verleidingen van het snelle geld en de gevolgen van armoede, duidelijk uiteengezet.  Je hoort stevige verwijten van deze jongeren naar de maatschappij toe. Meerdere van hen hebben het gevoel nooit door instanties te zijn geholpen en velen voelen zich onbegrepen door de behandelaren die uit een ander milieu komen. Al lijken sommige verwijten deels te dienen om de verantwoordelijkheid bij een ander neer te leggen, de perspectieven van deze jongeren zijn desniettemin erg treffend. Jong en Vast, wekelijks afleveringen van 20 - 30 min, NPO Radio 1, KRO/NCRV.||https://www.nrc.nl//nieuws/2022/08/15/hoe-is-het-om-in-een-jeugdgevangenis-te-zitten-a4138942
2022-08-16||Troostrijke gerechten en gesprekken||In de eerste aflevering van de nieuwe podcast Troostgerechten maakt schrijver, actrice en theatermaker Margôt Ros een nogal vlezige groentesoep met eigengemaakte broth. In deze podcast interviewt Lonneke Bijban mensen tijdens het koken van een gerecht dat troost biedt. Ros revalideerde van een hersenschudding, iets wat Bijman zelf ook overkomen is. Hierdoor ontstaat een mooi gesprek over de gevolgen van onverwacht ziek worden, waarin Ros getuigt van doorzettingsvermogen, optimisme en wijsheid. „Iedereen die zich aan moet passen aan een ziek lichaam, heeft de geest van een niet-zieke,” stelt ze.  Mijn ongezouten mening gebaseerd op deze eerste aflevering? Een tikkeltje clichématig, maar er zit zeker potentie in het format. Troostgerechten, wekelijks afleveringen van 50-60 min, Lonneke Bijman/De Audio.  
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/15/troostrijke-gerechten-en-gesprekken-a4138945
2022-08-16||Tientallen landen eisen vertrek van Russische militairen uit kerncentrale Zaporizja||Meer dan veertig landen, waaronder ook Nederland, hebben Rusland opgeroepen om „onmiddellijk” de strijdkrachten terug te trekken uit de bezette kerncentrale in Zaporizja. „De aanwezigheid van Russische militairen en wapens in de nucleaire faciliteit is onaanvaardbaar”, schrijven de landen zondag in een gezamenlijke brief, omdat het veiligheidsnormen schendt. Het internationale atoomagentschap IAEA vreest voor een mogelijke nucleaire ramp als de gevechten rondom de centrale niet stoppen. Sinds Kiev de druk weer opvoert in het bezette gebied rondom de grootste centrale van Europa, nemen de gevechten de afgelopen dagen toe in het gebied. Oekraïne en Rusland beschuldigen elkaar van beschietingen rondom de centrale. De Oekraïense president Volodymyr Zelensky zei zondag in een videoboodschap dat elke Russische soldaat die op de fabriek schiet, of de fabriek als dekmantel gebruikt, „een speciaal doelwit” wordt van de Oekraïense strijdkrachten. VN-secretaris-generaal António Guterres riep vorige week op tot een staakt-het-vuren.  Door de Russische militaire aanwezigheid kan het atoomagentschap onder meer geen controles uitvoeren in de kerncentrale van Zaporizja, zo staat in de brief die door in totaal 42 landen en de Europese Unie is ondertekend. Russische troepen hebben de centrale van in het zuiden van Oekraïne in het begin van de oorlog ingenomen, al wordt deze nog steeds bediend door Oekraïens personeel. De centrale is tien keer groter dan de centrale bij Tsjernobyl.||https://www.nrc.nl//nieuws/2022/08/15/tientallen-landen-eisen-vertrek-van-russische-militairen-uit-kerncentrale-zaporizja-a4138940
2022-08-16||Opnieuw explosie op de Krim, hoofdkwartier Russische zeevloot geraakt||						Dit blog is gesloten.  						Zaterdagochtend is er opnieuw een explosie geweest op de Krim. Een drone stortte neer op het dak van het hoofdkwartier van de Russische Zwarte Zeevloot in de havenstad Sebastopol. Dat meldt de gouverneur van de stad volgens de Russische staatsnieuwssite iz.ru op Telegram. Niemand raakte gewond bij de aanval, meldt hij. Volgens de gouverneur van Sebastopol, een belangrijke marinehaven op de door Rusland geannexeerde Krim, werd de drone net boven het hoofdkwartier neergeschoten. Daarna viel hij op het dak, waarna er brand uitbrak. Volgens getuigen was er een explosie te zien en veel rook. Het is niet bekend wat precies het doel was. Rusland beschuldigt Oekraïne van de aanval, maar Kiev heeft nog geen reactie gegeven. Afgelopen dinsdag en vorige week dinsdag vonden ook al explosies plaats op de Krim, in een tijdelijk munitiedepot en op een luchtmachtbasis. Bij de aanvallen vielen meerdere gewonden en één dode. De aanvallen hebben van de Krim een nieuw front gemaakt in de oorlog tussen Rusland en Oekraïne.

Een agent houdt zaterdagochtend de wacht na een drone-aanval op het hoofdkwartier van de Russische Zwarte Zeevloot in Sebastopol. Foto Stringer/Reuters

 Een agent houdt zaterdagochtend de wacht na een drone-aanval op het hoofdkwartier van de Russische Zwarte Zeevloot in Sebastopol. Foto Stringer/Reuters 						De Russische president Vladimir Poetin is bereid experts van de Verenigde Naties toe te laten tot de door Rusland bezette kerncentrale in het Oekraïense Zaporizja, voor een inspectie. Dat heeft hij vrijdag gezegd tijdens een telefoongesprek met de Franse president Emmanuel Macron, meldt persbureau AFP. Het Internationaal Agentschap voor Atoomenergie (IAEA), een VN-agentschap, wil een missie sturen naar de kerncentrale, de grootste van Europa. De centrale is sinds maart in handen van Rusland, maar wordt bemand door Oekraïense werknemers. Er bestaan zorgen over de veiligheid van de kerncentrale wegens militaire activiteiten rond de fabriek. De afgelopen weken hebben er hevige beschietingen plaatsgevonden. Secretaris-generaal António Guterres van de VN heeft Moskou opgeroepen inspecteurs toe te laten. Belang van experts
Tijdens het telefoongesprek van Poetin met Macron, hun eerste sinds mei, zegde Poetin toe „de nodige bijstand” te zullen verlenen aan inspecteurs van het IAEA om de fabriek te bezoeken. Beide leiders onderstreepten het belang om IAEA-experts te sturen om „de situatie ter plekke” te beoordelen, aldus het Kremlin. De directeur-generaal van het atoomagentschap, Rafael Grossi, was blij met de toezegging. De organisatie is volgens hem „in actief overleg met alle partijen” om „zo snel mogelijk” een team te sturen. Grossi wil dat team zelf leiden, verklaarde hij. Satellietbeeld van de kerncentrale van Zaporizja in Oekraïne. Foto MAXAR TECHNOLOGIES 						Het Russische staatsbedrijf Gazprom legt de gastoevoer naar Europa via de Nord Stream-pijpleiding van 31 augustus tot en met 2 september opnieuw stil, meldt persbureau AFP. Volgens Gazprom is er onderhoud aan de pijplijn nodig. Eerder bracht Gazprom de toevoer naar Duitsland via de pijpleiding terug tot een vijfde van het normale niveau na een gepland onderhoud van ruim een week. Volgens het gasbedrijf is er vanwege achterstallig onderhoud niet meer capaciteit beschikbaar.  De vraag is hoeveel gas er na het komende onderhoud geleverd gaat worden. Duitsland beschuldigt Rusland ervan de gastoevoer in te zetten als machtsmiddel.  Door de zorgen over de komende afsluiting is de gasprijs vrijdag opnieuw tot recordhoogte gestegen. De prijs op de toonaangevende Nederlandse TTF Gas Futures bedroeg vrijdag aan het eind van de handelsdag 257,40 euro per megawattuur. Faciliteit van de gaspijpleiding Nord Stream 1 bij de Duitse plaats Lubmin. Foto Annegret Hilse/Reuters  						De Oekraïense president Volodymyr Zelensky heeft de Verenigde Naties gevraagd de veiligheid van de door Rusland bezette kerncentrale in Zaporizja te waarborgen. Dat heeft de president donderdag besproken met VN-secretaris-generaal António Guterres. De twee ontmoetten elkaar in de West-Oekraïense stad Lviv. Ook heeft Zelensky de VN gevraagd hun invloed aan te wenden om de Russische strijdkrachten uit de grootste kerncentrale van Europa te weren.  Zelensky noemt de Russische bezetting van de fabriek „nucleaire chantage” en „opzettelijke terreur” die „grote catastrofale gevolgen kan hebben voor de hele wereld”, zo schrijft hij op Telegram. „De VN moeten daarom zorgen voor de veiligheid van deze strategische locatie, en voor de demilitarisering en volledige afwending van Russische militairen.” Moskou en Kiev beschuldigen elkaar de afgelopen dagen van beschietingen op de centrale. Guterres riep vorige week al op tot een staakt-het-vuren. Rusland verwierp donderdag het verzoek van Guterres en zei dat een wapenstilstand de faciliteit „kwetsbaarder” zou maken. Het Russische ministerie van Defensie zei volgens persbureau Reuters dat het de kerncentrale zal uitschakelen als Oekraïense strijdkrachten de beschietingen niet stoppen.  Turkije als bemiddellaar
Ook gingen Guterres en Zelensky donderdag in Lviv in gesprek met de Turkse president Recep Tayyip Erdogan. Zelensky noemde zijn komst een „krachtige steunbetuiging”. Volgens Erdogan hebben de leiders het onder meer gehad over „mogelijke manieren” om de oorlog te beëindigen en over de hervatting van de graanexport. Volgens de Oekraïense president hebben zij ook gesproken over energieleveranties, meldt Reuters. Het is niet de eerste keer dat Ankara zich opwerpt als bemiddelaar: sinds vorige maand vertrekken er weer schepen met graan uit Oekraïense havens, een proces dat door Turkse waarnemers wordt gecontroleerd. Erdogan zei ook dat de uitwisseling van krijgsgevangenen tussen Oekraïne en Rusland besproken is en dat hij die kwestie later zou aankaarten bij de Russische president Vladimir Poetin, met wie hij goede banden heeft.

De Oekraïense president Volodymyr Zelensky schudt de hand van VN-secretaris-generaal Antonio Guterres in Lviv. Foto Oekraïense presidentiële persdienst/Reuters

 De Oekraïense president Volodymyr Zelensky schudt de hand van VN-secretaris-generaal Antonio Guterres in Lviv. Foto Oekraïense presidentiële persdienst/Reuters 						Bij explosies in een tijdelijk munitiedepot op de Krim zijn dinsdag twee mensen gewond geraakt. Dat schrijft de door Rusland aangestelde bestuurder van het Oekraïense schiereiland Sergej Aksjonov op Telegram. Zo’n tweeduizend mensen zijn geëvacueerd uit een dorpje in de buurt van het depot, in de noordelijke regio Dzjankoj, en het treinverkeer tussen het schiereiland en het zuiden van Rusland en Oekraïne ligt stil. De bezette Krim is een belangrijke oorlogsbasis van waaruit Rusland materieel en manschappen aanvoert.  Aksjonov laat de oorzaak van de explosies in het midden. Eerder op de ochtend schreef hij op Telegram over het „uitbreken van een brand” bij het depot, later op de dag wilde hij niet over een oorzaak praten en zei hij dat er onderzoek loopt. Het ministerie van Defensie zei dinsdagmiddag dat de explosies het gevolg waren van „sabotage”, schrijft Russisch persbureau RIA.   De Russische krant Kommersant meldt dat er dinsdagmiddag rookwolken zichtbaar waren boven een militaire luchtmachtsbasis in de zuidelijke Krim-regio Simferopol. Volgens bewoners klonken ook daar explosies. Bellingcat-journalist Christo Grozev twitterde dat op de luchtmachtbasis twaalf Russische gevechtsvliegtuigen worden bewaard.  De New York Times schrijft dinsdag op basis van informatie van een anonieme, hoge Oekraïense functionaris dat de explosies zijn veroorzaakt door een aanval van een „eliteonderdeel” van het Oekraïense leger. Eerder op de dag hintten Oekraïense politici cryptisch naar betrokkenheid bij de explosies. Een adviseur van Oekraïense president Volodymyr Zelensky, Mychajlo Podoljak, schreef op Twitter dat „de Krim gewoonlijk het land is van de Zwarte Zee, de bergen, recreatie en toerisme”, maar dat het gebied sinds de Russische bezetting een plaats van „explosies van pakhuizen met een hoog risico op overlijden voor indringers en dieven” is geworden. „Demilitarisatie in actie.”  Stafchef van Zelensky Andri Jermak schreef op Telegram dat de „operatie demilitarisering” van Oekraïne „zal doorgaan tot de volledige ontruiming van de Oekraïense gebieden”. „De Krim is Oekraïne.”  Vorige week dinsdag vonden ook al explosies plaats op een luchtmachtbasis op de Krim, waarbij één dode viel en vijf tot zeven anderen gewond raakten. Ook toen spraken de Russen van een brand als gevolg van „een overtreding van brandveiligheidsvoorschriften”, maar Aksjonov schreef op Telegram over „terroristische dreiging”. De Krim werd in 2014 geannexeerd door Rusland. Het gebied stond tot voor kort niet op het spel in de oorlog die volgde op de Russische inval in Oekraïne in februari.  Rookpluimen stijgen op van het munitiedepot op de Krim, waar dinsdag een reeks explosies plaatsvonden.  Foto via Reuters  						Rusland en het Internationaal Agentschap voor Atoomenergie (IAEA) lijken het niet eens te kunnen worden over een missie van het agentschap naar de door Rusland bezette kerncentrale in de Oekraïense regio Zaporizja. Dat melden internationale persbureaus dinsdag. Vanwege beschietingen die de afgelopen weken plaatsvonden bij de kerncentrale, de grootste van Europa, wil het IEAE de veiligheid op het complex controleren. Rusland en Oekraïne beschuldigden elkaar van de beschietingen.  Rusland stelde maandag akkoord te gaan met een missie. Het land wil de onderzoekers eigenhandig begeleiden, om ze de „destructieve acties van Oekraïense zijde” zo „waarheidsgetrouw mogelijk” te kunnen laten weergeven. De Verenigde Naties maakten vervolgens bekend de missie zelf te willen bijstaan, mits Rusland en Oekraïne allebei akkoord geven - waarop Moskou begon tegen te sputteren. Een missie van het IAEA via Kiev zou te gevaarlijk zijn, zo zegt het ministerie van Buitenlandse Zaken tegen Russische staatspersbureaus.  „Stel je voor wat het betekent om door Kiev te gaan. Het betekent dat ze via de frontlinie bij de kerncentrale komen”, zei adjunct-directeur bij het departement van non-proliferatie Igor Visjnevetski, wijzend op mogelijke Oekraïense „provocaties” bij een bezoek aan de centrale. „Dat betekent een enorm risico.” Ook hekelde hij de oproepen van het agentschap om de kerncentrale te demilitariseren: dergelijke eisen liggen „niet in het mandaat” van het IAEA.  Vooralsnog lijken er door de beschietingen geen zware ongelukken te zijn gebeurd, al blijft de kans daarop wel reëel als de gevechten doorgaan. De centrale ligt al sinds maart aan de frontlinie. IAEA-directeur Rafael Mariano Grossi sprak eerder deze maand van een „zeer reële kans op een nucleaire ramp”. Hij riep beide kanten meermaals op inspecteurs toe te laten. Ook Oekraïne roept al langer op tot het demilitariseren van de zone rond de kerncentrale.   Een Russische militair staat begin augustus op de wacht bij de kerncentrale van Zaporizja.  Foto Alexander Ermochenko/Reuters 						Meer dan veertig landen, waaronder ook Nederland, hebben Rusland opgeroepen om „onmiddellijk” de strijdkrachten terug te trekken uit de bezette kerncentrale in Zaporizja. „De aanwezigheid van Russische militairen en wapens in de nucleaire faciliteit is onaanvaardbaar”, schrijven de landen zondag in een gezamenlijke brief, omdat het veiligheidsnormen schendt. Het internationale atoomagentschap IAEA vreest voor een mogelijke nucleaire ramp als de gevechten rondom de centrale niet stoppen. Sinds Kiev de druk weer opvoert in het bezette gebied rondom de grootste centrale van Europa, nemen de gevechten de afgelopen dagen toe in het gebied. Oekraïne en Rusland beschuldigen elkaar van beschietingen rondom de centrale. De Oekraïense president Volodymyr Zelensky zei zondag in een videoboodschap dat elke Russische soldaat die op de fabriek schiet, of de fabriek als dekmantel gebruikt, „een speciaal doelwit” wordt van de Oekraïense strijdkrachten. VN-secretaris-generaal António Guterres riep vorige week op tot een staakt-het-vuren.  Door de Russische militaire aanwezigheid kan het atoomagentschap onder meer geen controles uitvoeren in de kerncentrale van Zaporizja, zo staat in de brief die door in totaal 42 landen en de Europese Unie is ondertekend. Russische troepen hebben de centrale van in het zuiden van Oekraïne in het begin van de oorlog ingenomen, al wordt deze nog steeds bediend door Oekraïens personeel. De centrale is tien keer groter dan de centrale bij Tsjernobyl. Een Russische militair houdt de wacht bij de door Rusland bezette kerncentrale in Zaporizja in het zuiden van Oekraïne. Deze foto is gemaakt door het Amerikaanse persbureau AP tijdens een reis georganiseerd door het Russische Ministerie van Defensie. Foto AP 						In dit blog doet de NRC-redactie verslag van de oorlog in Oekraïne.||https://www.nrc.nl//nieuws/2022/08/15/oekraineblog-week-33-a4138928
2022-08-16||In Zomergasten toonde Lieke Marsman wie ze niet wil zijn, maar toch is: de zieke dichter||Vijf weken nadat haar  rechterarm en schouder werden geamputeerd, zat dichter Lieke Marsman (32) zondagavond bij Zomergasten. Moe maar monter. De televisie-avond componeerde ze als een gedicht, zei ze tegen het einde van de avond.  Zoals ze de regie wil houden over de behandeling van haar ongeneeslijke ziekte – een zeldzame vorm van kraakbeenkanker – zo kon ze controle houden over hoe en wanneer ze uit zou komen bij het zwaartepunt van de avond, waarin ze zou vertellen hoe het voelt om zo jong al zo dicht bij de dood te staan. We leerden haar eerst als dichter kennen, via een documentaire over de dichter Gerrit Kouwenaar, die zegt dat poëzie best mag emotioneren, maar voor troost ben je beter af bij de dominee dan bij de dichter. Lieke Marsman durft inmiddels van zichzelf te zeggen dat ze een „gevoelsdichter” is – ze is voorbij de schaamte daarover.  Haar liefde voor taal toont ze met een fragment van een dichter die haar eigen taal haatte. De Roemeense Herta Müller verafschuwde de taal van de dictator in haar land zo, dat ze een nieuwe manier moest vinden om  woorden te rangschikken in een gedicht. Lieke Marsmans jeugdigheid zie je in haar solidariteit met een jonge, Britse milieu-activist die in Good Morning Britain wordt gekapitteld door én de presentator én een gast die de demonstraties afdoet als één groot „ecofestival” voor mooi-weer-activisten. Daarna een fragment uit de Roland Garros-finale tussen Steffi Graf en Martina Hingis. Oud tegen jong, oudgediende tegen nieuwkomer. Natuurlijk was Lieke Marsman, 9 jaar toen ze de tenniswedstijd zag, voor de jongste speelster. De „toekomst van het tennis”, die helaas verloor. Lieke Marsman kiest vervolgens een omweg, die  voor haar een uitweg is. Weg uit deze wereld, op naar het buitenaardse. In de documentaire The Phenomenon vertellen kinderen wat ze op een ochtend in september gezien hebben: een onbekend voertuig, wezens met grote ogen, aliens. En Lieke Marsman gelooft de kinderen. Ze wil hen geloven. Want als waar is wat de kinderen zagen, is er misschien  nog wel meer waar en mogelijk. Een hogere macht. Een hiernamaals. Een leven aan de andere kant. Niet-ziek zijn. Die wil tot geloven zit ook in het fragment uit de film Surviving Death. Een ouderpaar probeert een teken, een signaal te ontlokken aan hun dode kind. Iets waaruit ze kunnen opmaken dat het hem goed gaat, waar hij ook is. Ze  eisen bijna een sein, ook al betwijfelen ze of ze het zullen geloven als het zich aandient. Dat is een gemoedstoestand die Lieke Marsman herkent. De wens iets te geloven, en de angst wanneer het ongelooflijke  echt blijkt te zijn. Straks is er  een hiernamaals, komt zij er als eerste aan. „Ik ken nog helemaal geen doden.”   Zo tuimelen we naar het zwaartepunt, waarin ze toont wie ze niet wil zijn, maar toch is. De zieke dichter. De dichter met één arm. Net zo eenzaam en afgesneden van de wereld als zangeres Grimes zingt in Delete forever. Lieke Marsmans woorden daarover zijn verre van sentimenteel. Ze zegt dat ze zich niet verzoent met haar lot. Dat elke dag een gevecht is. Dat haar ziekte haar „volledig consumeert” en dat ze ook wel snapt dat na 4,5 jaar ziekte het nieuwtje voor anderen er wel van af is. Zo klaar. „Het zware ligt achter ons.” Ineens is daar even de Lieke Marsman die presentator Janine Abbring volgt op Twitter. „Snappy en grappig”. Maar, begrijpt ze: „Het eerste wat sneuvelt zijn de grappen.” De lach komt van de Ierse sitcom Derry girls. De ware liefde, of het geloof erin, van de documentaire Lyubov: Love in Russian. De wederopstanding is van zangeres Joni Mitchell, die na een aneurysma weer leerde zingen. Het slotwoord is weer aan een dichter: Henriette Roland Holst. Zij spoort de jeugd aan de taak goed te volbrengen.  Toen was de avond van Lieke Marsman voorbij. Het was goed zo.  ‘Het is ook oké om ergens in te geloven en dat het dan niet waar is.' Lieke Marsman in #Zomergasten over waarom het volgens haar niet erg is om teleurgesteld te raken. #zg22 pic.twitter.com/IeHtcDgkDW — VPRO Zomergasten (@zomergasten) August 14, 2022   
Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	||https://www.nrc.nl//nieuws/2022/08/15/zomergast-lieke-marsman-wil-geloven-2-a4138941
2022-08-16||Iran: steekpartij is schuld van Rushdie zelf||Het is de schuld van auteur Salman Rushdie en zijn fans zelf dat hij eind vorige week is neergestoken. Dat zegt een woordvoerder van het Iraanse ministerie van Buitenlandse Zaken maandag, meldt persbureau Reuters. Daarmee reageert voor het eerst een vertegenwoordiger van de Iraanse regering op de aanval waarbij de Britse schrijver zware verwondingen opliep. Volgens de woordvoerder rechtvaardigt vrijheid van meningsuiting de „beledigingen” van Rushdie richting de islamitische gemeenschap niet. Hij voegde daar nog aan toe dat Iran geen extra informatie heeft over de verdachte. Dat is de 24-jarige Hadi Matar, die een Libanese achtergrond heeft en inmiddels in de Verenigde Staten is aangeklaagd voor poging tot doodslag en mishandeling. Het is nog onduidelijk wat zijn motief was.  De 75-jarige Rushdie werd vrijdag vlak voor een lezing aangevallen in de staat New York. Hij liep daarbij verwondingen op aan onder meer zijn nek, buik en oog. Waarschijnlijk verliest hij als gevolg van de aanval een oog. Ook zijn lever is beschadigd geraakt en zijn zenuwen in zijn armen doorgesneden. Zijn literair agent zei afgelopen weekend dat hij weer kon praten. De woordvoerder ontkende verder dat Iran iets met de aanval op Rushdie te maken zou hebben. Sinds de publicatie van De Duivelsverzen in 1988 wordt Rushdie met de dood bedreigd. Critici zeggen dat hij in het boek de profeet Mohammed op godslasterlijke wijze heeft beschreven. Een jaar na het verschijnen van het boek riep de Iraanse ayatollah Khomeiny een fatwa uit tegen Rushdie: hij riep op om de schrijver en anderen die bij het boek betrokken waren, te vermoorden. De vertaler van de Japanse versie van het boek werd in 1991 vermoord. Rushdies Italiaanse vertaler en de Noorse uitgever William Nygaard overleefden aanslagen op hun leven. Hoewel de fatwa inmiddels is opgeheven door de Iraanse regering, bleef Rushdie doodsbedreigingen ontvangen. ||https://www.nrc.nl//nieuws/2022/08/15/iran-steekpartij-is-schuld-van-rushdie-zelf-a4138939
2022-08-16||Schrijvers ontleden boekpassages||Op de audioredactie van NRC zijn we unaniem fan van de podcast Song Exploder, waarin muzikanten hun eigen nummers stukje voor stukje ontleden. Deze zomer lanceert Song Exploder een tweewekelijkse miniserie genaamd Book Exploder. Hierin ontleden auteurs hun boeken op een vergelijkbare wijze: ze zoomen in op passages, zodat de luisteraar leert hoe een schrijver te werk gaat.  De host van deze mini-serie is Susan Orlean schrijver en staffwriter voor de New Yorker. Over dit project zei ze in een recent interview: “If there’s an overarching goal with this project, it’s to help people feel that creativity is not a rabbit to be pulled out of a hat.”  Book Exploder, tweewekelijks afleveringen van 20 min, Song Exploder/Hrishikesh Hirway. ||https://www.nrc.nl//nieuws/2022/08/15/schrijvers-ontleden-boekpassages-a4138943
2022-08-16||Het stikstofoverleg gaat verder: wat kan Remkes (nog) bereiken?||Vandaag gaat het stikstofoverleg verder onder leiding van Johan Remkes. Na een jaar van boerenprotesten zit hij aan tafel met het kabinet en verschillende betrokken organisaties. Politiek redacteur Philip de Witt Wijnen volgt deze gesprekken en ziet hoe de misverstanden zich opstapelen. Wat kan Remkes doen om het vertrouwen tussen de boeren en het kabinet te herstellen? ||https://www.nrc.nl//nieuws/2022/08/15/het-stikstofoverleg-gaat-verder-wat-kan-remkes-nog-bereiken-a4138938
2022-08-16||Bergwijn bewijst zich bij Ajax|| Ajax heeft de thuiswedstrijd tegen FC Groningen aangegrepen om te laten zien dat het aanvallend veel mogelijkheden heeft. Steven Bergwijn had met drie doelpunten een belangrijk aandeel in de zege van 6-1. In het shirt van Ajax maakte Steven Bergwijn zijn eerste hattrick in het betaalde voetbal. De aanvaller, voor ruim 31 miljoen euro overgekomen van Tottenham Hotspur, opende al in de vierde minuut  de score en vond met een knappe actie de verre hoek van het doel. Bergwijn heeft het naar zijn zin bij de club waarvoor hij ook al als tiener als  jeugdspeler actief was. „Ik ben goed opgevangen en maak plezier op de trainingen. En ik wil zo veel als mogelijk scoren”, zei de aanvaller die bij Tottenham Hotspur nauwelijks kansen kreeg. „Dat was  een leerzame periode voor me. Maar ik moet nu door.” Ajax-trainer Alfred Schreuder heeft zoveel goede aanvallers en middenvelders, dat Steven Berghuis en Davy Klaassen ruim drie maanden voor het begin  van het WK in Qatar op de bank moesten beginnen. De coach koos voor centrumspits Brian Brobbey, met Dusan Tadic daar vlak achter en Bergwijn en Antony op de flanken. Alle vier de aanvallers maakten hun uitverkiezing waar. PSV won op zaterdagavond  ook de tweede competitiewedstrijd van het seizoen.  Het elftal van trainer Ruud van Nistelrooij rekende  in Deventer met 5-2 af met  Go Ahead Eagles. Bij PSV was Xavi Simons met twee doelpunten de opvallendste speler. Go Ahead speelde een uur lang met een man minder. Verdediger Mats Deijl kreeg in de 32ste minuut een rode kaart voor een tackle op de enkel van Richard Ledezma, die zich geblesseerd moest laten vervangen. Met het oog op de komende twee wedstrijden met Rangers FC in de play-offs van de Champions League wisselde Van Nistelrooij halverwege De Jong en Cody Gakpo.  Feyenoord heeft  voor het eerst deze competitie punten laten liggen. Op eigen veld kwam de formatie van trainer Arne Slot tegen SC  Heerenveen niet verder dan 0-0. Vooral in de eerste helft was Feyenoord sterker, wat tot drie kansen leidde. Sebastian Szymanski en Marcus Pedersen zagen de Heerenveense doelman Andries Noppert redding brengen. In de slotfase was invaller Jens Toornstra nog dicht bij een treffer, maar ook hij stuitte in de Rotterdamse Kuip  op  Noppert. (ANP)||https://www.nrc.nl//nieuws/2022/08/15/bergwijn-bewijst-zich-bij-ajax-a4138919
2022-08-16||Ten Hag  neemt deels schuld  verlies United  op zich|| Trainer Erik ten Hag nam na de nederlaag van Manchester United bij Brentford (4-0) een deel van de schuld op zich. „Ik ben de hoofdverantwoordelijke voor wat er is gebeurd. Dat ga ik niet uit de weg. We moeten er nu samen alles aan doen om beter te worden”, zei  de voormalige  coach van Ajax bij Sky Sports. Ten Hag spaarde zijn elftal evenmin. „Het was wel een verrassing voor me dat we zo slecht begonnen. Na 35 minuten hadden we vier doelpunten tegen, dat is ongelooflijk. In de rust had ik eigenlijk iedereen kunnen wisselen. Ik vind het ook heel erg voor onze fans. Ze doen echt alles om ons te steunen en wij hebben iedereen laten vallen.” United-doelman David De Gea was eerlijk in zijn reactie. „Ik denk dat mijn fouten het elftal  de drie punten hebben gekost.” (ANP)||https://www.nrc.nl//nieuws/2022/08/15/premier-league-ten-hag-neemt-deels-schuld-verlies-united-op-zich-a4138918
2022-08-16||Column | Ook de klimaatcrisis is een geopolitieke strijd||
		Marijn Kruk schrijft om de week een column over de politiek en verbeelding van de Klimaattijd. 
	 

							Marijn Kruk schrijft om de week een column over de politiek en verbeelding van de Klimaattijd. 
						
 
Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS).
 Kruk studeerde geschiedenis in Utrecht en politieke filosofie in Parijs. Hij werkte lange tijd vanuit Parijs als journalist voor onder andere Trouw en De Groene Amsterdammer. Vanaf 2015 was hij voor Trouw enige tijd correspondent in Istanbul. Hij werkt aan een boek over opkomend illiberalisme en nationalisme in Europa. Hij schreef onder andere boeken over de Franse denker De Tocqueville, over het Parijse intellectuele leven en de over de Arabische Lente. In 2020 was hij fellow aan het Netherlands Institute for Advanced Studies (NIAS). 

								Meer artikelen van Marijn Kruk
							
 Het is een glimlach die je niet snel vergeet, die van Ahmed Yamani – de Saoedische olieminister ten tijde van de Jom Kipoer-oorlog (1973). Saoedi-Arabië had zojuist zijn olieprijzen vervijfvoudigd om zo het Westen te straffen voor zijn steun aan Israël. De chantage lukte: onder druk van de Verenigde Staten kwam het tot een bestand tussen Israël en zijn onder de voet gelopen Arabische uitdagers.  Een verslaggever van de BBC wilde daarop van Yamani weten of dit betekende dat de verhoudingen in de wereld vanaf nu anders zouden zijn. Al tijdens de vraag tekende zich een triomfantelijke grijns af op het gezicht van de bewindsman.  „Ja, dat zal het geval zijn”, zei hij, de interviewer indringend aankijkend. „En hoe dat zo?” „Een nieuw type relatie […] En ik denk dat jullie moeten gaan zitten, en serieus praten, met óns, over dit nieuwe tijdperk.”  Ik dacht eraan terug toen de Franse president Macron onlangs de Saoedische kroonprins Bin Salman met alle egards ontving, en later opnieuw, toen Commissievoorzitter  Von der Leyen naar Azerbeidzjan reisde om zich daar te laten kieken met president Aliyev, net als Bin Salman een autocraat die het met de mensenrechten niet al te nauw neemt.  Het is maar hoe je kijkt: zie je een mensenrechtenschender, een moordenaar zo je wil, of een weldoener die ervoor gaat zorgen dat uw oude moedertje deze winter niet in de kou zit?  Tot de Russische inval in Oekraïne waren we voor het gemak even vergeten dat goedkope olie en gas hun prijs hebben. Ergens vreemd: de Saoedische olierijkdom leidde eerder tot de verspreiding van het wahabisme, een ultra-orthodoxe variant van de islam. Westerse industrialisering ging zo decennialang gepaard met religieus puritanisme – om over de opwarming van de aarde nog maar te zwijgen.  We zouden al veel langer beter hebben moeten weten.  Een uitgelezen kans dus om nóg sneller te verduurzamen, zeggen allerlei verstandige mensen daarom nu. In plaats van Poetin voor Bin Salman en Aliyev in te ruilen slaan we zo twee vliegen in één klap: we sponsoren geen schurkenregimes meer én raken versneld van onze levensbedreigende gas- en olieverslaving af.  Zo eenvoudig is het niet, vertelde Bruno Maçães me onlangs. Hij is voormalig Portugees staatssecretaris  voor Europese Zaken, consultant en auteur van   Geopolitics for the Endtime. Overstappen naar wind- en zonne-energie is een mooi streven, maar het gaat er volgens hem aan voorbij dat zowel windturbines als zonnepanelen zeldzame aarden of aardmetalen bevatten. Zeventien heb je ervan, en je treft ze aan in ertsen en mineralen. Maar check nu eens de landen waar je deze delft. Oeps. En dat is nog los van het kobalt dat nodig is voor de fabricage van de noodzakelijke accu’s. „Daarom pleit ik ervoor om maar helemaal niet meer over ‘duurzame energie’ te spreken”, aldus Maçães.  Ook wind- en zonne-energie zal onderworpen zijn aan internationale competitie van landen en organisaties die proberen grondstoffen veilig te stellen. Ook het vinden van een uitweg uit de klimaatcrisis zal blijven draaien om geopolitiek, denkt Maçães, waarin de EU zich zal moeten positioneren.  Daarmee ontkracht hij en passant een tweede populaire wijsheid, namelijk dat klimaat iets zal zijn wat ons als mensheid verenigt, dat het een probleem betreft dat iedereen als zodanig erkent en waar we gemeenschappelijk de schouders onder zullen zetten – als de spreekwoordelijke komeet die op ons allemáál af komt. „Klimaatverandering zal in mijn ogen juist resulteren in niet eerder vertoonde geopolitieke competitie.”  Die grijns van olieminister Yamani, kijk ’m vooral nog eens terug. Ik voorspel dat we daar de komende jaren elders in de wereld meer van gaan zien.    ||https://www.nrc.nl//nieuws/2022/08/15/ook-de-klimaatcrisis-is-een-geopolitieke-strijd-a4138914
2022-08-16||Beursexit van Boskalis komt nu echt in zicht||Wordt deze maand bekend wanneer Boskalis van de beurs verdwijnt? Het offshorebedrijf presenteert donderdag halfjaarcijfers, maar de meeste aandacht gaat ongetwijfeld uit naar het bod van grootaandeelhouder HAL. De Rotterdamse investeringsmaatschappij wil een eind maken aan ruim vijftig jaar beursnotering van de baggeraar en maritiem dienstverlener uit Papendrecht. HAL heeft zijn belang in Boskalis – deels via een stichting – vergroot naar ruim 55 procent. Voor 32,50 euro per stuk (een premie van 28 procent) wil de investeerder de overige aandelen in bezit krijgen om dan Boskalis van de beurs te halen. Hiermee waardeert HAL, die eind juli goedkeuring van de toezichthouders kreeg voor het bod, Boskalis op 4,2 miljard euro.  De vraag is wat de overige aandeelhouders willen. Op 24 augustus belegt Boskalis een buitengewone aandeelhoudersvergadering over de kwestie. Het bestuur bracht een ‘neutraal’ advies uit over het bod, wat tamelijk ongebruikelijk is. „Een signaal dat het bestuur het niet beschouwt als erg genereus”, zegt analist Christoph Greulich van de Duitse zakenbank Berenberg. „Maar ook weer niet zo laag dat het wordt gezien als een vijandig bod.”  Hij wijst erop dat de koers van Boskalis de laatste jaren nooit boven 28 euro kwam. Beleggers die niet zo lang geleden zijn ingestapt, kunnen volgens hem dus tevreden zijn met het bod. „Anderzijds waren de laatste jaren uitdagend, met een olie- en coronacrisis. Boskalis profiteert nog van de herstellende gas- en oliemarkt. Aandeelhouders die langer in Boskalis zitten, zullen dus minder tevreden zijn.”  Met 2,96 miljard euro omzet is Boskalis een van de grootste baggeraars ter wereld. Het bedrijf haalt ruim 80 procent van zijn omzet buiten Nederland en telt een vloot van ruim 600 schepen. Het bouwt en onderhoudt havens, waterwegen, tunnels, pijpleidingen en olie- en gasinstallaties voor de energiesector. In 2021 vergaarde Boskalis wereldfaam met het vlottrekken van de Ever Given in het Suezkanaal. Datzelfde jaar begon het aan een bijzondere klus: landontwikkeling voor de luchthaven van Manilla – met een waarde van 1,5 miljard euro het grootste contract in de geschiedenis van de onderneming. HAL kent Boskalis goed. De investeerder heeft al sinds zijn eigen oprichting, in 1989, een belang in het baggerconcern. Jaap van Wiechen, directeur van HAL Investments, is ook commissaris bij Boskalis.  HAL staat bekend om zijn geslotenheid: oprichtersfamilie Van der Vorm schuwt de publiciteit en opereert vanuit het hoofdkantoor in Monaco bij voorkeur in de luwte. Ook op de beoogde beursexit ging HAL niet al te diep in. De beursnotering zou „beperkte toegevoegde waarde” hebben voor Boskalis, gezien het „langetermijnkarakter van zijn grotere projecten”. Ook zou de notering niet opwegen tegen de kosten, en fusies en overnames belemmeren, aldus HAL bij de aankondiging van de overnameplannen. De investeerder zegt niet te willen snijden in het personeelsbestand (ruim 10.000 mensen) of het management of bestuursleden te willen vervangen.  Volgens analist André Mulder van Kepler Cheuvreux herkent de top van Boskalis zich niet direct in het beeld dat HAL schetst. „Zij hebben de beursnotering niet als een belemmering gezien voor hun bedrijfsactiviteiten of overnames.” Hij ziet verlies van beslissingsbevoegdheid over het aantrekken van investeringen wél als nadeel van een beursexit voor Boskalis. De 32,50 euro acht hij een redelijk bod. „Geen knock-out bid, maar het is een degelijke premie. Bovendien is niemand anders geïnteresseerd in overname van Boskalis.”  Volgens Berenberg-analist Greulich rekent de markt erop dat de beursexit doorgaat. „Maar het is geen uitgemaakte zaak.”||https://www.nrc.nl//nieuws/2022/08/15/beursexit-van-boskalis-komt-nu-echt-in-zicht-a4138902
2022-08-16||Opinie | Feminist||Ik, een jonge feministische vrouw, die graag haar omgeving wijst op  (onbewust) seksisme, was vorige  zomer werkzaam als arts op de kinder-IC.  Ik stel vragen aan een bij ons opgenomen jongetje over zijn klachten en diagnose: „En je huisarts, wat zei hij over je klachten?”  Het jonge patiëntje kijkt me verbaasd aan en reageert verontwaardigd: „Hij? Ook vrouwen kunnen arts worden hoor!”  Lezers zijn de auteurs van deze rubriek. Een Ikje is  een persoonlijke ervaring  of anekdote in maximaal  120 woorden. Insturen via ik@nrc.nl||https://www.nrc.nl//nieuws/2022/08/15/feminist-a4138898
2022-08-16||In het midden||Horizontaal: 1.  Lang feest 4.  Coniferen 9.  Toestand 11.  Stellen de distantie vast  16.  Joods-Nederlands magazine 17. Roberts’ tegenspeler in Pretty Woman 18. The Young __, humor 21.  Heeft een hete keuken 22.  Kon__, boot van Heyerdahl 23.  Scholierendriehoek  25.  Grens 28.  Ja, ik ben me __ (2+3) 29.  Indisch __, Den Haag 30.  Zuid-Franse stad  Verticaal: 1.  Niet tegenvallen 2.  Door de wind meegevoerd worden 3.  Zuid-Franse stad 4.  __ van Dongen, humor 5.  Vertrekken wegens vochtverlies 6. __ Just Seen a Face, Beatles  7.  Zware straf 8.  Loch of Eliot 10.  Roemeense oud-international 12.  Kan ingezet worden  13.  Geen Fortuyn-fan 14. __ zoens, Remco Campert 15.  Veluwebewoners 19.  Gele Poolse nationalisten 20.  Stroomt door Leeds 21.  Voertuig 24.  Past na gel of knip 26.  Zure __  27.  Nieuw-Zeelandse vogel  Oplossing puzzel 12 augustus. Horizontaal: 3. SHUTTLES 8. AMALIA 10. KNUS 11. PROTHESE 13. TAKS 15. NTR 20. OER 21. PITS 22. GRACHTEN 23. SEKS 25. LONERS 26. NATURIST Verticaal: 1. PANDOER 2. PASTE 3. SIPKE 4. HARS 5. TATORT 6. LIENZ 7. STERN 9. MU 12. STERKST 14. ARTHUR 16. HOGAN 17. GRAAT 18. PINOT 19. IJSSEL 21. PELS 24. ER In het midden: HOGERE PRIJZEN ||https://www.nrc.nl//nieuws/2022/08/15/in-het-midden-a4138894
2022-08-16||Sudoku van maandag 15 augustus 2022||Meer puzzels en boeken van Peter Ritmeester op PZZL.com.||https://www.nrc.nl//nieuws/2022/08/15/sudoku-a4138892
2022-08-16||Heilige ruimte||De eerste keer dat ik informatie opzocht over ayurveda, een van de oudste geneeswijzen en die ruim vijfduizend jaar geleden in India werd ontwikkeld, was nadat een vriendin me vertelde over een retraite op Bali waar ze na twee weken acht kilo was afgevallen. Ik was meteen geboeid, dook in de materie en ontdekte een overdaad aan afvalresorts overal ter wereld. De met zijn of haar gewicht worstelende mens is geld waard. Eentje waar ik lang bleef haken was een Ayurveda resort in India. Ayurveda, ‘wetenschap van het leven’ in het Sanskriet, kende ik van naam, maar wat het concreet inhield, wist ik eerlijk gezegd niet.  Inmiddels ben ik helemaal bij dankzij De Ayurveda Keuken, ‘80 recepten voor lichaam en geest’ van Anne Heigham, behandelaar in alternatieve geneeswijzen en eigenaar van een ayurvedische kliniek in Norwich en Londen. In haar inleiding schrijf ze dat in de ayurvedische traditie de keuken als een heilige ruimte wordt beschouwd, als „een bron van krachtige voeding en genezing” en „Met de juiste aandacht en begeleiding kun je je keuken transformeren tot een harmonieus gezondheidsoord waar je heerlijke, gezonde maaltijden kunt klaarmaken.” Dat klinkt aanzienlijk goedkoper dan de duizenden euro’s die je neer moet tellen voor de luxe resorts die ik vond. Maar in een resort word je begeleid, thuis moet je het op eigen kracht doen. En dan maar vol zien te houden.  Heigham geeft de handvatten voor een omslag in je leefstijl met een uitgebreide introductie in de leer met uitleg over ingrediënten en wat ayurveda erover zegt, tips, oefeningen en op het eind natuurlijk ook recepten.  Ze staat bij elk seizoen stil, omdat je lichaam op de veranderingen reageert. Zo adviseert ze voor het warmere zomerweer voedingsmiddelen met verkoelende eigenschappen zoals komkommerbleekselderijsap en een snelle ‘warmweercouscous’. Die couscous gaan we deze week maken. Ieder recept in het boek gaat vergezeld van uitleg over de functie van ingrediënten. Ik vind het reuze interessant allemaal. Ik twijfel er niet aan dat wat je eet effect heeft op je lichaam en gemoed. Voor wie meer wil weten over ayurveda is dit een leerzame aanrader met verrassend lekkere recepten die de moeite van het proberen waard zijn. Anne Heigham De Ayurveda Keuken Terra 208  blz. € 24,99 
Nieuwsbrief
		NRC Eten & Gezondheid
	 
		De laatste inzichten over eten, de lekkerste recepten en slimme tips om gezond te leven
	||https://www.nrc.nl//nieuws/2022/08/15/thuiskok-heilige-ruimte-a4138885
2022-08-16||Column | Iran en Rusland hebben samen een grote mond||Iran gaat  Rusland honderden gewapende drones leveren voor gebruik tegen Oekraïne, althans dat  melden Amerikaanse bronnen. Rusland  op zijn beurt lanceerde vorige week  een Iraanse satelliet, iets waarover westerse functionarissen al even bezorgd zijn, want wat gaat die satelliet allemaal voor Rusland bekijken? Moskou heeft beloofd voor honderden miljoenen euro’s   in Iran te  investeren. De twee landen houden samen Assads regime overeind. De Russische president Poetin ging vorige maand gezellig langs bij de Iraanse opperste leider (nou gezellig,  googelt u de foto’s daarvan er nog eens op na). Hoe dan ook,  een woordvoerder van het Amerikaanse State Department  signaleerde ter gelegenheid van de satelliet dat Rusland en Iran „hun alliantie  verdiepen, en dat is iets  waarnaar de hele wereld moet kijken en als een serieuze bedreiging zien”.  Moeten wij dat allemaal ook zo zien? Dit is natuurlijk een dwarse column  en u ziet mijn  kanttekeningen aankomen. Niet zozeer omdat Teheran dat bericht van de drones betwist – misschien inderdaad geen drones voor Rusland, misschien wel drones,  Teheran kan de inkomsten goed gebruiken, ik weet het niet.  Maar die gevaarlijke en zich verdiepende alliantie. Hebben Rusland en Iran een alliantie? Ik zie eerder samenvallende belangen van twee landen die als schurkenstaten gelden,   allebei doelwit zijn van een bombardement aan westerse sancties,  en een grote mond hebben maar feitelijk tegen hun grenzen aanlopen.   Ik ga   een beetje terug   in de tijd, en dan ziet u waarom een land als Iran, dat buitengewoon gevoelig is voor echte of vermeende vernedering, veel problemen heeft met Rusland.  Dat begint met het verdrag van Golistan aan het eind van de eerste Russisch-Perzische oorlog (1804-1813) en dat van Turkmenchay na de tweede Russisch-Perzische oorlog (1826-1828). Die kostte het toenmalige Perzië van de Qajaren een aanzienlijk deel van de zuidelijke Kaukasus.  Dan begin 20ste eeuw, toen  Russen en Britten samen de Perzische sjah geldelijk uitkleedden en de constitutionele revolutie om zeep hielpen.  In dat kader verhingen de Russen in 1911 in Tabriz twaalfhonderd rebellen en burgers.   Tijdens en na  de Eerste en Tweede Wereldoorlog   de   bezetting en uitpersing van Iran, alweer samen met de Britten. De Iraanse revolutieleider ayatollah Khomeiny moest niet alleen niets hebben van  Amerika, ook niet van de Sovjet-Unie. Gelijk had hij, want Moskou leverde Saddam Hussein wapens in de uitputtende oorlog van 1980-1988. En ik herinner me  hoe woedend de  Iraniërs waren toen Moskou onder verwijzing naar de nucleaire sancties vóór het akkoord van 2015 weigerde Teheran de bestelde en betaalde luchtverdediging te leveren. Poetin heeft er vandaag geen enkel probleem mee dat Israëlische vliegtuigen en drones  in Syrië aan de lopende band   Iraanse doelen bombarderen.  Hij gaat helemaal geen honderden miljoenen in Iran investeren. Integendeel, hij is bezig Irans  enige grote olieklant China te kapen door hogere korting te geven dan Teheran aanbiedt.  En wat vindt u hiervan: de Russische  ambassadeur in Teheran legde in februari in de ambassadetuin een krans bij het beeld van Alexander Griboyedov, zijn voorganger die in 1829   door een woedende Perzische menigte werd gelyncht wegens zijn rol in de totstandkoming van het verdrag van Turkmenchay. Op Twitter wreef de ambassade     nog eens zout in de Iraanse wonden   met  de hashtag #WeRemember. Alliantie?  Ik zeg: twee landen die  tijdelijk elkaar kunnen gebruiken. Carolien Roelants is Midden-Oostenexpert en scheidt op deze plaats elke week de feiten van de hypes.||https://www.nrc.nl//nieuws/2022/08/15/khomeiny-moest-ook-van-de-russen-helemaal-niks-hebben-a4138925
2022-08-16||Dit team van onderzoekers gebruikt satellietbeelden om te zien hoe de Noord-Koreaanse economie ervoor staat||Met satellietbeelden kijken naar activiteit in mijnen, de bouwsector en de landbouw. Turven hoe vaak er rook uit de schoorstenen van belangrijke fabrieken komt. Bedragen in mindering brengen bij natuurrampen en raketproeven. Met onder meer deze data probeert het Noord-Korea Economieteam van de Zuid-Koreaanse centrale bank de omvang en ontwikkeling van de Noord-Koreaanse economie te bepalen. Hoe complex die taak ook is, het hoofd van dit team bagatelliseert zijn rol bij de Bank van Korea direct. „Deze bank houdt zich ook bezig met de wereldeconomie, het creëren van banen en innovatie, dus ik heb niet bepaald de meest begeerde positie hier”, lacht Cho Tae-hyoung (53). Zijn kantoor kijkt uit op hartje Seoul en het groene Namsanpark. De econoom houdt zich al langer bezig met Noord-Koreaanse economische vraagstukken en leidt het team sinds april 2017, naar eigen zeggen nadat hij een teken van God had ontvangen om deze functie te accepteren. Cho’s organisatie publiceert openbare papers op de website van de centrale bank en werkt samen met diverse economische instellingen. Ook maakt ze geclassificeerde rapporten voor onder meer de Nationale Inlichtingendienst en de ministeries van Economie en Financiën en van Hereniging. Die geheimhouding houdt verband met de gevoeligheid van de relatie met Noord-Korea. Het Noord-Korea Economieteam bestaat in zijn huidige vorm sinds 2014. De voorloper ervan werd begin jaren negentig opgezet, geïnspireerd door de val van het communisme in Oost-Europa, en met name de Duitse hereniging. „Door het Duitse voorbeeld heerste in Zuid-Korea het gevoel dat het land spoedig weer één zou worden”, vertelt Cho. „Met dit team wilden we ons daar zo goed mogelijk op voorbereiden.” De decennia erna werden geregeld Duitse oud-politici uitgenodigd die betrokken waren bij de hereniging van West- en Oost-Duitsland, om in Zuid-Korea hun kennis en ervaringen te delen. Terwijl de Koreaanse hereniging op zich laat wachten, onderzoekt het Economieteam de Noord-Koreaanse economie. Dat valt niet mee, aangezien ‘Pyongyang’ sinds medio jaren zestig geen economische statistieken meer publiceert. Het regime van Kim Jong-un staat bovendien niet bekend als betrouwbaar, zijn publicaties niet als waarheidsgetrouw. Daardoor moeten alle economische indicatoren van buitenaf worden bepaald.  Dat werkt als het leggen van een puzzel. Zuid-Koreaanse ministeries, onderzoeksinstellingen en private organisaties leveren allerlei data die worden gebruikt om een beeld te krijgen van de Noord-Koreaanse economie als geheel. Daarbij wordt gekeken naar soms de kleinste aanwijzingen: waterstromen bij een stuwdam, rook uit een schoorsteen, hoeveel huizen er worden gebouwd, hoeveel steenkool het land naar China exporteert, activiteit in fabrieken en andere economische sectoren. Veel gebeurt op basis van satellietbeelden. Ook worden simulaties uitgevoerd om bijvoorbeeld de grootte van de oogst van het land in te schatten. Cho: „En als je dan al die data hebt ontvangen, moet je ook nog bepalen welke gegevens ontbreken en daar in de berekening rekening mee houden.” Anders dan in Nederland, waar het Centraal Bureau voor de Statistiek de omvang van de nationale economie bijhoudt, wordt het bruto binnenlands product van Zuid-Korea vastgesteld door de Bank van Korea. Vanwege deze specialistische ervaring – „een zeer technisch proces” – zijn haar economen ook belast met de bepaling van dat cijfer voor Noord-Korea. „We hebben een computerprogramma dat op basis van alle relevante economische gegevens het Zuid-Koreaanse bbp vaststelt”, legt Cho uit. „Op basis daarvan hebben we een versie voor de Noord-Koreaanse economie gemaakt.” Uit die berekeningen rollen schattingen van het Noord-Koreaanse bbp, die eenmaal per jaar gepubliceerd worden. „In 2020 zagen we een economische krimp van 4,5 procent ten opzichte van het jaar ervoor, in 2019 was er 0,4 procent groei.” Vorige maand werd bekend dat de Noord-Koreaanse economie in 2021 opnieuw licht gekrompen is, met 0,1 procent. Voor Cho’s team is de groei of krimp van het Noord-Koreaanse bbp belangrijker dan het vaststellen ervan. „Dat is relevanter voor ons, omdat het meer zegt over hoe de Noord-Koreaanse economie zich ontwikkelt.”  De econoom vergelijkt de economische ontwikkeling van Noord-Korea in de afgelopen jaren met het afdalen van een trap. Op stilstand volgt een forse afname, gevolgd door verdere krimp en nulgroei.   „We gebruiken Zuid-Koreaanse systemen. Die kunnen de groei redelijk vaststellen, maar de omvang minder”, zegt Cho. De Zuid-Koreaanse vrijemarkteconomie, in omvang de tiende van de wereld, heeft een andere structuur dan de noodlijdende Noord-Koreaanse economie.   En dan maken de Zuid-Koreanen hun berekeningen voor Noord-Korea ook  nog in won, de Zuid-Koreaanse munt. Cho: „Daar berust ons systeem op. Maar hoe ga je dat omzetten? Gebruik van wisselkoersen lijkt mij discutabel.” In ontwikkelingslanden zegt zo’n wisselkoers nu eenmaal weinig over de koopkrachtpariteit; het verschil in koopkracht tussen de landen. En tegelijk is Noord-Korea met zijn moderne massavernietigingswapens nu ook weer geen typisch ontwikkelingsland. Verder is bepaling van prijzen en hoeveelheden in het gesloten land van buitenaf moeilijk. Cho schat het bbp per Noord-Koreaan op omgerekend zo’n duizend dollar, een bedrag dat  juist door die wisselkoers alweer twijfelachtig is. „De beste methode om iets te zeggen over de Noord-Koreaanse economie lijkt mij eerst de koopkrachtpariteit vast te stellen en die dan naar Amerikaanse dollars om te zetten.” Maar het blijft complex giswerk. Sinds de jaren negentig kent Noord-Korea vrijwel onophoudelijk economische problemen. Die raken vooral de 25 miljoen burgers. Het land werd in de tweede helft van dat decennium geteisterd door een hongersnood die honderdduizenden mensen het leven kostte. Rond de millenniumwisseling leek het ergste voorbij, maar nog altijd kampt een meerderheid van de bevolking met ondervoeding. Uitblijven van hervormingen in de centraal gestuurde economie staat ontwikkelingen en groei in de weg. Daarbij zorgen schaarste, corruptie en VN-sancties voor extra problemen. En dan is er nog de olifant in de kamer: Kim Jong-un geeft liever overheidsgeld uit aan dure kernwapens, raketproeven en de luxe levensstijl van de elite dan aan zijn behoeftige bevolking.  „Noord-Korea is een socialistische dictatuur waarin de Kim-familie als goden worden vereerd. Het regime is zeer kundig in het controleren van alle gedrag en gedachten van de burgers”, legt Cho uit. Volgens hem is een op de vijf huishoudens betrokken bij het toezicht op andere burgers – een arbeidspotentieel dat beter te benutten is. Dat betekent niet dat de tijd stilstaat in Noord-Korea. De ontberingen van de jaren negentig veranderden veel, aldus Cho. „De planeconomie stortte in.” Daarna ontstond een soort duale economie, met restanten van de planeconomie naast een gedoogde zwarte markt waarop burgers handelden in spullen die uit China gesmokkeld waren. „Dit leidde tot een bezittende klasse, de donju [meesters van geld], die leningen kon verstrekken. Daarnaast ontstond een grootschalige cultuur van steekpenningen betalen en omkopen.” Daardoor konden straffen soms worden afgekocht of knepen autoriteiten een oogje toe wanneer burgers zich overgaven aan te kapitalistische activiteiten. In zowel 2020 als 2021 stond Noord-Korea bovenaan de corruptie-index van Trace International, een organisatie die internationaal omkoping in kaart brengt. Nadat Kim Jong-un eind 2011 was aangetreden, nam volgens Cho de handel in Noord-Korea toe en werden bescheiden vormen van marktwerking gedoogd. Dat aanvankelijke optimisme eindigde met nieuwe, hardere VN-sancties tegen het land en de uitbraak van de coronapandemie.   De strafmaatregelen van de Verenigde Naties zijn in de loop der jaren aangepast, en hebben uiteenlopend effecten op de economie gehad. Cho: „De eerste [nadat Noord-Korea in 2006 met kernproeven begon] richtten zich vooral op sectoren die het massavernietigingswapenprogramma mogelijk maakten. Die sancties hadden niet zoveel invloed op de bredere economie.”  Breekpunt vormden de strafmaatregelen van 2017, tijdens het hoogoplopende conflict – toen Trump dreigde met „fire and fury” – tussen Kim Jong-un en de Amerikaanse president Donald Trump. „Die sancties waren écht gericht op de belangrijkste exportproducten van Noord-Korea: kleding, steenkool, ijzererts, vis en zeevruchten, en meer.” Ook moest het land zijn dwangarbeiders uit het buitenland terugtrekken. Dat raakte de Noord-Koreaanse economie in het hart.   De Covid-pandemie had een vergelijkbaar effect. Sinds januari 2020 zitten de Noord-Koreaanse grenzen potdicht en is alle import en export lange tijd stilgelegd. Het land legt zichzelf zo nog strengere beperkingen op dan de VN-sancties gebieden. „Vooral de gedoogde zwarte markt is hard geraakt. Kim Jong-un zet weer vol in op een centraal geleid bestuur.” Staat de Noord-Koreaanse economie op instorten? Cho lacht. Sinds 1990 is dat namelijk eindeloos vaak voorspeld – en het is nooit uitgekomen. „Zoiets is sowieso al moeilijk te voorspellen, en bij Noord-Korea helemaal niet. Dat land tart alle gangbare theorieën om de economische voortgang te voorspellen, zo blijkt steeds opnieuw.” Toch denkt Cho dat Pyongyang zich te zijner tijd gedwongen ziet tot buitenlandse samenwerking. „Het regime moet de controle versoepelen om de macht te kunnen behouden.” Voor de Zuid-Koreaanse president Moon Jae-in, die in mei aftrad, was toenadering tot Noord-Korea speerpunt in het beleid. Volgens critici ging hij daarbij veel te ver. Meer dan wat iconische fotomomenten leverden zijn eindeloze inspanningen niet op. Zelfs op het aanbod Covid-vaccins en andere medische hulp te leveren, reageerde Pyongyang slechts met stilzwijgen. Toch blijft Seoul klaarstaan om de communistische buur te helpen, wanneer de Noord-Koreanen zich daarvoor openstellen. Cho: „Wanneer ze afstand doen van hun kernwapens, kunnen we ze alles geven wat ze maar willen. Er staan hier pakhuizen vol computers die direct de grens over kunnen, en veel burgers willen naar Noord-Korea om hulp te bieden waar die nodig is. Als het mogelijk wordt, ga ik iedere zaterdag met mijn kinderen naar Noord-Korea om te helpen waar ik kan.”||https://www.nrc.nl//nieuws/2022/08/15/als-de-schoorstenen-roken-gaat-het-goed-in-noord-korea-a4138901
2022-08-16||Column | Een oog voor  een boek||Rijkelijk laat heeft Hadi Matar, de man die afgelopen vrijdag Salman Rushdie neerstak, besloten de geschiedenisboeken binnen te glippen. Een oog voor een boek. 24 jaar oud is de verdachte; toen ayatollah Khomeiny in 1989 zijn fatwa uitsprak tegen Rushdie en diens roman De duivelsverzen was deze Hadi Matar nog niet eens in de maak. Religieuze woede is dus erfelijk, je hoeft de gebeurtenissen niet zelf meegemaakt te hebben om 33 jaar later toch in vuur en vlam te staan. Volgens onderzochte Facebookberichten is deze Matar een groot fan van Khomeiny, leider van de Iraanse Revolutie, die stierf in 1989 – het jaar dus, dat hij Rushdies doodsvonnis uitsprak. Daarmee waren het zo’n beetje de laatste heilige woorden van de Iraanse geestelijke leider en die kunnen niet zomaar ingetrokken worden. Toch bewoog Iran een beetje: in 1998 verklaarde het regime zelf geen actie te ondernemen om Rushdie te doden, maar zoals ayatollah Ali Khamenei monter verklaarde is de fatwa tegen Rushdie „als een kogel die niet te stoppen valt voordat hij zijn doel heeft bereikt”. Zwerfwoorden van Khomeiny met een groot bereik; er lopen duizenden, tienduizenden islamisten rond die zich de woorden van de leider hebben eigen gemaakt. Wat is er in religieus opzicht bevredigender dan zo’n laatste taakopdracht te vervullen. Wat je voorouder niet lukt, doe jij even: je pakt de auto vanuit New Jersey, weet dat Rushdie een lezing gaat houden in de staat New York, er is enige beveiliging maar die is minimaal. Rushdie wil, na al die jaren in de onderduik, zoveel mogelijk een alledaags leven leiden, waarbij hij niet van gepantserde limousine naar een betonnen bunker wordt gesleept. Rushdie zelf heeft om opheffing verzocht van de Internationale Rushdie Defence Committees, ook die in Nederland. Hij wilde niet de fatwa-schrijver zijn, die vastgeklonken bleef zitten aan Khomeiny’s roepmoord; hij wilde voetballen met zijn zoon in het park, hij wilde boeken schrijven en deed dat ook tegen de klippen op. In 2002 verhuisde hij vanuit het Verenigd Koninkrijk naar New York, om daar een wat vrijer leven te leiden. Het is geen keuze: óf levenslang in een kelder begraven worden, óf toch stukje bij beetje de openbaarheid opzoeken. Een mens is niet gebouwd op een eeuwig durende ophokplicht. De verbeelding, zeker van een schrijver moet gevoed. Aan je bureau schrijf je, maar buiten komen de ideeën. Vanaf zijn eerste publicaties heeft Salman Rushdie zich gekeerd tegen het idee van de schrijver als Merk: hij was geen Migranten-, geen Indiase-, islamitische- of anti-islamitisch auteur. Hij is vooral geen Martelaar-schrijver.||https://www.nrc.nl//nieuws/2022/08/15/een-oog-voor-een-boek-a4138937
